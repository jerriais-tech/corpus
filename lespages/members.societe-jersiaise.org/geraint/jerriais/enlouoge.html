<HTML>
<HEAD>
<TITLE>L'Enlouoge qui s'd&ecirc;routi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'Enlouoge qui s'd&ecirc;routi</h2></font></center><p>

Les siens qu'aithaient 't&eacute; dans l'gardin &agrave; Mait'e Daniel Tourgis, iun des s&eacute;tchestres de la Chapelle de St.-Julien, &agrave; onze heuthes et d'mie, un certain Dimanche au s&eacute;, aithaient veu un grand long maigre individu ouvri la f'n&ecirc;tre d'la tchuisine bain douochement et introduithe, sans l'moindre brit, sa m&ecirc;chante carcasse dans la maison dudit Daniel.<br/>
<br/>
En le r'gardant d'bain pr&egrave;s ils aithaient r'connu Joe Passepartout.<br/>
<br/>
Joe dit &agrave; li-m&ecirc;me. &quot;Quand l'vier Dan me dit l'aut'e jour qu'i n'fallait jamais ermettre le pid sus san pas-d'porte, i' n'fit autchune mention des f'n&ecirc;tres, ch'est pourtchi, ou mains, je n'sis pas &agrave; violer ses instructions en entrant comme chennechin. Mais je n'sais si la M&ecirc;rienne tcheindra &agrave; sa pathole! Ou m'avait dit qu'ou veindrait, et j'n'ose pas r&ecirc;mouer de peux de m'tr&eacute;butchi par sus tchique escabelle et r&ecirc;villi les vieilles gens. Ah! la v'chin qu'ou veint!&quot;<br/>
<br/>
Et en effet, la hardelle d&eacute;valli les d'gr&egrave;s avec un &quot;smile&quot; sus sa fache et un changlyi et une boua&icirc;t&eacute;e d'allumenttes &agrave; la main.<br/>
<br/>
Oppr&egrave;s l'av&eacute; laissi l'embraichi, ou s'mins &agrave; ravigotter l'feu avec les souffli&eacute;ts et justement comme Joe s'en allait l'assi&eacute;the &agrave; c&ocirc;t&eacute; d'li sus l'sofa, i' furent touos les deux &ecirc;pouvant&eacute;s par la vouaix du bouonhomme qui criyi du haut des d'gr&egrave;s.<br/>
<br/>
&quot;M&ecirc;rienne, est-che t&eacute; qu'est &agrave; bas?&quot;<br/>
<br/>
&quot;Oui p&eacute;p&eacute;e!&quot;<br/>
<br/>
Et nous aithait oui l'tchoeu &agrave; la pouore hardelle qui battait contre des c&ocirc;t&eacute;s.<br/>
<br/>
&quot;Tchi djantre est qu'tu &egrave;s &agrave; faithe l&agrave; dans l'mitan d'la ni&egrave;t?&quot;<br/>
<br/>
&quot;Dis-li qu'ch'est l'matin!&quot; s'fit Joe.<br/>
<br/>
&quot;Je n'peux ps li conter d'mensonges!&quot; s'fit M&ecirc;rienne.<br/>
<br/>
&quot;Je f'thai en sorte que che s'sa la v&eacute;thit&eacute;!&quot; Joe dit, et en s'lanchant du c&ocirc;t&eacute; d'l'enlouoge, i'la mins &agrave; chinq heuthes.<br/>
<br/>
&quot;Tchille heuthe est qu'il est par l'enlouoge?&quot; d&eacute;mandi Daniel.<br/>
<br/>
&quot;Ou merque justement chinq heuthes, p&eacute;p&eacute;e.&quot;<br/>
<br/>
Et au m&ecirc;me instant l'enlouoge sonni chinq coups.<br/>
<br/>
Daniel ne r'dit rain et i' criyaient qu'i' s'en 'tait rall&eacute; s'couochi. Mais chinq minutes oppr&egrave;s i' ouirent les d'd'gr&egrave;ts cratchi.<br/>
<br/>
&quot;Secours de la vie, v'chin p&eacute;p&eacute;e!&quot;<br/>
<br/>
&quot;Le bouohomme! Muches-m&eacute; M&ecirc;rienne,&quot; s'fit Joe.<br/>
<br/>
&quot;Mais je n'sais pas iou!&quot; dit la pouore fille, presque affol&eacute;e.<br/>
<br/>
Oh! j'sais bain, qu'i dit, &quot;je m'en vais m'fouorrer dans la casse de l'enlouoge.&quot;<br/>
<br/>
Et il en fit autant, en r'hallant l'vitchet dri&egrave;the li.<br/>
<br/>
Daniel &eacute;tout tout habillyi, li, et, s'assi&eacute;vant trantchillement sus l'sofa, i' d&ecirc;shalli sa pipe et san chipaudet et s'mins bain d&ecirc;lib&eacute;th&egrave;ment &agrave; fumer.<br/>
<br/>
&quot;Tch'est qu'aithait creu qu'il 'tait d&ecirc;j&agrave; chinq heuthes?&quot; y s'fit. &quot;Enfin j'ai l'temps d'en aver deustrais pip&eacute;es et pis je m'en ithait soigni les b&ecirc;tes.&quot;<br/>
<br/>
&quot;Mais p&eacute;p&eacute;e, vaudrait-i' pon mus aller les soigni acheteu et pis ervenin fumer oppr&egrave;s, si en cas? sugg&eacute;ri la pouore M&ecirc;rienne.<br/>
<br/>
&quot;Oh nennin, la fumethie me cliergis l&agrave; veue et m'donne une chance de m'r&ecirc;villyi comme i' faut.&quot;<br/>
<br/>
Br-r-r-r, whiz - ding - ding - ding! se fit l'enlouoge.<br/>
<br/>
&quot;Tchi djablye est chenna?<br/>
<br/>
&quot;Whiz - ding - a - ling - ding!&quot; la maudite affaithe r&eacute;p&eacute;tait futhieusement.<br/>
<br/>
&quot;Ch'est r-r-raique l'enlouoge q-q-qui s's-s-sonne ch-ch-ch-chinq heuthes,&quot; barbelotti la mins&eacute;thablye fille.<br/>
<br/>
&quot;Gasd&eacute;ouelle! oulle a b&eacute;t&ocirc;t sonn&eacute; chent fais! s'&eacute;criyi l'bouohomme.<br/>
<br/>
&quot;Danel Tourgis!&quot; heurli la bouonnefemme en galopant avau les d'gr&egrave;s toute &ecirc;pouvant&eacute;e, &quot;tch'est qu'tu s &agrave; faithe &agrave; m'n enlouoge?&quot;<br/>
<br/>
Je n'sais pas tch'est qu'oulle a, m&eacute;! s'n homme li ra&icirc;ponni.<br/>
<br/>
V'l&agrave; treis chents ans qu'oulle est dans la famille et jamais ou n'avait fait dit&egrave;t!&quot;<br/>
<br/>
Whiz, bang - bang - bang!<br/>
<br/>
Ou s'en va voler en morciaux! Oh! i' faut que che sait un averti!&quot;<br/>
<br/>
Et Missice Tourgis se mins &agrave; plieuther. Daniel dit, Oulle est enchorchel&eacute;e! V'l&agrave; chein qu'oulle a! Mais je m'en vais bein vite vaie tch'est qu'chenna veur dithe, m&eacute;!<br/>
<br/>
Et malgr&eacute; qu'il'tait blianc comme un lait d'caux, i' s'avanchi vaillamment dans la direction d'l'enlouoge.<br/>
<br/>
&quot;Oh&quot; n'fait pas ch'la, p&eacute;p&eacute;e!&quot; s'&ecirc;criyi M&ecirc;rienne et ou s'mins &agrave; haller sus iune des pann&eacute;es d'sa c&acirc;saque tandis qu'la bouonnefemme se cramponni sus l'autre.<br/>
<br/>
&quot;Laissiz couorre mes habits!&quot; heurli l'vi, &quot;Daniel Tourgis ne r'tchule ps d&eacute;vant les oeuvres du satan!&quot;<br/>
<br/>
Et en disant chenna, i' touisti ses bras de dans les manches et les deux femmes roulithent sus l'plianchais avec sa casaque dans lus mains.<br/>
<br/>
Daniel crocheti l'vitch&egrave;t avec ses daigts pour &ecirc;prouver &agrave; l'ouvri, mais jamais i' n'pu. Joe le t'nait de par en d'dans avec un &quot;grip&quot; d'acier.<br/>
<br/>
Le bouonhomme qu&eacute;menchi &agrave; aver peux, li et bailli oquo un satch&egrave;t. Mais chute feis tout s'en vint et comme l'enlouoge tchiyait sus sa fache dans l'aithe de la tchuisine il en sorti un br&egrave;t comme d'une &acirc;me damn&eacute;e. Le couothant d'air, caus&eacute; par le fr&eacute;das, d&ecirc;teigni la chandelle, et Daniel et les deux femmes scodithent amont les d'grets tandis qu'Joe Passepartout en profiti pour se d&eacute;p&acirc;tchi de parmi les d&eacute;bris et i' s'sauvi comme il avait entr&eacute;, ch'est-&agrave;-dithe par la f'n&ecirc;tre.<br/>
<br/>
Le pr&eacute;chein jour la nouvelle se r&ecirc;pandit par toute la p&acirc;raisse que l'enlouoge &agrave; Daniel Tourgis &eacute;tait enchorchel&eacute;e.<br/>
<br/>
Bein des pi&egrave;ches n'y criyaient pas, sutout Joe Passepartout. S'n opinion &agrave; li &eacute;tait que Daniel avait prins un deuxi&egrave;me verre caud devant s'couochi et qu'il avait ieu des visions.<br/>
<br/>
<i><a href="gwdec.html">Caouain</a><br/>
1920<br/></i>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="a2k.html">Les heuthes, les jours et les ans</A><p>
<li><a href="heuthesq.html">Tchille heuthe est-i'?</a><p>

<li><a href="heures.html">Les Heures</a><p>
<li><a href="tictac.html">Tic... Tac... Tac...</a><p>
<li><a href="8heuthes.html">A des huit heuthes!</a><p>
<li><a href="anchetre.html">L'Haoulouoge de Nos Anch&ecirc;tres</a><p>
<li><a href="cariyion.html">La p'tite Hoaulouoge qui c&acirc;riyionnet</a><p>
<li><a href="haoul.html">Nos Haoulouoges</a><p>
<li><a href="nothaul.html">Not' Haulouauge</a><p>
<li><a href="hanlouoge.html">Ma Vieille Hanlouoge</a><p>
<li><a href="holouogegj.html">D&ecirc;-ou&ocirc;lez l'h&ocirc;louoge et d&ecirc;comptez l's heuthes</a><p>
<li><a href="holouoges.html">Quand l's h&ocirc;louoges changent&#133;..</a></li><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

