<HTML>
<HEAD>
<TITLE>Poule tchi caqu'te d&ecirc;couvre san nid</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Poule tchi caqu'te d&ecirc;couvre san nid</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 12 d'octobre, 1974.</i><br/></font>
<br/>
Moussieu l'R&eacute;dacteu,<br/>
<br/>
Ch'est vrai tch'i' faut qu'la jann&egrave;che s'atchitte, Missis Perrot nouos disait eune s&eacute;th&eacute;e siez Papa quand j'tais mousse. Mais v'la tchi n'veurt pon dithe qu&eacute; les jannes, pr&icirc;ncipalement les filles, peuvent rester par l's c'm&icirc;ns &agrave; toutes heuthes la niet, et qu' les gar&ccedil;ons peuvent p&acirc;sser lus s&eacute;th&eacute;es dans l's aub&egrave;rges. J'ai ou&iuml; qu' l'&ecirc;t&eacute; p&acirc;ss&eacute; nou viyait m&egrave;me des femmes &agrave; baithe dans l's aub&egrave;rges en ville.<br/>
<br/>
I' fallait qu&eacute; ch'f&ucirc;sse des visiteurs, s'fit Manman. Il ont c'menchi &agrave; v'n&icirc;n en J&egrave;rri dans l'&ecirc;t&eacute; d&eacute;pis qu' les st&icirc;nmes veinnent d'Angli&eacute;t&egrave;rre touos les jours.<br/>
<br/>
P't-&ecirc;t' bein, Missis Perrot nouos d&icirc;t. Dans man janne temps nou n'viyait pon d'it&eacute;. Man p'p&egrave;e m'&eacute;thait bein vite donn&eacute; eune pitchinne si j'tais r'v&eacute;nue pus tard qu&eacute; dgiex heuthes au s&eacute; quand j'sortais. Et pis, i' y'avait du feu d'satchi s'i' n'aimait pon l'janne homme tchi v'nait m'&egrave;rcondithe. Ch'est vrai tch'il 'tait un mio trop r'gardant, car j&eacute; n'tais pon a&icirc;sie &agrave; pliaithe m&eacute;-m&egrave;me. I' fallait qu' un janne homme f&ucirc;sse d&eacute; bouanne fanmile et d'bouanne condite pour qu&eacute; j&eacute; l'laiss&icirc;sse m&eacute; prendre l&eacute; bras en sortant d'l'&eacute;glyise. Ch'n'est pon viyant qu'ch'est m&eacute;, mais pour en dithe la v&eacute;thit&eacute; hardi d's aut' jannes filles 'taient jalouses d&eacute; m&eacute; viyant tch'i' y'avait tr&eacute;jous eune racachie d'jannes hommes l&eacute; tou d'm&eacute;! Pi&egrave;rre P&egrave;rrot eut la chance d&eacute; m'aver. J'l'&egrave;rfusis trais ou quat' fais, mais i' r'v&eacute;nait tr&eacute;jous. I' m'avait aim&eacute;e d&eacute;pis qu&eacute; j'l&icirc; fliantchi eune talmo&ucirc;se quand il &ecirc;prouvit &agrave; m'embraichi dri&eacute;the les bouais l'jour du th&eacute;e des trais p&acirc;raisses dans l'Gard&icirc;n d'Olivet.<br/>
<br/>
I' m'dit qu&eacute; quand j'l&eacute; talmo&ucirc;sis i' vit bein qu&eacute; j'tais esprit&eacute;e et qu&eacute; ch'tait eune fille d&eacute; m&egrave;me tchi l&icirc; fallait pour prendre ch&egrave;rge d&eacute; san m&egrave;nage. Il en gangnit &agrave; la f&icirc;n, et j'nouos engag&icirc;nmes &agrave; P&acirc;ques. P'p&egrave;e l'aimait bein. Il 'tait bieau gar&ccedil;on et &eacute;tant l'seul &ecirc;fant il 'tait l'seul et principal h&eacute;thitchi d'san p'p&egrave;e, tch'&eacute;tait pr&icirc;ncipa d'p&acirc;raisse et &Icirc;nspecteux des C'm&icirc;ns, et sa m'm&egrave;e 'tait d'scendue des Seigneurs d&eacute; iun des fieus tch'appartcheint &agrave; la Reine &agrave; ch't heu.<br/>
<br/>
Ch'n'est pon pour m&eacute; vanter mais, criyiz m&eacute; ou n'm&eacute; criyiz pon, deux jannes hommes lus batt&icirc;drent qu&acirc;si &agrave; mort pour d&eacute;cider l&eacute;tch&eacute; des deux veindrait m'&egrave;rcondithe. Ch'tait eune s&eacute;th&eacute;e d'ni&egrave;r beurre siez man cou&ocirc;s&icirc;n &agrave; St. Louothains. L&eacute; Ph'lippe V&egrave;nement, tchi m'&eacute;tait pathent&eacute; du c&ocirc;t&eacute; d'man Tonton Fra&icirc;nque, avait gagi auve Cli&eacute;ment L'Boeu, un grand haut maigre d'St. Pi&egrave;rre, tch'i' pouorrait m'&egrave;rcondithe chutte s&eacute;th&eacute;e-l&agrave; viyant qu'san p'p&egrave;e et l'mein avaient jou&eacute; ensembl'ye &egrave;s tchilles &agrave; l'H&ocirc;tel d&eacute; L'&Ecirc;ta. Et l'Ph'lippe dit &agrave; Cli&eacute;ment tch'il 'tait bein seux qu&eacute; j&eacute; n'p&egrave;rmett'tais pon &agrave; un grand &ecirc;tendp&egrave;rque comme li, tchi n'avait qu'la p&eacute; et l's os, d&eacute; v'n&icirc;n m'&ecirc;rcondithe.<br/>
<br/>
I' c'mench&icirc;drent &agrave; lus entre chicangni et finn&icirc;drent par lus en aller dans l'bel d&eacute; dri&eacute;the lus entre battre!<br/>
<br/>
Tch'est tch'en gangnit? Papa l&icirc; d'mandit.<br/>
<br/>
Eh bein, Missis Perrot l&icirc; d&icirc;t. Pour en dithe la v&eacute;thit&eacute;, j&eacute; n'sai pon. Pi&egrave;rre v&icirc;nt m&eacute; qu'si atout san qu&egrave;rre, et quand j'nouos en all&icirc;nmes il' 'taient acouo &agrave; lus entre camailli en d'vant d'la tch&egrave;rqu&eacute;thie, et i' n'&ecirc;paingnaient pon les ouappes. J'viyais lus bras tch'allaient comme des aubes d&eacute; moul&icirc;n. J'sai bein qu'Ph'lippe sangnait par l&eacute; nez et qu' Cli&eacute;ment avait un yi bouchi et eune ouothelle gavachie. Just&eacute;ment comme j'amathais ma capotte, Pi&egrave;rre arrivit auve san qu&egrave;rre et, en m'prenant par l&eacute; bras, i' m'dit : Vein-t'en, ma chi&eacute;the. La&icirc;sse ches &acirc;mices-l&agrave; s'entre capuchi. I' n&eacute; sont pon en &ecirc;tat d'&egrave;rcondithe p&egrave;rsonne quand i' s'sont finnis.<br/>
<br/>
Mais il est temps qu&eacute; j'm'en &acirc;ge ou bein Pi&egrave;rre s'en va craithe qu&eacute; j'sis horte pour bouan!<br/>
<br/>
Eh bein, Papa l&icirc; d&icirc;t, j'm'en vais alleunmer la lant&egrave;rne et aller vouos r'condithe.<br/>
<br/>
Oh mais nou-fait, ou l&icirc; d&icirc;t, i' n'y a qu'deux pas d'ich&icirc;n &agrave; La Ville la Bas, et j'n'ai pon d'peux la niet. J&eacute; n'sis pon &ecirc;ffrit&eacute;e d'ma sorte, ou viyiz!<br/>
<br/>
Ou n'avez pon d'peux des Blianches Femmes? Manman l&icirc; d&icirc;t.<br/>
<br/>
J'voudrais bein en rencontrer ieune!, ou s'fit. J'l&icirc; hal'lais bein vite l&eacute; l&icirc;ncheu d&eacute; d'ssus la t&ecirc;te et j'l&icirc; donn'nais un coup d'b&acirc;ton dans l'ventre atout man paraplyie!<br/>
<br/>
Ou n'criyiz pon qu'ch'est des r'v&eacute;nants, les Blianches Femmes? Manman l&icirc; d&icirc;t.<br/>
<br/>
Nan dgia, ou nouos d&icirc;t. Et si janmais j'rencontre iun d'ches &acirc;mices-l&agrave; tchi s'mett' l&eacute; long des rues atout un l&icirc;ncheu sus la t&ecirc;te pour &ecirc;ffriter les gens, i' s'sa longtemps d'vant r'v&eacute;n&icirc;n l'faithe eune aut' fais. J'li'en baill'lai, m&eacute;, du r'venant!<br/>
<br/>
Quand ou fut horte, Manman d&icirc;t &agrave; Papa : N'en v'la ieune tchi n'a pon d'peux d&eacute; s'n ombre, valet. Ch'est seux qu&eacute; s'n homme n'a pon b&eacute;soin du Tchian du Bou&ocirc;lay dans sa bel pour garder les malfaiteurs &agrave; l'&ecirc;cart!<br/>
<br/>
Tu'as raison, Ann, Papa d&icirc;t &agrave; Manman. Et j'sis bein content qu&eacute; j&eacute; n'tais pon d'assez bouanne fanmile pour qu'oulle e&ucirc;sse s&eacute;n yi sus m&eacute; quand oulle 'tait janne fille!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfblianche.html">La Blianche Femme</a><p>
<li><a href="gdfgout.html">Ch&acirc;tchun &agrave; san go&ucirc;t</a><p>
<li><a href="2galants.html">La Fille &egrave;s dae&ucirc;x Galants</a><p>
<li><a href="gdfphlippefitchet.html">Les d'vis du Bouan'homme George</a><p>
<li><a href="gdfvillais.html">Les d'vis du Bouan'homme George</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

