<HTML>
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

&quot;P'p&egrave;e!&quot; Frankie m'dit opr&eacute;s l'th&eacute;e hier au s&eacute;: &quot;La s'maine pass&eacute;e, tu nouos contis l'<a href="gdfnaufragi2.html">histouaithe du naufrage de tan Papa</a>, mais tu n'nouos dis pas sus tch'i' &icirc;le que san navithe fut &ecirc;chou&eacute;.&quot;<br/>
<br/>
&quot;Et bein, man gar&ccedil;on,&quot; j'l&icirc; r&ecirc;ponnit: &quot;J'me sis d'mand&eacute; chutte tchestion-l&agrave; m&eacute;-m&egrave;me bein des fais. J'crais pas qu'Papa l'savait li-m&egrave;me, - du mains i' n'nouos l'&agrave; jamais dit. J'ai examin&eacute; l'Atlas deux'trais fais, et j'sis d'avis que ch'tait ieune des &icirc;les des A&ccedil;ores.&quot;<br/>
<br/>
&quot;La preunmi&eacute; chose &agrave; consid&eacute;ther est que ch'tait eune &icirc;le iou que l's'habitant p&acirc;laient un langage que Papa n'connaissait pas. V'l&agrave; tchi veur dithe que ch'tait pas l's'&icirc;les les p&ucirc;s rappr&eacute;chis d'Terreneuve, tchi sont St. Pierre et Miquelon et les Bermudes, car l's'habitants d'St. Pierre et Miquelon p&acirc;lent le Fran&ccedil;ais et les cheins des Bermudes p&acirc;lent l'Angliais, et Papa connaissait les deux langues.&quot;<br/>
<br/>
&quot;Nou peut en dithe la m&egrave;me chose de Haiti et St. Domingue (iou tch'i' p&acirc;lent le Fran&ccedil;ais), et l's'Antilles (Indes Occidentales) au Sud, iou tch'i' p&acirc;lent l'Angliais.&quot;<br/>
<br/>
&quot;L'Ile de Groenland, au Nord, est si grande tch'i' n'l'&eacute;thaient pas r'connue comme eune &icirc;le. V'l&agrave; tchi nouos la&icirc;sse le chouaix des &icirc;les de Cuba au Sud, et l's'A&ccedil;ores au su'&ecirc;t. Des deux groupes, j'ai eune id&eacute;e que j'pouvons craithe que ch'tait p&ucirc;st&ocirc;t l's'A&ccedil;ores que Cuba. L'y'&agrave; deux raisons en faveur de chu chouaix-l&agrave;. A c'menchi, J&egrave;rri est &agrave; l'Est de Terreneuve, et i' fallait navidgi Est pour aller en J&egrave;rri. Et pis les vents dans ches parages-l&agrave; sont l'pus souvent des vents d'Ouest. Comme un navithe &agrave; velle tait oblyigi d'attendre pour un bouan vent d'vant sorti pour un viage, l'y'a toute raison d'penser tch'i' sort&icirc;tent par un vent d'Ouest et tch'i' navidgeaient Est, just&eacute;ment un p'tit mio Nord des A&ccedil;ores.&quot;<br/>
<br/>
&quot;Supp&ocirc;sons que l'vent n'avait pas changi quand la dg&ecirc;le les attrapit quatre ou ch&icirc;nq jours hors de Terreneuve et les chassit Est ou Su'&ecirc;t' d&eacute;vant l'vent, ch'est l'pus probablye que l'Ile sus tchi Papa fut naufragi tait ieune des A&ccedil;ores, qu'appartcheinnent au Portugal. Ch'est vrai que l's'A&ccedil;ores sont un fichu but d'Terreneuve, mais si la temp&ecirc;te v'nait du Ouest, et tch'ils avaient d&ecirc;j&agrave; ieu quatre ou chinq jours de bouan vent, ch'est seux qu'chu navithe-l&agrave; allait qu&eacute;daine, et ch'nest pas &icirc;mpossiblye de craithe tch'i' l&ucirc;s s'saient trouv&eacute;s-l&agrave; si vite. Ch'est s'lon, &eacute;tou, combein longtemps qu'la temp&ecirc;te duthit.&quot;<br/>
<br/>
&quot;Tan papa 'tait-i' l'seul de sa famille tchi navidgeait?&quot; Souky me d'mandit. &quot;Ah man doux nan&icirc;n, ma fille!&quot; j'l&icirc; r&ecirc;ponnit. &quot;J'ai ou&iuml; tch'i' 'taient quat' fr&eacute;thes en m&eacute; en m&egrave;me temps, - Papa et ses fr&eacute;thes Jean, Charles et Fran&ccedil;ouais. Jean fut nyi&eacute; &agrave; la C&ocirc;te &agrave; la p&ecirc;que de la mouothue. I' fa&icirc;thait un gros temps en r'venant pour t&egrave;rre et deux des cotteurs chavith&icirc;tent. San corps ne fut pas r'trouv&eacute;. Fran&ccedil;ouais fut tu&eacute; hors pays, j'nai jamais ou&iuml; comment, mais ch'est probablye que ch'tait un accident &agrave; bord de san navithe. Quand san p'p&egrave;e mouothit, Charles &egrave;rv&icirc;nt pour souongni d'sa m'm&egrave;e et d'la f&egrave;rme, et Papa navidgit bein d's'ann&eacute;es d'vant s'met' &agrave; forgi.&quot;<br/>
<br/>
&quot;Ma grand'm&eacute;the avait des fr&eacute;thes tchi navidgeaient &eacute;tou. San fr&eacute;the Elie-Ph'lippe 'tait Captaine et mouothit d'la conseumtion - tch'il avait attrapp&eacute; en m&eacute; un hiver tch'i' fut hardi mouoilli. San fr&eacute;the Peter fut nyi&eacute; &agrave; Cherbourg en r'allant &agrave; san navithe dans eune grosse m&eacute;. San corps fut r'trouv&eacute; et ent&egrave;rr&eacute; dans iun des chim'tchi&eacute;thes de Cherbourg. San fr&eacute;the Fran&ccedil;ouais 'tait Contrema&icirc;tre et v'nait d'passer Captaine quand un pallan l&icirc; tchit sus la t&ecirc;te &agrave; bord d'san navithe. I' fut oblyigi d'tchitter &agrave; navidgi opr&egrave;s ch'l&agrave;. San fr&eacute;the Ph'lippe, tch'i' tait contrema&icirc;tre, navidgit toute sa vie. Tu peux bein vaie que j'sommes prov'nus d'eune famille de naviguants.&quot;<br/>
<br/>
&quot;Combein longtemps tch'i' fallait pour aller &agrave; la C&ocirc;te dans chu temps-l&agrave;&quot; Frankie me d'mandit.<br/>
<br/>
&quot;Ch'tait s'lon l'vent et l'temps, man gar&ccedil;on,&quot; j'l&icirc; dit. &quot;S'ils avaient bieau temps et bouan vent tout l'long du c'm&icirc;n, i' pouvaient faithe la travers&eacute;e dans deux'trais s'maines. S'i' l'vent tait contraithe i' pouvaient prendre un couplye de mais. T'n'onclye Sidney tchi s'n'allit &agrave; la C&ocirc;te &agrave; l'&acirc;ge de huit ans auve ses pathents en dgiex-neu'-chent-iun, m'&agrave; souvent p&acirc;l&eacute; d'chu viage-l&agrave;. Ch'tait dans eune brigantine de chent-quarante-siex tonnieaux tch'avait nom 'Dawn.' I' f&icirc;tent le viage de J&egrave;rri &agrave; Pasp&eacute;bia dans trente jours! Ma&icirc;t' John Le Cocq (du Mont Mado) et sa Missis taient auve ieux, et i' m'ont p&acirc;l&eacute; du viage bein des fais &eacute;tou. I' d'meuthent acouo &agrave; la C&ocirc;te. Un aut' navithe, le &quot;Fanny Breslauer&quot; - bein pus grand que l'Dawn, sortit d'J&egrave;rri l'm&egrave;me jour. San Captaine criyait tch'i' s'nallait battre le Dawn, mais i' pr&icirc;nt quarante-siex jours &agrave; aller &agrave; Pasp&eacute;bia! Les deux navithes ne s'entre v&icirc;tent pas opr&egrave;s tch'ils avaient pass&eacute; la Corbi&eacute;the!&quot;<br/>
<br/>
<i><a href="lefeuvre.html">George d'La Forge</a><br/>
22/11/1947<br/></i>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfnaufragi2.html">Les d'vis du Bouan'homme George</a><p>
<li><a href="gdfnaufragi.html">Papa fut Naufragi!</a><p>
<li><a href="gdfme.html">La vie d'aut' fais en m&eacute;</a><p>
<li><a href="gdfme2.html">En M&eacute;</a><p>
<li><a href="mevoc.html">La m&eacute; en J&egrave;rriais</a><p>
<li><a href="gdfcrusoe.html">Robinson Crusoe</a><p>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfrcord.html">Un r'cord du temps jadis</a><p>

<li><a href="terreneuve_valon.html">En r'v&eacute;nant d'T&egrave;rreneuve</a><p>

<li><a href="gouorray.html">Eune courte histouaithe du H&acirc;vre d'Gou&ocirc;rray et san va&icirc;sinnage</a><p>
<li><a href="gdfenme.html">En m&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

