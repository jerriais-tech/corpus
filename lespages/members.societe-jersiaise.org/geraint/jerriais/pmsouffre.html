<HTML>
<HEAD>
<TITLE>Merrienne souffre</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne souffre</h2>
Et Ph'lip &eacute;tout</font></center><p>

Moussieu l'Editeu,<br/>
<br/>
&quot;Oh, grand doux,&quot; s'fit la Merrienne, hier au s&eacute;, &quot;tchi temps, man pou&ocirc;re Ph'lip. Nou qu'menche &agrave; s'en l&acirc;ss&eacute;. Quand &agrave; m&eacute;, je n'vaut pas quatre sous. Une mauvaise su&eacute;e d'fraid, &eacute;pis des rhoumatices dans touos les membres; ch'n'est pas &ecirc;tonnant si j'me trouve avec les &eacute;sprits bas chais jours. Et je n's'y pas la seule. Dans l'poulaillyi les poules et les poul&eacute;ttes sont accroupies dans un coin, et ne v'l&agrave; b&eacute;t&ocirc;t une semaine que j'n'ai pas yeu un oeu.&quot;<br/>
<br/>
&quot;Ch'n'est pas &ecirc;tonnant,&quot; j'l'y dit. &quot;Une poule ou poul&eacute;tte tchi voudrait prendre la peine de pondre ne s'sait pas natuth&eacute;lle. Et ch'est la m&ecirc;me chose avec nos vaques. Jour apr&egrave;s jour, chein tchi donnent diminue, et si chonna continue, ch'ne s'sa pas la peine de les traithe.&quot;<br/>
<br/>
&quot;Y'a trop d'mouosi&ecirc;tuthe dans l'&ecirc;tablye,&quot; ou dit. &quot;Si tu'avais print avantage du temps sec et rempli&eacute;chi les tuiles tchi manquent, tes vaques ne s'saient pas tremp&eacute;es comme y sont agniet.&quot;<br/>
<br/>
&quot;Tu veur dithe,&quot; ou s'fit, &quot;que tu tais trop pi&eacute;rcheux. Mais enfin, ach'teu il est trop tar, et j'&eacute;thons &agrave; attendre pour le biau temps. J'ai tr&eacute;jous d&ecirc;t&eacute;st&eacute; l'<a href="novembre_mais.html">mais d'Novembre</a>, mais y n'faut pas oubli&eacute; que l'jour de <a href="nouevoc.html">Nou&eacute;</a> veint l'pr&eacute;chain mais, et que quand <a href="janvyi_mais.html">Janvyi</a> et <a href="fevri_mais.html">F&eacute;vri</a> &eacute;thont p&acirc;ss&eacute;, nous &eacute;tha le <a href="ernouve_saison.html">r'nouv&eacute;</a>. Ach'teu Ph'lip, oublions l'temps et p&acirc;slons d'autre chose. Je vais par la g&acirc;zete que y'a yeu une femme ou deux s&ucirc;s l'jury &egrave;s ass&icirc;ses criminelles chutte semaine. S&ucirc;s un sens, j'n'en approuve pas, mais ocquo j'&eacute;thais bein voulu d's&eacute;rvi pour une fais, par tchuth&ocirc;sit&eacute;.&quot;<br/>
<br/>
&quot;Tu'est bein trop vieille, Merrienne,&quot; j'l'y dit, &quot;car, accordant &agrave; la louai, une p&eacute;rsonne tch'a atteint l'&acirc;ge de souaisante-chinq ans a la t&ecirc;te cratchie et n'est pas capablye de s&eacute;rvi s&ucirc;s un jury.&quot;<br/>
<br/>
&quot;Mais,&quot; ou dit, &quot;j'trouve chonna bein dr&ocirc;le. A l'&acirc;ge de souaisante-chinq j'pouvais ocquo all&eacute; en ville &agrave; pid et sans m'l&acirc;ss&eacute;, et quant &agrave; t&eacute; je n'savais jamais que tu n'ithais pas p&eacute;yi une v&icirc;site de condolence &agrave; tchique veuve ou t&acirc;chi d'faithe la c&acirc;rre &agrave; tchique vieille-fille du vaisin&eacute;. A ma veue ch'est absurde de dithe qu'un homme n'est pas capablye de s&eacute;rvi &agrave; ch't'&acirc;ge-l&agrave;.&quot;<br/>
<br/>
&quot;Tu'as raison, Merrienne,&quot; j'l'y dit, &quot;mais quant &egrave;s ass&icirc;ses criminelles, je crais tch'il est grand temps que chu syst&egrave;me-l&agrave; s'sait aboli. Dans les viers temps, je n'dis pas, mais au jour d'agniet les causes d&eacute;v'thaient &ecirc;tre d&eacute;cid&eacute;es par la <a href="assembliee/cour1965.html">Cour Rouoyale</a>, ou&egrave;qu j'avons un Baillyi, un D&eacute;put&eacute;-Baillyi, un Protchutheux-G&eacute;n&eacute;ral, un Avocat-G&eacute;n&eacute;ral et une do&ucirc;zaine de Jur&eacute;s-Justiciers. J'ai s&eacute;rvi trais ou quatre fais s&ucirc;s l'jury, dans l'couothant d'ma vie, et j'n'ai jamais tait trop seux, apr&egrave;s av&eacute; entendu les discours des Avocats des deux bords, du Protchutheux G&eacute;n&eacute;ral et du Baillyi, si l'atch&ucirc;s&eacute; 'tait coupable ou non coupablye, m&ecirc;me j'n'voudrais pas dithe que p&ucirc;s d'une fais j'n'ai pas dit l'contraithe de chain qu'j'avais dans l'id&eacute;e de dithe quand l'moment vint pour souffli&eacute; dans l'ouoth&eacute;lle du Baillyi. Quand nous a la malfortune d'&ecirc;tre app'l&eacute;, et qu'nou n'peut pas pli&eacute;dgi qu'nous est sourd ou mu&eacute;t ou qu'nous est l'biau-fr&eacute;the de tchique autre, nous &ecirc;coute, nous attrape mal &agrave; la t&ecirc;te, et nous a tr&eacute;jous la c&eacute;rtitude que nou d&eacute;v'thait &ecirc;tre si&eacute;z-s&eacute;, &agrave; p'l&eacute; les patates pour la bouonnefemme, ou &agrave; qu&eacute;tillyi les mousses. Ch'est p&eacute;rdre san temps.&quot;<br/>
<br/>
&quot;Le D&eacute;put&eacute;-Baillyi,&quot; ou s'fit, quand j'eut fini, &quot;voudrait dithe que y'a bein trop d'crime dans l'Ile au jour d'agniet.&quot;<br/>
<br/>
&quot;Et bein seux y'en a trop,&quot; j'l'y dit, &quot;et chonna continuetha tandis qu'les criminels n'attrapent pas chein tch'y m&eacute;thitent. Y n'se fichent pas mal de tchiques semaines ou m&ecirc;me p&ucirc;s, en pr&icirc;son, car l&agrave; y sont bein sou&ocirc;gnis, ils ont trais r'pas par jour, et quand y sortent ils ont engraisi et sonts pr&ecirc;ts &agrave; r'qu&eacute;menchi. Et n'oublie pas, Merrienne, que ch'est des gens comme nous tch'y paient pour l&ucirc;s maintchein tandis tch'y sont en bouaite. M&eacute;, si j'en avais l'pouv&eacute;, je s'sais pour l&ucirc;s donn&eacute; tchiques bouonnes laches de fouait une fais ou deux la semaine, pour les encouothagi.&quot;<br/>
<br/>
&quot;Ocquo bein que ch'n'est pas t&eacute; tch'est Juge,&quot; ou dit, &quot;car y m'semblye que tu s'sais un mio cru&eacute;l, et pourtant ch'n'est pas ta disposition. Y faut dithe que ch'est l'temps, man Ph'lip.&quot;<br/>
<br/>
&quot;Eh bein v&egrave;the, Merrienne,&quot; j'l'y dit, &quot;y faut dithe que ch'est l'temps...&quot;<br/>
<br/>
<i><a href="lebrocq.html">Ph'lip</a></i><br/>
<i>8/11/1958</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmassises.html">L's'Assises dans les viers temps</a><p>
<li><a href="pmjury.html">Des femmes sus l'jury</a><p>
<li><a href="pmjugements.html">Dr&ocirc;les d&eacute; jugements, dit Merrienne</a><p>
<li><a href="courroyale1879.html">La Cour Royale en 1879</a><p>
<li><a href="pmjuge.html">L&eacute; Juge d&eacute; La P'tite Cour</a><p>
<li><a href="noncoupablye.html">Non Coupablye</a><p>
<li><a href="piteurjury.html">How Piteur convinced the Jury</a><p>
<li><a href="pmvoleurs2.html">Merrienne et les voleurs</a><p>
<li><a href="pmnudistes.html">Merrienne et la P'tite Cour</a><p>
<li><a href="pmprison.html">Un M&ecirc;lange &agrave; La Prison</a><p>



<li><a href="pmbaillis.html">Ph'lip et les Baillis</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

