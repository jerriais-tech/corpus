<HTML>
<HEAD>
<TITLE>Ph'lip en disgr&acirc;ce</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip en disgr&acirc;ce</h2>
<br/>
Il un dr&ocirc;le de r&ecirc;ve<br/></font></center><p>
<br/>
<br/>
<i>&Agrave; Portinf&eacute;, Saint Ou.<br/>
</i><br/>
Moussieu l'Editeu,<br/>
<br/>
Ch'est avec grand depi&eacute; que j'vos annonce que j'si en disgr&acirc;ce. La Merrienne m'a mint dans chein qu'les Angliais appelent la c&acirc;sse &agrave; tchan, et ou dit que j'm'en vais y rester jusqu'au jour de l'&ecirc;lection pour S&eacute;nateurs.<br/>
<br/>
J'm'en vais vos explitchi chonna dans tchiques, minutes, mais dans l'entretemps i' faut que j'vos diche un mot ou deux au sujet des &quot;shows&quot; que j'ai veu d'pis ma derni&eacute; lettre. A <a href="st_brelade.html">Saint Br&eacute;lade</a>, le &quot;Bill&quot; Qu&eacute;nault remportit pr&egrave;sque tout, et j'vis, p't'&ecirc;tre pour la derni&eacute; fais, sa c&eacute;l&egrave;bre vielle vaque, la &quot;Rosebay&quot;. Oulle &eacute;tha douze ans le djix du mais d'F&eacute;vri, et y faudra b&egrave;the un p'tit lermin &agrave; sa sant&eacute; chu jour-l&agrave;. A notre &quot;show&quot; des Trais P&acirc;raisses, dans un grand clios &agrave; Sainte Mathie, i' y'avait une forte entr&eacute;e dans ch&acirc;que p&acirc;raisse, et i' 'tait tard quand les Juges finitent la derni&eacute; cl&acirc;sse. Y'avait d'tchi bouon partout, et l'Fra&icirc;nque Avri remportit l'championnat avec une raide jeune vaque. L&eacute; George Rom'thi d&eacute; <a href="ste_mathie.html">Sainte Mathie</a> en avait une bouonne &eacute;tout, et, pour dithe vrai je s'sais content d'les r'vaie au &quot;show&quot; d'Ile, la s'maine tchi veint, pour &ecirc;tre seux tch&egrave;squ'est la miyeuthe des deux. L&eacute; John L&eacute; Ruez, de <a href="st_pierre.html">Saint Pi&egrave;rre</a> en montrit yunne &eacute;tout tchi m'&eacute;thait pliut ocquo p&ucirc;s qu'ou n'fit s'ou n'avait pas yeu un mio d&eacute; Djern&eacute;siais dans sa cabiche. Dans les viaux d'un an, Fra&icirc;nque Avri en deshallit quatre que je n'crais pas qu'nou trouv'thait dans  autchune autre &ecirc;tablye en J&egrave;rri. Au &quot;show&quot; d&eacute; <a href="st_sauveux.html">Saint Sauveux</a>, <a href="grouville.html">Grouville</a> et <a href="st_cliement.html">Saint Cli&eacute;ment</a>, l&eacute; &quot;Ken&quot; Richardson, cou&ocirc;s&icirc;n &agrave; la Merrienne, &agrave; chein qu'ou dit, fit l'championnat, et l'r&ecirc;serve avec deux g'niches r'nouv'll&eacute;es, une chose que nou n'avait jamais veu. Il avait une charmante jeunne vaque &eacute;tout, et nous peut vais &agrave; ch'teu tch'i n'est pas v'nu s'&ecirc;tablyi &agrave; Saint Sauveux pour rein.<br/>
<br/>
A ch'teu ou voudrez saver tchesqu'i s'arrivit pour faithe tant marri la bouonnefemme que j'm'en vais couochi s&ucirc;s l'sofa, ou m&ecirc;me souos la tcherqu&eacute;thie pour p&ucirc;s d'un mais. Ch'tait Mardi la niet que dans les quatre heuthes du mat&icirc;n, ou m'r&ecirc;villyit avec un co-d'pid dans l'&ecirc;pine du dos tchi fut bein pr&egrave;s d'm&eacute; mettre s&ucirc;s l'plianchais. Je d'scendis au p&ucirc;s vite.<br/>
<br/>
&quot;N'en v'l&agrave; assez,&quot; ou s'fit d'une vouaix qu'nou-s &eacute;thait entendu un mille au lien. &quot;Fiche-m&eacute; l'camp hors d'ich&icirc;n, et d&ecirc;li&ecirc;mment. N&eacute; v'la p&ucirc;s d'une heuthe que je n'peux pas dormi d&eacute; tchi qu'j'en ai presque perdu la t&ecirc;te. Je n'sais pas tch&egrave;squ'i' t'ont donn&eacute; a b&egrave;the au &quot;show,&quot; mais tu veins d'nos chanter un tas d'gniolin au sujet de l'&ecirc;lection pour S&eacute;nateurs, m&ecirc;l&eacute; avec des vaques et des g'niches r'nouv'll&eacute;es, que tu as veu &egrave;s &quot;shows&quot;.<br/>
<br/>
&quot;Mais, Merrienne&quot;, j'li dis, t&acirc;chant d'm&eacute; ravigotter, &quot;tu sais bein que j'dormais et que je n'savais pas chein que j'disais, et, apr&egrave;s tout dans les circonstances tu n'd&eacute;v'thais pas m'bliaumer. J'ai ou&iuml; dithe que ta cou&ocirc;sine Souky, quand ou 'tait jeune fille, sortait d'sa liet et allait s'promner parmi les chambres, sans saver tchesqu'ou faisait&quot;.<br/>
<br/>
&quot;V&egrave;the&quot;, ou dit. &quot;mais ou fit une m&ecirc;pr&icirc;nse une niet et s'trouvit ou&egrave;sque ou n'avait qu'faithe. Ou n'tait pas si innocente comme nou criyait la Souky. A ch'teu, quant &agrave; t&eacute; tu'as qu'menchi par gagi s&ucirc;s les candidats. Ch'tait comme chennechin. Yun contre yun, Krich&eacute;fski: deux contre yun. Crill: yun contre deux. Maillard et Perchard: six contre quatre. Norman: ch&icirc;nquante contre yun. Farley: yun contre douze, L&eacute; M&egrave;rquand, et Cronshaw j'ai r'oublie. Y'avait, &eacute;tout, des prix pour les vaques au Sieur Vibert, &agrave; Jack Rond&eacute; et &agrave; Fra&icirc;nque Avri et pour les g'niches r'nouv'll&eacute;es au Sieur Richardson. Ch'tait un vrai m&eacute;lange. Allons va-t'en que j'aie un mio de r'pos et n'oublie pas que si tu r'qu&eacute;menche j'enviethai pour le docteu, et p&ucirc;s qu probablye tu t'trouv'thas &agrave; l'Asile.&quot;<br/>
<br/>
Je n'peux pas craithe, Moussieu que chonna continuetha p&ucirc;s qu'un jour ou deux, car ma bouonnefemme est d'bouon tchoeu, mais j'peux vos dithe &agrave; ch'teu chein que j'crais des chances des candidats qu'ont t&eacute; annonc&eacute;s dans la &quot;Post,&quot; ou, au mains, j'd&eacute;v'thais pouver en appr&eacute;chi un mio p&ucirc;s pr&egrave;s que la s'maine p&acirc;ss&eacute;e.<br/>
<br/>
La G&acirc;zette a donn&eacute; les noms d&eacute; huit m&ecirc;ssieux tchi sont seux d'aller &egrave;s vouaix, mais i' y'a ocquo yunne ou deux choses &agrave; consid&eacute;ther. A qu'menchi nou n'peut pas &ecirc;tre seux que la liste est compliete, car y'a ocquo tchiques semaines d'vant la nomin&acirc;tion, et pis l&eacute; &quot;J. J.&quot; n'a pas ocquo dit s'il a id&eacute;e d'prendre ou non. J'avais dit la s'maine pass&eacute;e tch'i' 'tait inpr&eacute;dictablye et j'n'ai pas changi d'opinion s&ucirc;s chu point-l&agrave;, mais quand-m&ecirc;me j'ai bein d'la peine &agrave; craithe tch'i' s'mettra s&ucirc;s les rangs, et je n'sis pas absol&ucirc;ment certain tch'i' r&eacute;ussithais s'i' disait oui. Avec chonna i' faut admettre que y'en a tchi craient tch'i' veindrait preunmyi, et la Merrienne est d'avec yeux. I s'peut tch'ils ont raison  je n'sais pas.<br/>
<br/>
Quant &egrave;s autres, je qu'menche &agrave; craithe que d'vant long nou dev'thait pouver chouaisi les quatre preunmiers, sans &ecirc;tre trop hors d'la vaie, n'oubliant pas en m&ecirc;me temps, que nou pou&ocirc;rrait &ecirc;tre hardi m&ecirc;pr&icirc;nt et que la Ville est comme l&eacute; &quot;J. J.&quot; inpredictablye. Dans la Campagne i' n'y'a pas d'doute que l'Hedley Maillard et l'Bill Perchard &eacute;thont tout-plien d'support, pour bein que l's'&ecirc;lecteurs ne restent pas siez-yeux. Ch'est &agrave; chais deux candidats de s'mettre en travas aussi vite qu&eacute; possiblye car y'a d's &eacute;lecteurs ocquo tchi n'pathaissent pas p&ucirc;s interessis qu'chonna . J'en trouvis yun &agrave; Saint Louothains tchi 'tait pr&ecirc;t, &agrave; voter si n'avais pas &agrave; rester siez-li pour aidgi &agrave; sa missis &agrave; faithe san lavage: un autre ich&icirc;n &agrave; Saint Ou tch'ithait jusqu'&agrave; la Salle Paroua&icirc;ssiale si l'temps 'tait b&eacute;, et ocquo un autre &agrave; Saint Mathie tchi n'manq'thait pas si sa bouonne vaque avait v&ecirc;l&eacute;.<br/>
<br/>
Comme chonna, Moussieu, ou v&ecirc;rrez que la situ&acirc;tion est ocquo complitchie, et qu'nou n'peut pas ocquo s'faithe trop seux d'autchune chose. Si j'pouvais oublier la fichue &ecirc;lection jusqu'au douze du pr&eacute;chain mais i' n'y'&eacute;thait pas un homme en J&ecirc;rri p&ucirc;s content qu&eacute; m&eacute;, mais chonna n'&eacute;tant pas p&ocirc;ssiblye j'm'en vais t&ecirc;chi de d&ecirc;couvrir, en allant ichin et l&agrave; dans la p&acirc;raisse, si l'M&acirc;jeur d'Gruchy pou&ocirc;rra trouver assez d'vouaix pour garder sa djobbe de D&eacute;put&eacute; quand veindra l'mais d'Decembre. Je l'vis au &quot;show&quot; vendr&eacute;di et je n'trouvis pas tch'il avait trop bouonne mine et j'&eacute;thais voulu li adressi tchiques patholes, mais apr&egrave;s aver dit que l'temps n'tait pas caud et que l'clios 'tait tremp&eacute;, i' m'tou&ocirc;nit l'dos et s'en fut, comme un homme bein g&ecirc;n&eacute;. Et quand j'appr&eacute;chis une groupe d&eacute; Saint Ou&euml;nnais pour les tch&egrave;schionner, j'n'eut autchune satisfaction car i' pathaissaient p&ucirc;s int&eacute;r&ecirc;ssis dans les b&ecirc;tes et les S&eacute;nateurs que dans les candidats pour D&eacute;put&eacute; &agrave; Saint Ou.<br/>
<br/>
<i><a href="lebrocq.html">PH'LIP</a><br/>
15/10/1960<br/></i>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="pmbliaume.html">Ph'lip bliaume les campagnards</a><p>
<li><a href="pmmembre.html">Pourtchi vouler &ecirc;tre membre d's &Eacute;tats?</a><p>
</ul>
</font>

&nbsp;<p>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
