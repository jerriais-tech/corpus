<HTML>
<HEAD>
<TITLE>Nos patates et nos vaques</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nos patates et nos vaques</h2></font></center><p>

Moussieu l'Editeu,<br/>
<br/>
Dans la s'maine j'avons veu siez nous deustrais fermiers tch'y sont &agrave; foui. N'y'en avait pas yun tch'y n'avait pas tchique pliainte. Yun n'avait pas d'r&eacute;coltes - ch'tait une ruine; un autre n'avait qu'des marbres, un traisci&egrave;me paslait de chinquante livres la p&eacute;rque, moyennes et tout. J't&acirc;chimes de les consol&eacute; comme nou console un fermyi qu'a l's'esprits bas, mais la Merrienne dit qu'oulle avait yeu assez d'chonna quand, hier au s&eacute; ou contit les bouteilles vi&egrave;des et caltchulit chein que l'cont'nu avait cou&ocirc;t&eacute;.<br/>
<br/>
&quot;Sais-tu bein, Ph'lip,&quot; ou dit, un mio p&ucirc;s tard, &quot;j'qu'menche &agrave; craithe que notre vieille royale est fichue &agrave; la fin, et, apr&egrave;s tout ch'n'est pas &ecirc;tonnant car y'a bein d's'ann&eacute;e qu'nou la crait. Tch&egrave;sque tu'en pense?&quot;<br/>
<br/><img src="patates.jpg" width="117" height="100" alt="patates" title="" border="0" align="right" />
&quot;Je n'voudrais pas l'craithe,&quot; j'l'y dit, &quot;car si ch'tait vrai che s'sait une calamit&eacute; comme J&ecirc;rri n'a pas veu. Mais, n'te derange pas, ch'n'est pas la preumi&eacute; fais qu'nous a veu d'faillies r&eacute;coltes; ch'est tout simplyement qu'la t&ecirc;rre d'mande un mio de r'pos. Tu v&ecirc;rras qu'l'ann&eacute;e tch veint y'&eacute;tha ocquo des sept &agrave; huit cabots dans les bouonnes t&ecirc;rres. La royale sauv'tha J&ecirc;rri comme ou l'a fait par le pass&eacute;.&quot;<br/>
<br/>
&quot;Eh bein, Ph'lip,&quot; ou dit, &quot;j'esp&egrave;the que tu'as raison, mais avec chonna j'crains bein qu'y'&eacute;tha p&ucirc;s d'yun d'nos f&eacute;rmiers tch'&eacute;tha une djobbe &agrave; s'd&eacute;shall&eacute; ch't'ann&eacute;e. Epis, ou&egrave;squ'y trouv'tha d'la s'menche pour l'ann&eacute;e tchi veint? J'la v&eacute; &agrave; un louis la c&acirc;sse, m&eacute;, et ch'est des sous.&quot;<br/>
<br/>
&quot;Sans doute,&quot; j'l'y dit, &quot;la s'menche s'sa chi&egrave;the, et &ecirc;carte &eacute;tout, mais y'&eacute;tha ocquo des r&eacute;coltes dans l't&ecirc;rrain, et un fermyi tch'a un mio d'avis n'envi&ecirc;tha pas tout en Angli&eacute;t&ecirc;rre. Si je n'tais pas &agrave; court de sous, j'gardethais tout ch'que j'ai, et j'trouv'thais tout plien d'ach'teurs p&ucirc;s tard.&quot;<br/>
<br/>
Ach'teu j'nos m&icirc;mes &agrave; p&acirc;sl&eacute; des b&ecirc;tes, et la Merrienne me d'mandit si j'avais veu tchiquechose de b&eacute; &agrave; Springfield.<br/>
<br/>
&quot;Oui,&quot; j'raiponnit, &quot;mais ch'n'est pas pour dithe que j'n'ai pas tait d's'appoint&eacute; dans yunne ou deux des cl&acirc;sses. Les boeux d'un an par exemplye; y'en avait assez, mais quand nous en avait hall&eacute; trais ou quatre le restant &agrave; man go&ucirc;t n'vallait pas chi. Pour bein dithe, Merrienne, y'en a trop d'chais jeunes boeux, et dans hardi d'cas un bouon coup d'mart&eacute; quand la vaque avait r'nouvl'&eacute; &eacute;thait tait inditchi. Quant &egrave;s vaques, y'avait du nombre et d'la qualit&eacute;, sans voul&eacute; dithe que j'n'ai jamais veu miyeu. Les viaux d'un an, les g'niches de deux ans et las g'niches r'nouvl'&eacute;es taient exc&eacute;llenetes, et les boeux d'deux ans etout. Oh, sans doute, &agrave; l'prendre tout travers, ch'tait un bouon show.&quot;<br/>
<br/>
&quot;Et pourtant,&quot; ou dit, &quot;nous a ou&iuml; qu'un jour la race s'en &icirc;tha. Apr&egrave;s tout, Ph'lip, y'a bein d's'ann&eacute;es tchi n'nos est pas v'nu de nouviau sang d'autchun bord, et les livres nos d&icirc;sent que dans d'path&eacute;illes circonstances, une race ne peut pas survivre bein longtemps.&quot;<br/>
<br/>
&quot;Y n'faut pas craithe tout chein qu'nou liet dans les livres, Merrienne,&quot; j'l'y dit. &quot;Il est vrai que n'y'a pas deux b&ecirc;tes dans l'Ile tchi n'sont pas pathentes. T&eacute;, tu t'vante d'av&eacute; des couosins et couosines dans toutes les p&acirc;raisses der l'Ile, mais tch&egrave;sque chais qu'chonna. Une vaque J&ecirc;rriaise a des n'veurs, des ni&egrave;ches, des biaux-fils, des fr&egrave;thes, des soeurs, et je n'sais pas tchi dans touos les clios et toutes les &ecirc;tablyes de l'Ile, mais ou tcheint bouon quand-m&ecirc;me, et dans pr&egrave;sque touos les cas vaut m&ucirc;s qu'la vaque de y'a chinquante ans. J'admets qu'ch'est tchiquechose que nou n'comprend pas, et quand nous en p&acirc;sle &agrave; yun d'chais savants, tout ch'qu'y peut dithe, en s'grattant la t&ecirc;te ch'est qu'ch'est un mithaclye. ch'est poutchi, la pr&eacute;chaine fais qu'tu trouv'thas chu livre-l&agrave; pique le au feu et ramemouaithe-t&eacute; qu'la Providence est p&ucirc;s savante que touos les savants du monde mints ensemblyes.&quot;<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmpatates2.html">Ph'lip et Merrienne</a><p>
<li><a href="patate.html">La Patate</a><p>
<li><a href="pmroyale.html">Merrienne et la Royale</a><p>

<li><a href="pmdigs.html">Ph'lip Digs His Early Patch</a><p>
<li><a href="patate2.html">Ch'est Fameuses Patates</a><p>

<li><a href="tipperary.html">Dans Mes Poummes de Terre</a><p>

<li><a href="pmpentecote.html">La Pentec&ocirc;te et les patates</a><p>
<li><a href="saison.html">La Saison des Patates</a><p>
<li><a href="patates2.html">Les patates et la politique</a><p>
<li><a href="laxton.html">Laxton's Early</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates8.html">Les patates et l's'Etats</a><p>
<li><a href="defouithie.html">La D&ecirc;fouithie</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="painplianttie3.html">Les Pains et la pliant'tie</a><p>
<li><a href="pmpatates5.html">Ph'lip et les patates</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="painunsatisfactory.html">An unsatisfactory week's work</a><p>
<li><a href="piantetis.html">La piante tis siez not'e biau fr&egrave;the</a><p>
<li><a href="lettre1963.html">Eune lettre d&eacute; 1963</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>

<li><a href="potatoeradicator.html">Snatcher and Peelem's Potato Eradicator</a><p>
<li><a href="bananarepublic.html">Un bailliage &agrave; bananes?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

