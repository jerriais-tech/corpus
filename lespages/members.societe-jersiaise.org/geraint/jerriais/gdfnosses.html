<HTML>
<HEAD>
<TITLE>Les nosses</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

J'sis beint&ocirc;t enn'yi&eacute; d'ou&iuml; p&acirc;ler d's'<a href="etats.html">Etats</a> siez nous. Ch'n'est pas seulement M&ecirc;rayieu, mais i' faut qu'ma belle-m&eacute;the s'en m&ecirc;le &eacute;tou. Ou' v&icirc;nt l'aut' Samedi pour passer l'Dinmanche auve nous, - l'y'a tch&icirc;nze jours de ch'la, et oulle est acouo l&agrave;!<br/>
<br/>
J'sis bein content d'l'aver auve nous, la bouannefemme, - ou' passe san temps &agrave; r'rabilli mes cauches et aidgi &agrave; M&ecirc;rayieu &agrave; cou&ocirc;tre, et oulle a c'menchi &agrave; ouvrer un corset d'oeuvre pour man jour de naissance, - mais quand les femmes lus mettent &agrave; distchuter la politique n'y'&agrave; pas mouoyain d'aver eune munute de r'pos. A les ou&iuml;, les D&eacute;put&eacute;s d'la ville ne valent ni &agrave; pendre ni &agrave; br&ucirc;ler!<br/>
<br/>
"Avous jamais ou&iuml; d'it&eacute;?" s'fit ma belle-m&eacute;the opr&egrave;s l'th&eacute;e l'aut' s&eacute;: "I' veulent mettre un b&acirc;tisse &agrave; haut a c&ocirc;t&eacute; d'l'H&ocirc;pita tchi couot'tait chent mille louis, pour louogi les nosses! I' sont fos, ches D&eacute;put&eacute;s-l&agrave;! Ch'est bein a&icirc;si d'vaie qu'ch'est les sou &agrave; d'aut' tch'i' veulent d&ecirc;penser! Man doux d'la vie, mais combein qu'y'en-&agrave;, don, d'ches nosses? J'viyais un portrait de chutte maison-l&agrave; tch'i' veulent b&acirc;ti sus la g&acirc;zette, et ch'est comme un palais! I'r'semblye au palais chrystal que j'vis &agrave; Londres quand j'y'all&icirc;mes tan bieau-p&eacute;the et m&eacute; pour not' leune-de-myi! I' patha&icirc;t pus grand qu'l'H&ocirc;pita! J'gage'geais qu'eune fais chu b&acirc;tisse-l&agrave; a haut, qu'ches &acirc;mices de D&eacute;put&eacute;s-l&agrave; trouvethont tch'i' faudra abattre l'H&ocirc;pita pour la r'b&acirc;ti, car ou' n'patha&icirc;tra pas bein &agrave; c&ocirc;t&eacute; du nouvieau b&acirc;tisse! Et pis les nosses lus trouvethont si confortablyes l&agrave;-d'dans tch'i' n'voudront pas lus d&ecirc;nichi d'l&agrave; pour aller dans l'H&ocirc;pita travailli!"<br/>
<br/>
"Mais, ma belle-m&eacute;the," j'l&icirc; dis: "I' faut bein tch'ils aient eune pliaiche &agrave; d'meuther, ches pouorres nosses! Tu n'voudrais pas les vaie couochi d'hors! J'avais qu&acirc;si pens&eacute; d'en &icirc;nviter ieune &agrave; d'meuther auve nous. Ou' pouorrait couochi dans la bouanne chambre, et ou' n'nouos couot'tait pas fort &agrave; maint'ni!" "Ah! mais dame nouff&eacute;!" M&ecirc;rayieu s'fit: "J'n'allons pon aver d'nosse &agrave; d'meuther ich&icirc;n! J'n'ai pas r'oubli&eacute; qu'la fais qu'tu fut &agrave; l'H&ocirc;pita pour eune p&eacute;tite op&eacute;th&acirc;tion &agrave; tan gros-t-ort&eacute;, n'y avait pas mouoyain d'appr&eacute;chi d't&eacute; quand nou-s allait t'vaie! Ches nosses-l&agrave; taient l'tou d't&eacute; comme un tas d'bourdons l'tou d'eune rueuque! Tu'&eacute;tais assis-l&agrave; dans eune grand' tchaise comme un moussieu auve ta gambe allouongnie sus un ouothilli, et d'la mani&eacute;the que tu lus faithais des sif&eacute;ches et qu'tu lus r'gardais dans l'yi&egrave;rs nou-s &eacute;thait dit qu'tu n'avais jamais veu eune femme d&eacute;vant!" "Bon!" j'l&icirc; dis: "J'n'avais pon r'm&egrave;rtchi qu't'&eacute;tais jalouse d&eacute;vant, m&eacute;! Tu sai bein que l'Docteu Bein'clift voulait m'garder acouo eune s&eacute;main &agrave; l'H&ocirc;pita!"<br/>
<br/>
"Oh! Mais! m'm&egrave;e," s'f&icirc;t M&ecirc;rayieux en r'gardant ma belle-m&eacute;the: "L&eacute; ouai-tu, ch't'homme-l&agrave;? M&eacute;, jalouse? Et de tchi? Man p&eacute;the-ben&icirc;n! M&eacute; jalouse d'un pou&ocirc;rre &ecirc;manue de beint&ocirc;t ch&icirc;nquante-sept ans? M&eacute; qu'&eacute;thais peut mathier l'cou&ocirc;sin du bieau-fr&eacute;the &agrave; l'Avocat Patriarche!"<br/>
<br/>
Maf&icirc;ngre, ma belle-m&eacute;the pr&icirc;nt ma part, - pour eune fais: En m'faisant un clyin, ou' m&icirc;nt s'n'ouvrage de c&ocirc;t&eacute; et nouos dit: "Allons m's'&ecirc;fants: I n'faut pas vouos entr'picagni. Ou-s avez bein adonn&eacute; touos les deux, et George d'la Forge n'est pas pi&eacute;the que d'autres hommes que j'ai connu dans ma janesse. I' sont tous d'eune sorte quand eune janne hardelle lus fait des bieaux-bieaux! Mais ch'n'est pas la fouaibliesse des hommes que j'tions &agrave; distchuter: Ch'tait la d&ecirc;pense de nos sou par des D&eacute;put&eacute;s tchi pensent pus &agrave; faithe d&eacute; lus tchian et gagni des vouaix dans l's'&ecirc;lections qu'&agrave; couoyer les sou des pouorres gens tch'i' sont suppos&eacute;s d'&egrave;rpr&eacute;senter dans l's'Etats!"<br/>
<br/>
"Quand nou veint &agrave; penser, - chent mille louis pour eune maison pour louogi tchiques nosses! Ch'est si riditchule que nou s&eacute; d'mande comment qu'un homme dans ses bouans sens peut proposer d'it&eacute; &agrave; eune Assembli&eacute;e d'hommes tchi sont suppos&eacute;s aver des p'tits boud&icirc;ns dans la t&ecirc;te!"<br/>
<br/>
"Si j'tais D&eacute;put&eacute;, m&eacute;, j'saithais bein comment louogi les nosses de l'H&ocirc;pita. J'ai r'm&egrave;rtchi que touos les si&egrave;rs les aub&egrave;rges sont pliennes d&eacute; g&acirc;s a d&ecirc;penser lus sou &agrave; goudaller d'la bi&eacute;the a la pliaiche de les donner &agrave; lus femmes pour acater d's'habits et &agrave; mangi pour lus mousses. J&eacute; f'thais ches rein-tchi-v&acirc;les-l&agrave; payer l'doubl'ye pour la bi&eacute;the, et pis j&eacute; f'thais les propri&ecirc;taithes de ches auberges-l&agrave; d&ecirc;gorgi ches sou-l&agrave; &egrave;s Etats. Quand i' l'y'en &eacute;thait assez pour les nosses, nou pouorrait lus en b&acirc;ti iun, - mais pas un palais!"<br/>
<br/>
<i><a href="lefeuvre.html">George d'la Forge</a><br/>
Les Chroniques de Jersey 7/2/1948<br/></i>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfleprossie.html">La Lepros'sie</a><p>
<li><a href="gdftatonnnie.html">Tchi t&acirc;tonn'nie!</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="pmnurses.html">Merrienne on Nurses and Operations</a><p>
<li><a href="gdfdoctrinnnie.html">La doctrin'nie du temps pass&eacute;</a><p>
<li><a href="gdffraid.html">Av'-ous du fraid?</a><p>
<li><a href="gdfrfliechi.html">Au r'fli&eacute;chi...</a><p>
<li><a href="cahouain_turc1.html">Je r'sis hors du Dispensaithe</a><p>
<li><a href="pmhopita.html">Ph'lip va &agrave; l'H&ocirc;pita</a><p>
<li><a href="pmmus.html">Ph'lip Va Sus L'mus</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
