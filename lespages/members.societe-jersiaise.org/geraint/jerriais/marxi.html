<HTML>
<HEAD>
<TITLE>La Bouonne Nouvelle s'lon Mar, Chapitre 11, v&egrave;rsets 1 &agrave; 11</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Mar, Chapitre 11</h2></font></center><p>

<center><font color="#215e21"><h3>V&egrave;rsets 1 &agrave; 11</h3></font></center><p>

<img src="hela2k9.jpg" height="350" alt="Glouaithe! B&eacute;n&icirc;n sait l'chein tchi veint au nom du Seigneu!" title="" border="0" align="right" />
Et quand i' lus appr&eacute;chaient d'J&eacute;rusalem, d&eacute; Beth-phag&eacute; et d'B&eacute;thannie, sus l'Mont &egrave;s Olivi&egrave;rs, il envyit deux d'ses discipl'yes, et i' lus dit, &quot;Allez dans la p'tite ville endrait et quand ous y veindrez, ou v&egrave;rrez un &acirc;nichon auve eune corde l&eacute; tou d'san co tchi n'a janmais port&eacute; d'houmme. L&acirc;tchiz-l&eacute;, et r'veindrez acant&eacute; li. Et si autchun vos dit, 'Pouortchi qu'ou faites chenna?' dites: 'L&eacute; Seigneu en est d'm&ecirc;tchi et l'env&egrave;rra d&ecirc;li&ecirc;ment.'&quot;<br/>
<br/>
Et i' lus en f&ucirc;drent et v&icirc;drent un &acirc;nichon du bord d'l'us &agrave; la carre d'la rue, et i' l'l&acirc;tch&icirc;drent. Et tchiqu's'uns tchi 'taient l&agrave; lus d&icirc;drent, &quot;Tch'est qu'ou faites en prannant l'&acirc;nichon?&quot; Et i' lus r&ecirc;ponn&icirc;drent coumme J&eacute;s&ucirc; l'lus avait dit, et i' les la&icirc;ss&icirc;drent aller.<br/>
<br/>
Et il' am'n&icirc;drent l'&acirc;nichon &agrave; J&eacute;s&ucirc;, m&icirc;ndrent d'lus habits sus san dos et i' l'&ecirc;tch&egrave;rfroutchit.<br/>
Y'avait un tas d'monde tchi m&icirc;ndrent bas lus habits sus san c'm&icirc;n, et d'autres tchi m&icirc;ndrent bas des branques tch'il' avaient pr&icirc;ns dans les clios. Et les v'l&agrave; les cheins en d'vant et les cheins en dri&eacute;the tchi briyaient, &quot;Glouaithe! B&eacute;n&icirc;n sait l'chein tchi veint au nom du Seigneu! B&eacute;n&icirc;n sait l'rouoyaume &agrave; v'n&icirc;n d'not' p&eacute;the D&acirc;vi! Glouaithe &egrave;s pus hauts lieux!&quot;<br/>
<br/>
Et il entrit dans J&eacute;rusalem, dans l'Templ'ye, et quand il avait dgett&eacute; tout &agrave; l'entou, l&eacute; s&eacute; i' r'allit hors &agrave; Bethannie acant&eacute; la Douzaine.<br/>


<br/>
&nbsp;<p>
<center><font color="#215e21"><h3>V&egrave;rsets 1 &agrave; 11</h3></font></center><p>

Coumme il appr&eacute;chaient d'J&eacute;thusalem et qu'i' 'taient aupr&egrave;s d'Bethphag&eacute; et B&eacute;thannie aupr&egrave;s du Mont &egrave;s Olivi&egrave;rs, il envyit deux d'ses discipl'yes et lus dit, &quot;All'-ouos-en dans la contr&eacute;e tch'est endrait nous et mais qu'ous y'entr&eacute;th&ecirc;tes, ou trouv'thez un &acirc;non amath&eacute; sus tchi autchun n'a janmais mont&eacute; d'sus. D'samathez-l&eacute; et am'nez-l&eacute;. Et si tchitch'un vos dit, 'Pouortchi qu'ou faites chenna?' ou dithez qu'l&eacute; Seigneu en a b&eacute;souain et l'renv'y&ecirc;tha d'siette.&quot;<p>

I' lus en f&ucirc;drent don et trouv&icirc;drent l'&acirc;ne amath&eacute;e en d'houors aupr&egrave;s d'la porte entr&eacute; deux c'm&icirc;ns, et i' la d'samath&icirc;drent. Et tchiqu's'uns des cheins tchi 'taient l&agrave; lus d&icirc;drent, &quot;Pouortchi qu'ou d'samathez ch't' &acirc;ne-l&agrave;?&quot;<p>

Mais i' lus r&ecirc;ponn&icirc;drent coumme J&eacute;s&ucirc; lus avait c'mand&eacute; et i' les l&acirc;tchidrent aller. Il am'n&icirc;drent don l'&acirc;non &agrave; J&eacute;s&ucirc; et m&icirc;ndrent lus hardes dessus et i' s'assi&eacute;vit d'ssus. Et un fliotchet d'monde &ecirc;talvachaient lus hardes dans l&eacute; c'm&icirc;n et d'aut's copaient des branques d&eacute; bouais et les fliantchaient l'long du c'm&icirc;n. Et les cheins tch'allaient d'vant et les cheins tchi si&eacute;vaient briyaient et d&icirc;thaient, &quot;H&ocirc;sanna! Il est d'm&ecirc;tchi d'b&eacute;ni l'chein tchi veint au nom du Seigneu! Il est d'm&ecirc;tchi d'b&eacute;ni l'pays d'D&acirc;vi not' p&eacute;the d&eacute; tchi l'rouai veint au nom du Seigneu! H&ocirc;sanna &egrave;s pus hautes pi&egrave;ches!&quot; <p>

Et J&eacute;s&ucirc; entrit dans J&eacute;thusalem et dans l'Templ'ye et quand il eut r'gard&eacute; &agrave; l'entou d'li et qu'i' 'tait d&ecirc;j&agrave; tard, i' sortit pouor r'aller &agrave; B&eacute;thannie auve la Douzaine.<p>

&nbsp;<p>
<center><font color="#215e21"><h3>V&egrave;rsets 1 &agrave; 10</h3></font></center><p>

Et quand i' v&icirc;ndrent aupr&egrave;s d'B&eacute;thphag&eacute; et B&eacute;thannie &agrave; l'entou d'J&eacute;thusalem aupi du Mont &egrave;s Olivi&egrave;rs, J&eacute;s&ucirc; c'mandit &agrave; deux d'ses approtis d'aller l'avant &agrave; ieux. I' dit, &quot;Allez dans l'va&icirc;thinn&eacute; endrait vous et un co qu'ous y'entr&eacute;thez, ou trouv'thez un poulain amath&eacute; qu'fis d'&acirc;me n'a janmais &ecirc;tch&egrave;rfroutchi. D'samathez-l&eacute; et m'nez-l&eacute; ich&icirc;n! Si autcheune p&egrave;rsonne vos d'mande, 'Tch'est qu'ous &ecirc;tes &agrave; faithe?' - dites-li, &quot;Ch'est qu'l&eacute; Seigneu en est d'm&ecirc;tchi, et tu l'r'&eacute;thas d&ecirc;li&ecirc;ment.'&quot;<p>

I' lus en f&ucirc;drent don et trouv&icirc;drent l'poulain amath&eacute; dans eune &ucirc;ss'sie dans la rue. Et i' l&eacute; d'samath&icirc;drent. Y'en avait des cheins m&acirc;t&eacute;s l&agrave;-l'tou tchi lus d'mand&icirc;drent, &quot;Tch'est qu'ous &ecirc;tes &agrave; faithe qu'ou d'samathez chu poulain-l&agrave;?&quot;<p>

Les deux approtis r&ecirc;ponn&icirc;drent coumme J&eacute;s&ucirc; lus avait dit, et nou lus allouit d'lus en aller. Il' am'n&icirc;drent don l'poulain &agrave; J&eacute;s&ucirc;, et &ecirc;trav'l&icirc;drent lus habits sus l'dos d'la b&ecirc;te. J&eacute;s&ucirc; y monta, et un tas d'monde m&acirc;t&eacute;s au pouorportant du c'm&icirc;n &ecirc;trav'l&icirc;drent d'lus habits par l&eacute; c'm&icirc;n et d'aut' monde cop&icirc;drent des branques fieillues &egrave;s f&ocirc;ss&eacute;s et l's &ecirc;true&ucirc;l&icirc;drent l'avant &agrave; li. Et par d&eacute;vant et par dri&eacute;the l&eacute; monde briyaient, &quot;Salut! Qu'l&eacute; chein tchi veint au nom du Seigneu sait b&eacute;n&icirc;n! Qu'l&eacute; rouoyaume d&eacute; not' p&eacute;the D&acirc;vi tch'est pouor v'n&icirc;n sait b&eacute;n&icirc;n! Salut &egrave;s pus hauts cieux!&quot;<p>


&nbsp;<p>
<center><font color="#215e21"><h3>V&egrave;rsets 1 &agrave; 10</h3></font></center><p>
<br/>
Quand i' 'taient &agrave; lus appr&eacute;chi d'J&eacute;thusalem, &agrave; Bethphag&eacute; et Bethannie pr&egrave;s du Mont &egrave;s Olivi&egrave;rs, il envyit deux d'ses approtis, lus ayant dit, &quot;All'-ouos-en dans l'village l'avant &agrave; vous et d&ecirc;li&ecirc;ment comme ous y'entr&eacute;thez, ou trouv'thez y'amath&eacute; un poulain qu'nou n'a janmais &ecirc;tch&egrave;rfroutchi; d'samathez-l&eacute; et am'nez-l&eacute;. Si autchun vos dit, 'Pouortchi qu'ous &ecirc;tes &agrave; faithe chennech&icirc;n?' dites ra&icirc;que chennech&icirc;n, &quot;L&eacute; Seigneu en est d'm&ecirc;tchi et l'renvy&ecirc;tha ich&icirc;n d&ecirc;li&ecirc;ment.'&quot;<br/>
<br/>
I' lus en f&ucirc;drent et trouv&icirc;drent un poulain amath&eacute; aupr&egrave;s d'un us, en d'houors dans la rue. Comme i' 'taient &agrave; l&eacute; d'samather, tchiqu's'uns des gens l&agrave;-l'tou lus d&icirc;drent, &quot;Tch'est qu'ous &ecirc;tes &agrave; faithe, &agrave; d'samather chu poulain?&quot;<br/>
<br/>
I' lus racont&icirc;drent chein qu'J&eacute;s&ucirc; avait dit, et ieux, i' les la&icirc;ss&icirc;drent l'emm'ner.<br/>
<br/>
&Eacute;pis il am'n&icirc;drent l&eacute; poulain &agrave; J&eacute;s&ucirc; et lanch&icirc;drent lus cli&ocirc;ques sus, et i' s'assi&eacute;vit d'ssus. Un fliotchet d'monde &ecirc;trav'l&icirc;drent lus cli&ocirc;ques sus l&eacute; c'm&icirc;n, et d's aut's parf&eacute;n&icirc;drent des branques fieillues qu'il' avaient cop&eacute;s dans les clios. &Eacute;pis les cheins tch'allaient l'avant, et les cheins tchi si&ecirc;thaient, briyaient:<br/>
<br/>
&quot;Sauve-nous! Qu'l&eacute; chein tchi veint au nom du Seigneu sait b&eacute;n&icirc;n! Qu'l&eacute; rouoyaume d'not' anch&ecirc;tre D&acirc;vi tch'est pouor v'n&icirc;n sait b&eacute;n&icirc;n! Sauve-nous dans les pus hauts cieux!&quot;<br/>
<br/>


<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>
<li><a href="mar1_biblye.html">La Bouonne Nouvelle s'lon Mar: 1</a><p>
<li><a href="mar2_biblye.html">La Bouonne Nouvelle s'lon Mar: 2</a><p>
<li><a href="mar3_biblye.html">La Bouonne Nouvelle s'lon Mar: 3</a><p>
<li><a href="mar4_biblye.html">La Bouonne Nouvelle s'lon Mar: 4, i-xxxiv</a><p>
<li><a href="mar4smeux.html">La Bouonne Nouvelle s'lon Mar, Chapitre 4, v&egrave;rsets iii-ix</a><p>
<li><a href="mar4a.html">La Bouonne Nouvelle s'lon Mar, chapitre 4, v&egrave;rsets 35-41</a><p>
<li><a href="mar5_biblye.html">La Bouonne Nouvelle s'lon Mar: 5</a><p>
<li><a href="mar6_biblye.html">La Bouonne Nouvelle s'lon Mar: 6</a><p>
<li><a href="mar7_biblye.html">La Bouonne Nouvelle s'lon Mar: 7</a><p>
<li><a href="marviii9.html">La Bouonne Nouvelle s'lon Mar: 8</a><p>
<li><a href="mar9_biblye.html">La Bouonne Nouvelle s'lon Mar: 9</a><p>
<li><a href="mar9.html">La Bouonne Nouvelle s'lon Mar, Chapitre 9, v&egrave;rsets 1-13</a><p>
<li><a href="mar10_biblye.html">La Bouonne Nouvelle s'lon Mar: 10</a><p>

<li><a href="mar11_biblye.html">La Bouonne Nouvelle s'lon Mar: 11</a><p>


<li><a href="marcxi.html">L&eacute; mithacl'ye du fidgi s'lon Mar</a><p>
<li><a href="marxii.html">La Bouonne Nouvelle s'lon Mar: 12</a><p>
<li><a href="mar13_biblye.html">La Bouonne Nouvelle s'lon Mar: 13</a><p>
<li><a href="mar14_biblye.html">La Bouonne Nouvelle s'lon Mar: 14</a><p>
<li><a href="mar15.html">La Bouonne Nouvelle s'lon Mar, Chapitre 15</a><p>
<li><a href="marxvi.html">La Bouonne Nouvelle s'lon Mar, Chapitre 16</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
