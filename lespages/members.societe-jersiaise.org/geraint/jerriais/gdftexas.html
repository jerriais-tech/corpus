<HTML>
<HEAD>
<TITLE>L&eacute; Texas - et la belle 'Jersey Lily'</TITLE>
<META  name="keywords" content="Jèrriais, language, langue, Lillie Langtry, Lily Langtry, Jersey Lily, Judge Roy Bean, Alamo, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; Texas - et la belle 'Jersey Lily'</h2></font></center><p>


&nbsp;<p>


<font size="-1"><i>San Antonio, Texas,<br>
U.S.A.<p>

L&eacute; 15 d&eacute; f&eacute;vri,1969<p></i></font>


Moussieu l'R&eacute;dacteu,<p>
<a href="gdflily.html"><IMG SRC="lily1.jpg" WIDTH=239 HEIGHT=275 align="right" border=0 alt="La s&eacute;pultuthe d&eacute; Lillie Langtry"></a>

L&eacute; Texas est un &ecirc;tat &icirc;nt&eacute;r&ecirc;ssant. D&eacute;vant qu&eacute; l'Alaska d'v&icirc;nsse iun des <a href="etatsunnis.html">ch&icirc;nquante &Ecirc;tats d'L'Am&eacute;thique du Nord</a> y'a deux-s'trais ans, ch'tait l'Texas tch'&eacute;tait l'pus grand des &Ecirc;tats-Unis. D&eacute;vant 1846, ann&eacute;e d&eacute; s'n annexion par l'Am&eacute;thique, l&eacute; Texas appart&eacute;nait au Mexique, et des bat&acirc;les assez acharn&eacute;es entre les Mexitchains et l's Am&eacute;thitchains d'la contr&eacute;e 'taient l'ordre du jour jusqu'&agrave; 1836, quand les Mexitchains assi&eacute;g&icirc;drent l'Alamo - un b&acirc;tisse tch'&eacute;tait en &ecirc;ffet &eacute;glyise et mission Catholique Romaine tch'avait 't&eacute; fond&eacute;e en 1718 sus l'empliaichement tch'est actuellement la ville de San Antonio. Dans lus &ecirc;fforts pour qu&eacute; l'Texas g&acirc;ngn&icirc;sse s&eacute;n &icirc;nd&eacute;pendance du Mexique, les soudards Am&eacute;thitchains lus r'nard&icirc;drent dans la mission, 150 d&eacute; ieux. Il' y f&ucirc;drent machacr&eacute;s par les deux-s'trais mille soudards Mexitchains contre ieux aupr&egrave;s aver r&ecirc;sist&eacute; l'si&eacute;ge pour douze jours. Les Mexitchains p&egrave;rd&icirc;drent 1,800 soudards dans la bat&acirc;le. L&eacute; b&acirc;tisse d&eacute; l'Alamo a 't&eacute; restaur&eacute; et pr&eacute;s&egrave;rv&eacute; comme mon&ucirc;ment historique, et est v&icirc;sit&eacute; par eune foule d&eacute; touristes touos l's ans.<p>

Y'a bein des choses &icirc;nt&eacute;r&ecirc;ssantes entouor l&eacute; Texas, et d'vant aller pus liain i' n'faut pon oublyiyer la ville d&eacute; Langtry dans l'ou&ecirc;st d'l'&Ecirc;tat. Viyant qu'la fanmeuse J&egrave;rriaise Lillie Langtry (n&eacute;e Le Breton) allit v&icirc;siter chutte p&eacute;tite ville-l&agrave; dans san vivant, il est suppos&eacute; par un tas d'gens qu&eacute; ch'tait lyi tchi fut la cause qu'ou fut nomm&eacute;e d'm&ecirc;me, mais i' patha&icirc;t qu'la vraie raison est qu'ou' fut nomm&eacute;e Langtry d'apr&egrave;s l'&icirc;nginnieux tchi seurvilyit la construction des rails du "train" tchi trav&egrave;rse la contr&eacute;e!<p>

Mais qu&eacute; ch'f&ucirc;sse pour eune raison ou l'autre qu'ou' fut nomm&eacute;e d'm&ecirc;me, la ville est r'nomm&eacute;e pour sa connexion auve Lady de Bathe viyant qu&eacute; l'Juge Roy Bean, ouaithe tch'i' n'l'avait janmais veue, 'tait emmouothachi d'Lillie Langtry - sans doute par les portraits tch'il avait veu d'lyi.<p>

Un dr&ocirc;le d'oua&icirc;s&eacute;, chu Roy Bean-l&agrave;. P&egrave;rsonne n&eacute; sait par tch'il autorit&eacute; tch'i' s'&eacute;tait &ecirc;tablyi comme juge, mais i' s'appelait "La louai ou&ecirc;st d&eacute; La Pecos!" La Pecos est eune rivi&eacute;the tch'est par-l&agrave;. Chose assez tchuthieuse pour un J&egrave;rriais &agrave; comprendre, il 'tait juge absolu dans la contr&eacute;e &agrave; l'ou&ecirc;st d&eacute; la rivi&eacute;the, et quand i' condamnait un homme &agrave; mort il 'tait pendu sans aver l'drouait d'appel contre eune si t&egrave;rribl'ye condamn&acirc;tion!<p>
<a href="langtry.html"><IMG SRC="lily2.jpg" WIDTH=265 HEIGHT=350 align="left" border=0 alt="La s&eacute;pultuthe d&eacute; Lillie Langtry"></a>
L&eacute; Juge Bean avait eune p&eacute;tite bijuque o&ugrave;'est tch'i' faisait valer un p'tit conm&egrave;rce d&eacute; vente au d'bit. Parmi l's annonces en d'ssus d'sa porte, y'en avait ieune tchi disait "The Jersey Lily". Quand i' fallait si&eacute;gi comme juge, i' m'ttait eune tcha&icirc;se &agrave; c&ocirc;t&eacute; d'un bathi touann&eacute; l'fond en haut tchi li faisait s&egrave;rvi d'tabl'ye, et il annon&ccedil;ait san jugement en donnant un coup d'maillot sus l'fond du bathi. I' s'adonnait qu'la grand' partie des causes tch'il avait &agrave; jugi 'tait l'vol d&eacute; j'vaux. Dans chu temps-l&agrave;, l&eacute; j'va 'tait &agrave; bein pr&egrave;s l&eacute; seul transport d&eacute; l'homme dans ches parages-l&agrave;, et i' s'trouvait si &ecirc;pithot&eacute; s'i' p&egrave;rdait san j'va - p't &ecirc;t' des milles et des milles d&eacute; sa destinn&acirc;tion - qu&eacute; l'vol d'un j'va 'tait consid&eacute;thee cr&icirc;nminnel.<p>

Un bouan jour, n&eacute; v'la-t-i' pon un &icirc;ndividu pr&eacute;sent&eacute; d'vant l'Juge pour aver vol&eacute; un j'va - et i' savait bein &agrave; tchi s'attendre, mais i' n'avait autcheune envie d'&ecirc;t' pendu! Comme il 'tait d'la contr&eacute;e, et savait qu&eacute; l'juge 'tait emmouothachi d'Lillie Langtry, i' l&icirc; v&icirc;nt eune id&eacute;e dans la t&ecirc;te tch'il esp&eacute;thait pouver p't &ecirc;t' l&icirc; sauver la vie. I' dit au juge tch'il avait eune corle des j'veux &agrave; la belle et charmante "Jersey Lily" et tch'il 'tait pr&ecirc;t &agrave; l&icirc; faithe un pr&eacute;sent d'la corle en &ecirc;change pour sa vie! L&eacute; juge 'tait si content d'pouver mett' la main sus un mio des j'veux &agrave; la danme tchi l&icirc; p&acirc;ssait si pr&egrave;s du tchoeu tch'i' s'y accordit, et i' d&ecirc;ch&egrave;rgit l'atch&ucirc;s&eacute;!<p>

I' patha&icirc;t qu'la suppos&eacute;e corle d&eacute; j'veux 'tait en r&ecirc;alit&eacute; du cr&icirc;n d'la coue d'un j'va tch'&eacute;tait d'la couleu des j'veux &agrave; Madanme Langtry, mais comme ch'est bein connu qu'l'amour est aveug'ye, l&eacute; juge n&eacute; s'en app&egrave;rchut pon!<p>

Ouaithe tch'i' y'a longtemps qu&eacute; l'Juge Roy Bean n'est pus, sa r'nomm&eacute;e et s'n amour pour Lillie Langtry sont rest&eacute;s dans la m&eacute;mouaithe des gens du Texas, et sa bijuque est acouo d'but &agrave; Langtry dans l'ou&ecirc;st d'l'&Ecirc;tat. Oulle est gard&eacute;e en bouan ordre, et est un objet d'&icirc;nt&eacute;th&ecirc;t pour les v&icirc;siteurs et touristes tchi p&acirc;ssent par-l&agrave;, et l'annonce "The Jersey Lily" est acouo sus l'haut d'la porte. Ou' pouvez en vaie un portrait, bouannes gens, dans L'Mus&eacute;e d'La Soci&eacute;t&eacute; Jersiaise en ville. Ou' l'trouvethez pendu sus la muth&acirc;le dans l'coin tch'est r&ecirc;s&egrave;rv&eacute; pour montrer l's &ecirc;ffets tch'appart&eacute;nait &agrave; la fanmeuse et belle "Jersey Lily"!<p>
&nbsp;<p>
<i><a href="lefeuvre.html">George d'la Forge</a></i><p>

&nbsp;<p>

<P>&nbsp;</P>

<FONT SIZE=2><I>Viyiz &eacute;tout:</I><p>

<ul>
<li><A HREF="langtry.html">Lillie Langtry - "The Jersey Lily"</A><p>
<li><a href="gdflily.html">Jersey Lily</a><p>
<li><a href="gdfjerseylily.html">'Jersey Lily'</a><p>

<li><a href="gdfpassant2.html">En passant...</a><p>
<li><A HREF="lis.html">Les lis</A><p>

<li><a href="gdftexas2.html">L&eacute; Texas</a><p>
<li><a href="etatsunnis.html">Les Noms d's &Ecirc;tats d's &Ecirc;tats-Unnis d'Am&eacute;thique</a><p>
<li><a href="gdfsanantonio.html">Les d'vis du Bouan'homme George</a><p>
<li><a href="gdfamethique1970.html">Des mios d'J&egrave;rri en Am&eacute;thique</a><p>
<li><a href="chicago.html">Les J&egrave;rriais &agrave; Chicago</a><p>
<li><a href="gdfameth.html">D'&egrave;rtou en Am&eacute;thique</a><p>
<li><a href="gdfamethique.html">D'&egrave;rtou en Am&eacute;thique</a><p>
<li><a href="gdfamethique1972b.html">D'&egrave;rtou en Am&eacute;thique</a><p>
<li><a href="gdfamethique1970b.html">D'&egrave;rtou en Am&eacute;thique</a><p>
<li><a href="gdfeisenhower.html">En m&eacute;mouaithe d'Eisenhower</a><p>
<li><a href="gdfcaud.html">I' fait caud, ich&icirc;n!</a><p>
<li><a href="gdfme2.html">En M&eacute;</a><p>
<li><a href="gdffloride2.html">La Floride</a><p>
<li><a href="newyorknewyork.html">Gr&ocirc;sse Pomme</a><p>
<li><a href="gdfbuffalobill1.html">Buffalo Bill</a><p>
<li><a href="gdfbuffalobill2.html">Buffalo Bill</a><p>
<li><a href="gdfnouvieaumonde.html">Dans l'Nouvieau Monde</a><p>
<li><a href="gdfnouvieaumonde2.html">Dans l'Nouvieau Monde</a><p>
<li><a href="gdfmontangnes.html">Au pid des montangnes</a><p>
<li><a href="gdfpolitique.html">La politique en Am&eacute;thique</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
