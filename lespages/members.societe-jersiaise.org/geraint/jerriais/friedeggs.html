<HTML>
<HEAD>
<TITLE>Fried eggs in the small hours</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Fried eggs in the small hours</h2>
<br/>
Merrienne tells a story<br/></font></center><p>
<br/>
Moussieu l'Editeu,<br/>
<br/><a href="oeufs.html"><IMG SRC="oeufs3.jpg" WIDTH=200 HEIGHT=231 border=0 align="right" alt="l's oeufs"></a>
Quand j'eut &agrave; tchitt&eacute; la s'maine p&acirc;ss&eacute;e, ma ni&egrave;che Sophie, tch'est pour se mathi&eacute; p&ucirc;s tard, tait &agrave; m'pasl&eacute; d'san galant, et d'l'amour tch'il avait pour lyi. &quot;Quand y met san bras l'tou d'ma taille, ma tante,&quot; ou qu'menchait, mais je n'voulais pas &ecirc;cout&eacute; chu gniolin-l&agrave;, et j'l'int&eacute;rrompit.<br/>
<br/>
&quot;N'm'&ecirc;lourde pas,&quot; j'l'y dit. &quot;N'y'a rain d'nouv&eacute; l&agrave; d'dans. Y'en a yeu d'vant l'y tch'ont fait la c&acirc;rre &agrave; lus amouotheuses. Tu crai, j'pense ben qu'tan John est l'miyeu gar&ccedil;on du monde, mais arr&ecirc;te, que j'te raconte un sc&egrave;ne.&quot;<br/>
<br/>
&quot;Oui, ma tante,&quot; ou s'fit, &quot;mais j't'en prie, ne m'd&ecirc;couogage pas. Apr&egrave;s tout, ous accordez tout-&agrave;-fait ben, t&eacute; et m'n'onclye Ph'lip. Pourtchi don qu'tu'&egrave;s tant contre le mathiage?&quot;<br/>
<br/>
&quot;Je n's'y pas contre,&quot; j'l'y raiponnit, &quot; mais j'veur te mettre s&ucirc;s tes gardes, car &agrave; t'n'&acirc;ge une fille vait tout couleur de rose et, pour dithe, n'est pas dans san bouon sens. Quant-&agrave; Ph'lip et m&eacute;, j'n'accordons pas tr&eacute;jous, mais &agrave; prendre yun dans l'autre j'avons v&ecirc;tchu assez heuthe&ucirc;sement ensemblye.&quot;<br/>
<br/>
&quot;L&agrave;, tu v&eacute; ben!&quot; s'fit Sophie. &quot;Et ocquo tu voudrais m'vais vielle fille. Je n'te comprends pas, ma tante, et je crai qu'j'ai f'thai m&ucirc;s d'm'en all&eacute; siez nous.&quot; En d&icirc;sant chonna ou fit pour se l'v&eacute;.<br/>
<br/>
&quot;Assi&eacute;d-t&eacute;,&quot; j'l'y dit, &quot;et n'sais pas si courte de p&eacute;. Ecoute que j'te raconte l'histou&euml;the de la s&eacute;th&eacute;e, y'a ben d's'ann&eacute;es, quand man Ph'lip attrapit chen tch'y m&eacute;thitait.<br/>
<br/>
&quot;Dans chu temps-l&agrave;,&quot; j'continuit, &quot;y'avait deux partis dans la p&acirc;raisse, les Louothiers et les R&ocirc;siers, et quand y avait tchique vacance, les v'l&agrave; tout-d'suite &agrave; s'entre battre. J'avions tait mathi&eacute;s trais mais quand un biau jour, le Ph'lip me dit ch'il avait promint un certain d'all&eacute; &ocirc;v l'y chu s&eacute;-l&agrave; se faithe se&ucirc;x de deus-trais viauds dans la Grande Tchillette tch'y taient &agrave; vendre au plus offrant, comme disent les encanteurs.&quot;<br/>
<br/>
&quot;Oh, ma tante,&quot; s'fit la Sophie, &quot;est-che que y'avait du monde d'm&ecirc;me?&quot;<br/>
<br/>
&quot;Ben se&ucirc;x qu'y'en avait. Chutte fais-l&agrave;, ch'tait une &ecirc;lection pour un Collecteur d'Aum&ocirc;nes ou un rabotteux d'routes, je n'me r'souvains pas trop ben, et nou d&icirc;sait que n'y'ethait qu'une vouaix ou deux entre le g&acirc;gnant et l'perdant. Le Ph'lip s'en fut apr&egrave;s l'tais, m'ayant promint fliabliement d'&ecirc;tre r'venu pour onze heuthes au p&ucirc;s tard. A m&icirc;niet j'm'en fut m'couochi, mais j'print bouon soin de n'm'endormi pas.<br/>
<br/>
&quot;Y tait deux heuthes et d'mie quand j'entendit man moussieu croua&icirc;si l'bel. Il entre dans la tchu&icirc;sine et je m'pr&eacute;pathais pour l'y li&egrave;the sa l&eacute;&ccedil;on, quand le v'la au bas des d'gr&eacute;ts, m'ordonnant de me l'v&eacute; d&ecirc;li&eacute;ment, car il avait faim et voulait d's'oeux fricachis.&quot;<br/>
<br/>
&quot;Oh, ma tante, &agrave; ch't'heuthe-l&agrave;! D's'oeux fricachis! Et d'vallit-tu?&quot;<br/>
<br/>
&quot;Oui. J'mint man bedgone en d'sus d'ma qu'minsole, et me v'la &agrave; bas. S&ucirc;s la tablye y'avait une demi&eacute;-douzaine d'oeux, que Ph'lip avait d&ecirc;shall&eacute; d'armouaithe. Y tait assis dans la grand'chaise comme un prince.<br/>
<br/>
&quot;Allume le feu,&quot; y m'dit, &quot;et fricache me chais oeux-l&agrave;, &eacute;pis d&ecirc;p&ecirc;che-t&eacute;.&quot;<br/>
<br/>
&quot;Oh, ma pou&ocirc;re tante. Et tu m'dis qu'ou n'aviez tait mathi&eacute;s qu'trais mais. Sans doute tu t'mint &agrave; pleuth&eacute;.&quot;<br/>
<br/>
&quot;Oh, tu crai. Eh ben, &ecirc;coute. J'print la bolle, et j'l'y fliantchit l's'oeux, yun &agrave; la fais &agrave; la t&ecirc;te, et ch&acirc;que fais ch'tait un bulls-eye. Epis j'gaffit la <a href="castrole.html">cast'role</a>, mais le Ph'lip s'&eacute;tait fou&ocirc;rr&eacute; souos l'sofa si vite que je n'put pas fini la djobbe &agrave; ma satisfaction.&quot;<br/>
<br/>
&quot;Heutheusement, ma tante,&quot; dit Sophie, &quot;car tu'&eacute;thais peut l'y c&acirc;ss&eacute; la t&ecirc;te.&quot;<br/>
<br/>
&quot;Nouff&eacute;,&quot; j'l'y dit. &quot;J'n'avais pas id&eacute;e d'capuchi trop raide. Epis l'Philip a la t&ecirc;te si duthe que j'&eacute;thais p't'&ecirc;tre c&acirc;ss&eacute; ma cast'role. Ch'&eacute;thait tait une perte, car j'en avais payi trente sous, et ou tait bouonne comme neuve.&quot;<br/>
<br/>
<br/>
<i><a href="lebrocq.html">Merrienne</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="oeufs.html">L's Oeufs</a><p>
<li><a href="12oeufs.html">Une douzaine d'oeufs</a><p>
<li><a href="faberge.html">Pliein coumme un oeu</a><p>
<li><a href="glinnes.html">Une tchestchon d'Glinnes et d'Cocos</a><p>
<li><a href="cahouain_oeu.html">L'autre jour, une Missis d'une paraisse d'amont</a><p>
<li><a href="goutvoc.html">Les go&ucirc;ts</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
