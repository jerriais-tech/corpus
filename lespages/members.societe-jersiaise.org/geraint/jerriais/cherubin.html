<HTML>
<HEAD>
<TITLE>MEN ONCLLE CH&Eacute;RUBIN.</TITLE>
<META  name="keywords" content="Jèrriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<CENTER><font color="#215e21"><h2>MEN ONCLLE CH&Eacute;RUBIN.</h2></font></CENTER><p>
<CENTER><TABLE><TR><TD>

<P>J'avais un onclle - pourqu'est qu'ous ri&egrave;z?<BR>
S'ous n'av&egrave;z connu d'onclle ou tante,<BR>
Je vuos pllains ben, car ous manqu&egrave;z<BR>
De buons parents, arriv' qui pllante.<BR>
Men onclle &eacute;tait un buon p'tit corps,<BR>
Il avait ben ses d'fauts tout coume,<BR>
Nou n'les dit pas, car il est mort.<BR>
Ah! che n'tait pon un mauvais houme.<p>
<P>Men onclle avait nom Ch&eacute;rubin,<BR>
Il 'tait l'a&icirc;n&egrave; de sa famille,<BR>
De diez gar&ccedil;ons, pus d'iun meutin,<BR>
Et la derni&egrave;re &eacute;tait la fille.<BR>
I faut d'mander tout le tin&eacute;<BR>
Qu' &eacute;tait caus&egrave; par la marmaille;<BR>
Et quand nou-s-a un' t&egrave; dem'n&eacute;,<BR>
Comben i faut que nou leux baille.<p>
<P>Ch'n'est pon qu'i f&ucirc;t fort &ecirc;duqui,<BR>
Il allit &agrave; la p'tite &ecirc;cole,<BR>
Et en r'sortit auv' p'tit d'profit;<BR>
Pus tard i fut siez Tam Nicolle.<BR>
(Tam, h&eacute;las! ch'&eacute;tait un puore oti).<BR>
I n'y ram&acirc;ssit pon grand' chose;<BR>
Cheinqu'il y-apprint, il l'oubliit,<BR>
Quelqu'il y fut pour une pause.<p>
<P>I fut envi&egrave; jusqu'au ch&acirc;t&eacute;,<BR>
Si&egrave;z un soudard, afin d'apprendre<BR>
Un p'tit d'anglli&eacute;s; il en savait,<BR>
Et savait &egrave;ttout s'y m&ecirc;prendre.<BR>
Pis la navigation<BR>
L&icirc; fut par le Tam ensignie;<BR>
Et ainchin sa position<BR>
D'&ecirc;tre mat'lot, l&icirc; fut gagnie.<p>
<P>Enfin men onclle Ch&eacute;rubin<BR>
S'en fut en mer, maugr&egrave; sen p&egrave;re;<BR>
Et auve l'temps i sut dev'nin<BR>
Un gros cap'taine, ous pouv&egrave;z l'creire.<BR>
Et i gagni des sous tout pllein,<BR>
Et accatit un biau navire;<BR>
Sus sa maison i n'devait rein.<BR>
Etait-i fii? ous pouv&egrave;z l'dire.<p>
<P>Et i mariit - faut-i, faut-i,<BR>
Que tout sen malheur je vuos diche? -<BR>
Eh, ben! pour vuos dire, i mariit<BR>
Une femme qui n'tait pon riche,<BR>
Mais qu'&eacute;tait tra&icirc;tre coum' Judas,<BR>
Et la pus fi&egrave;re grand' mar&acirc;tre;<BR>
Et si fine oulle &eacute;tait, h&eacute;las,<BR>
Qu'oulle &eacute;rait mins un liard en quatre.<p>
<P>Ou n'avait pon nintout d'biaut&egrave;,<BR>
Ni rein qui put dutout l'attraire;<BR>
Je crei qu'i fut enshorchell&egrave;;<BR>
Nou me l'a dit, et je l'crei, v&egrave;re!<BR>
Oulle avait d's i&egrave;rs coum' des perdrix,<BR>
Un n&egrave;z si long qu'il 'tait d'ermerque,<BR>
Des c'veux qu'&eacute;taient couleur d'suoris;<BR>
Ch'&eacute;tait une tristre &ecirc;t&ecirc;ndperque.<p>
<P>Men puor' vi&egrave;r onclle, ou picagnait<BR>
Du Lundi jusqu'au drein d'la s'maine;<BR>
Et jamais rein i n'l&icirc; disait;<BR>
Ah! ou l&icirc; faisait bein d'la peine.<BR>
Il &eacute;tait doux coume un agn&eacute;<BR>
Qui n'a fait quasi que de na&icirc;tre.<BR>
Les braies, coume nou dit, ou portait;<BR>
Car le puor' houme, i n'tait pon ma&icirc;tre.<p>
<P>L'Sam'di, si r'venait tard au seir,<BR>
L&icirc; faisait-alle, h&eacute;las, la vie;<BR>
Ou n'avait que d'en affoler;<BR>
Oulle &ecirc;rageait dans sa furie,<BR>
Et minchait tout en petits miots,<BR>
Qu'ou saississait en sa col&egrave;re:<BR>
Bottes, tasses, pllats et vaissiaux,<BR>
Oulle enviait tout au mitan d'l'aire.<p>
<P>Men onclle &agrave; chein q'nou dit bevait;<BR>
Est-che &ecirc;tounant, la patienche use;<BR>
Pll&egrave;chis coum' li, ah! qu'estq'nou frait?<BR>
Je sai que ch'nest pas une excuse.<BR>
Nou-s-est ichin pour endurer<BR>
Pus d'un aheurt, pus d'une &ecirc;preuve;<BR>
Et ch't-&icirc;-l&agrave; qui veurt s'amender,<BR>
Au pits de la douleur s'abreuve.<p>
<P>Un jeur i fut prins de m'sesp&eacute;,<BR>
Il avait tant de tracach'rie;<BR>
L'humeur de ma tante empi&eacute;rait;<BR>
Ou tintam&acirc;rait tant sa vie,<BR>
Qui s'd&eacute;cidit d'erprendre mer,<BR>
Et d'aller faire un p'tit long viage.<BR>
Notre onclle &eacute;tait dur coum' du fer,<BR>
Queiqu'il avait d&ecirc;j&agrave; de l'&acirc;ge.<p>
<P>I fut hort pour un biau longtemps,<BR>
Et navigui pour une pause.<BR>
Ma tante disait: "Je m'en r'pens<BR>
De li-aveir donn&egrave; tant de cause<BR>
De s'en aller. Men Ch&eacute;rubin,<BR>
Ossin 'vrai que j'ai nom Collette,<BR>
Si tu voulais au meins r'venin,<BR>
Tu n't'en r'pentirais miot ni miette."<p>
<P>Ou pouvait l'erdire chent feis;<BR>
Men onclle avait trop d'exp&eacute;rience<BR>
De ses biaux-biaux et d'ses m&ecirc;faits;<BR>
Qu'i n'l&icirc; dounit pon d'autre chance<BR>
De le vengir coume ou faisait,<BR>
Quand i restait pr&egrave;s d'sa c&ocirc;ni&egrave;re.<BR>
Au meins sus la mer i savait<BR>
Qu'ou n'pouvait pon cherchir &agrave; l'ni&egrave;re.<p>
<P>Souvent de la C&ocirc;te au D&ecirc;treit,<BR>
Et du D&ecirc;treit en Am&eacute;rique,<BR>
Dans sen p'tit cruchot il allait;<BR>
Ch'&eacute;tait du temps d'la r&eacute;publique.<BR>
Quand les Anglli&eacute;s et les Fran&ccedil;ais<BR>
S'entre-faisaient souvent la guerre;<BR>
Et quand sus leux si&egrave;ge ben des rou&eacute;s<BR>
Trembllaient &agrave; la vouex d'Rob&eacute;spierre.<p>
<P>Il allait souvent &agrave; Bilb&ocirc;<BR>
Vendre sa carguaison d'muorue,<BR>
Pour fournir maigre &egrave;s Espagnaux<BR>
Qui l&icirc; faisaient trejous benv'nue.<BR>
Il 'tait si buon et si av'nant,<BR>
Et &eacute;tait fin matou&eacute;s tout coume;<BR>
Il 'tait d&eacute;vrai au d'sus d'sen temps.<BR>
Ah! ch'&eacute;tait un chi&egrave;r petit houme.<p>
<P>Men doue, h&eacute;las, i faut un but;<BR>
Je n'peux continuer sen histou&egrave;re;<BR>
Le dernier viage qu'i sen fut -<BR>
I faut ben que j'vos l'diche, ah! v&egrave;re -<BR>
Nou n'en r'ouit pon dutout p&acirc;ler,<BR>
Seit qu'i fut ni&egrave;, tu&egrave; p't-&ecirc;tre en guerre;<BR>
Ma tante put s'erconsoler,<BR>
Car i n'ervint jamais &agrave; terre.<p>
<P>La buonn' femme avec sen ni&egrave;r cat,<BR>
Passait pour &ecirc;tre une shorchi&egrave;re.<BR>
Oulle ermariit un ern&eacute;gat<BR>
Qui la traitit de la mani&egrave;re<BR>
Qu'&agrave; men p'tit chier onclle ou faisait.<BR>
Pis une belle matin&egrave;e,<BR>
I la laissit dans sen dem'n&eacute;,<BR>
Et ou restit abandonn&egrave;e.<p>
<P>Souvent le mal est erpayi,<BR>
V&egrave;re, m&ecirc;me dans chu bas monde;<BR>
Men onclle oulle avait tant vengi,<BR>
Ch'&eacute;tait juste qu'oulle e&ucirc;t sa ronde;<BR>
Sen deuxi&egrave;me houme la r'payait.<BR>
Ach'teu qu'ou n'est pus, qu'oulle est morte,<BR>
Je la lairrons dans sen tomb&eacute;,<BR>
Et sus ses d'fauts j'frum'rons la porte.<p>
&nbsp;<p>
<I><P><a href="legros.html">A. A. L. G.</a></I><BR>
</TD></TR></TABLE></CENTER>
<p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="dents.html">L'Oncl'ye Josu&eacute; et ses fausses dents</a><p>
<li><a href="gniche.html">La g'niche &agrave; m'n oncle</a><p>
<li><a href="esthe.html">Ma Tante Esth&eacute</a><p>
<li><a href="tante.html">Les piaintes d'une vielle tante a mai</a><p>
<li><a href="mestantes.html">Mes Tantes</a><p>

</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
