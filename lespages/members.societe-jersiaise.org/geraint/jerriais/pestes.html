<HTML>
<HEAD>
<TITLE>Les pestes dans not' gard&icirc;n </TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les pestes dans not' gard&icirc;n </h2></font></center><p>

En av'ous &eacute;tout - des pestes dans vot' <a href="gardin.html">gard&icirc;n</a>? S'ous en avez, criy'ous qui vaut la peine d&eacute; t&acirc;chi d&eacute; cra&icirc;tre <a href="fritvoc.html">fruit</a> et <a href="ledgvoc.html">l&eacute;dgeunmes</a> quand y'a tant d'pestes &agrave; grugi des creux d'dans ou &agrave; les mangi quand nou's-a l'dos tou&ocirc;nn&eacute;!  <br/>
<br/>
J'avons d's oua&icirc;sieaux d&eacute; dgi&ecirc;x-sept sortes, des mulots, taupes, l&icirc;nmaches, etc., qu'ont l'air d&eacute; craithe qu&eacute; che qu&eacute; j'pliantons d'dans est pour lus b&eacute;nefice! Les <a href="ouaise.html">oua&icirc;sieaux</a> sont les pi&eacute;thes; i' nos a cou&ocirc;t&eacute; eune p'tite forteune ava&ucirc; l's ann&eacute;es &agrave; acater d'tchi pour t&acirc;chi d'emp&ecirc;chi ches baloques-l&agrave; d&eacute; bouffer not' fruit!  <br/>
<br/>
Ch't' ann&eacute;e a 't&eacute; pi&eacute;the qu&eacute; janmais, car y'a un fliotchet d&eacute; jannes &ecirc;tournieaux qu&eacute; les autres s&eacute;maines p&acirc;ssaient lus temps jutchis sus not' corde &agrave; l&icirc;nge &agrave; dgetter les rangs d'fr&acirc;ses en d'ssous qui c'menchaient &agrave; me&ucirc;thi; i' lus lanchaient si liain qu'i' n'avaient qu&eacute; d'tchulbuter d&eacute; d'ssus. L&eacute; drannet en plastique qu&eacute; j'ava&icirc;mes dessus n&eacute; les d&ecirc;rangeaient pas, car i' lus m&acirc;taient deux's-trais d'ssus et lus paid l'apliatissait et i' pouvaient aveindre les fr&acirc;ses - et toutes les pus gr&ocirc;sses bein seux! Mais i' 'taient jannes et pas trop mal&icirc;ns, et i' perd&icirc;tent toute d'suite &icirc;nt&eacute;th&ecirc;t d&eacute;dans quand j'm&icirc;nmes des vi&egrave;rs ridgieaux en dentelle par dessus tout!  <br/>
<br/>
Mais ch'fut pour lus en aller tout drait &agrave; du fruit qui cra&icirc;t comme eune ronche contre la muth&acirc;le d&eacute; la lav'thie. Ch'est eune nouvelle vari&eacute;t&eacute; d'fruit qui s'appelle &quot;boysanberry&quot;, et malgr&eacute; qu&eacute; v'l&agrave; tchi 'tait couv&egrave;rt &eacute;tout, dans deux jours qu&eacute; j&eacute; n'f&ucirc;mes pas par les c'm&icirc;ns i' parv&icirc;ntent, j&eacute; n'sai pas comment, &agrave; bouffer au mains dgi&ecirc;x livres d&eacute; fruit d&eacute; d'ssus. Sans doute, les me&icirc;l'yes qui lus fou&ocirc;rrent sous l'drannet sus les frambouaises &agrave; les mangi n&eacute; mantch&icirc;tent pas d'lus a&icirc;dgi &eacute;tout. Ch'fut l&agrave; la f&icirc;n d&eacute; ma gel&eacute;e et i' nos en la&icirc;ss&icirc;tent m&ecirc;me pas assez pour faithe un p&acirc;t&eacute;.  <br/>
<br/>
Et pis les mulots! Si p'tits mais si d&ecirc;t&egrave;rminn&eacute;s, qu'&ecirc;rachent nos vert pais quand i' sont qu'un pouce ou deux d'hauts et les tra&icirc;nent &agrave; trav&egrave;rs du gard&icirc;n dans tchique coin bein hors d'la vaie, o&ugrave;'est qu'i' les grugent, la&icirc;ssant qu'les c&ocirc;sses. Trais doubl'yes rangs ont dispathu d'm&ecirc;me, malgr&eacute; aver tremp&eacute; l&eacute; preunmi&eacute; lot qu&eacute; j'pliant&icirc;nmes dans d'la paraffinne, couvert l&eacute; deuxi&egrave;me car j'pensa&icirc;mes qu&eacute; ch'tait l's oua&icirc;sieaux, et au but du conte m&icirc;ns d'la poua&icirc;son &agrave; souothis quand j'r&ecirc;alis&icirc;nmes tch'est qui s'arrivait.  <br/>
<br/>
Et les taupes - ieux! Ou n'avez janmais veu tant d'taupinni&eacute;thes comme j'avons - ch'est d'un but &agrave; l'autre du gard&icirc;n. M&ecirc;me j'tais &agrave; la corde &agrave; l&icirc;nge y'a tchiques semaines quand j'm'ap&egrave;rchus qu'eune taupe &eacute;tait &agrave; travailli &agrave; deux's-trais pids d'm&eacute; - la taupinni&eacute;the cra&icirc;ssait l&agrave; en d'vant d'mes i&egrave;rs! Souo-disant les taupes travaillent toutes les quatre heuthes: &agrave; huit heuthes, douze heuthes, et pis quatre heuthes. Eh bein, chette-l&agrave; n'avait pas avanchit s'n h&ocirc;louoge, car oulle 'tait acouo &agrave; la vielle heuthe: s'i' 'tait douze siez-lyi, il 'tait eune heuthe siez-nous! Enf&icirc;n, au m'sesp&eacute;, j'emprunt&icirc;nmes quatre trappes &agrave; taupes d'un anm&icirc;n, mais auve tout ch'la j'n'en happ&icirc;nmes qu&eacute; ieune.  <br/>
<br/>
J'pou&ocirc;rrais vos raconter entou&ocirc;rre l&eacute; vacarme qu&eacute; les oua&icirc;sieaux font parmi nos p'tites pommes sauvages &eacute;tout quand i' c'mench&icirc;tent &agrave; me&ucirc;thi! J'en avons &ecirc;prouv&eacute; d&eacute; toutes sortes pour les emp&ecirc;chi d&eacute; gavachi toutes ches pommes qui sont gr&ocirc;sses comme un gros tchoeur et rouoge comme du sang, et font d&eacute; telle bouanne gel&eacute;e auvec deux's-trais clious d'giroufl'ye dedans. Ch'tait auvec d'la peine qu&eacute; j'en trouvis assez d&eacute; saines pour en faithe l'ann&eacute;e p&acirc;ss&eacute;e.  <br/>
<br/>
Et pis y'a des l&icirc;nmaches dans la laitue et des carp&eacute;leuses qui grugent la caboche jusqu'&agrave; qu'les fielles sont cribl'yes!  <br/>
<br/>
J'en sommes enn'y&eacute;s et chu coup j'avons d&eacute;cid&eacute; d'abandonner l&eacute; jardinnage. J'avons caltchul&eacute; qu&eacute;, par l&eacute; temps qu&eacute; nou-s-a acat&eacute; les graines et l'engrais au prix qu&eacute; v'l&agrave; tch'est au jour d'aniet et la poua&icirc;son, etc., contre toutes les pestes et p&acirc;ss&eacute; san temps &agrave; digoter tout chenna, ch's'rait pas pus chi d'acater les deux's-trais l&eacute;dgeunmes qu&eacute; j'mangeons. J'nos n'allons mettre l&eacute; gard&icirc;n &agrave; l'h&egrave;rbe l&eacute; temps &agrave; v'n&icirc;n et nos y assi&eacute;the au sol&eacute; p&ucirc;t&ocirc;t qu&eacute; d'&ecirc;tre &agrave; p&acirc;sser not' temps &agrave; cra&icirc;tre d&eacute; tchi pour ma&icirc;nt'n&icirc;n toutes les pestes du va&icirc;sinn&eacute;.  <br/>
<br/>
<i><a href="perchard.html">ALP</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="coloradobeetle.html">Colorado Beetle</a><p>
<li><a href="pmbeetle.html">Merrienne Takes the Beetle in Hand</a><p>
<li><a href="etcherbotsgj.html">J'vai d's &ecirc;tch&egrave;rbots lithant, des galots d'or</a><p>

<li><a href="papillotes.html">Les papillotes</a><p>
<li><a href="airangni.html">Les Airangnis</a><p>
<li><a href="petre.html">L&eacute; P&ecirc;tre et S'n Ithangnie</a><p>
<li><a href="etcherbotsgj.html">J'vai d's &ecirc;tch&egrave;rbots lithant, des galots d'or</a><p>
<li><a href="colinmachon.html">Merrienne et les col&icirc;nmachons</a><p>

<li><a href="gdfbourd.html">D'la bourdonn'nie!</a><p>
<li><a href="moques.html">A propos d'M&ocirc;ques</a><p>
<li><a href="myi.html">Les bourdons &agrave; myi en J&egrave;rri</a><p>
<li><a href="mouquesamyi.html">Les Mo&ucirc;ques &agrave; Myi</a><p>
<li><a href="cahouain_bourdons.html">Les bourdons d'J&egrave;rri</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

