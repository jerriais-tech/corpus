<HTML>
<HEAD>
<TITLE>La V&icirc;site d'la Reine, not' Duc, en 2001</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" 
content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La V&icirc;site d'la Reine, not' Duc, en 2001</h2></font></center><p>
&nbsp;<p>


L&eacute; 13 d&eacute; Juilet 2001, la Reine, not' Duc, nos v&icirc;sitit en J&egrave;rri. Oulle arrivit en h&eacute;licopt&eacute;the tch'att&egrave;rrit sus l'People's Park &agrave; St. H&eacute;lyi.<p>

I' n'y'avait pon d'rouoge tapis - &agrave; la pliaiche y'avait des nattes d's&icirc;nfectantes pouor prot&eacute;gi l'&Icirc;le contre l'attaque d&eacute; fi&egrave;vre aphteuse tch'avait tap&eacute; l'Rouoyaume Unni bein d&ucirc; ch't' ann&eacute;e.<p>

Y'avait un tas d'gens dans l'Par pouor atchilyi Sa Majest&eacute;, tchi 'tait habilyie en jaune. Ou 'tait arriv&eacute;e d&eacute; Dg&egrave;rn&eacute;sy o&ugrave;'est qu'oulle avait m&icirc;ns un v&egrave;rt fro - nou d&icirc;sait qu&eacute; ch'tait pa'ce qu&eacute; l'v&egrave;rt est la couleu Dg&egrave;rn&eacute;siaise, et nou s&eacute; d'mandait s'ou s'en ithait mett' un rouoge fro pouor J&egrave;rri. Mais l'jaune 'tait bein c'mode pa'ce qu&eacute; nou pouvait dist&icirc;ndgi Sa Majest&eacute; d&eacute; bein liain.<p>

&nbsp;<p>
<center><img src="reine2001.jpg" width="241" height="200" alt="La Reine, not' Duc, l&eacute; 13 d&eacute; Juilet 2001"><p>
<i><font size="1">La Reine, not' Duc, &agrave; &egrave;rch&eacute;ver les deux maillards du Seigneur d'La Trinn't&eacute; dans l'Par Howard Davis, l&eacute; 13 d&eacute; Juilet 2001.</font></i></center>
&nbsp;<p>

Dans l'Par Howard Davis y'avait eune &ecirc;norme assembli&eacute;e d'gens pouor la s&eacute;ance des &Ecirc;tats, la c&eacute;r&eacute;monie d'l'honmage des Seigneurs et la d&ecirc;vouail'lie d'eune longue pi&egrave;rre pouor m&egrave;rtchi l'occ&acirc;sion.<p>

Eune strade avait 't&eacute; construite dans l'par, et les tcha&icirc;ses des membres d's &Ecirc;tats 'taient pliaichies sus la bli&ecirc;te d'vant. Les Juges 'taient l&agrave;, et les Seigneurs &agrave; c&ocirc;t&eacute; &eacute;tout.<p>

La proc&ecirc;ssion fut m'n&eacute;e par la m&acirc;sse rouoyale et la banni&egrave;the d&eacute; d'ssus l'si&egrave;ge du Bailli dans la Chambre d's &Ecirc;tats - et n&eacute; v'l&agrave; deux bouonnes ram&eacute;mouaith'thies d'v&icirc;sites du temps p&acirc;ss&eacute;: la v&icirc;site du Pr&icirc;nce Charles, procli&acirc;m&eacute; Rouai en J&egrave;rri aupr&egrave;s l'ex&eacute;tchution d'san p&eacute;the, l'Rouai Charles I, au dgi&ecirc;x-septi&egrave;me si&egrave;cl'ye, et la v&icirc;site du Rouai George V en 1921 pouor tchi la banni&eacute;the fut faite.<p>

Et en &ecirc;ffet, ch'tait eune bouonne chose qu'Sa Majest&eacute; avait d&ecirc;cid&eacute; d&eacute; s'habilyi en jaune viyant qu'les M&ecirc;ssieux d'Couronne et les Juges 'taient dans lus rouoges robes et nou-s'&eacute;thait ieu d'la peine &agrave; dist&icirc;ndgi la Reine entr&eacute; touos ches gens-l&agrave; s'oulle avait m&icirc;ns du rouoge.<p>

L&eacute; monde avait eune assez bouonne veue d'la Reine et du Pr&icirc;nce Ph'lip sus la strade duthant la li&eacute;thie d'l'Adr&egrave;che Louoyale par l'Bailli. I' mentionnit l&eacute; d&ecirc;v'loppement d'la d&eacute;mocratie en l'&Icirc;le ava&ucirc; les si&egrave;cl'yes - qu&acirc;si huit chents ans d'pis la p&egrave;rte d'la grand't&egrave;rre par l'Rouai Jean et not' preunmi&eacute; Constitution d'tchi l'anniv&egrave;rsaithe es'sa en 2004. Ch'fut &icirc;nmportant d&eacute; mentionner not' syst&egrave;me d&eacute;mocratique, sustout viyant qu'i' y'avait un tas d'&ecirc;tchipes d&eacute; qu&eacute;m&eacute;reu d'la t&eacute;l&eacute;v&icirc;sion pouor filmer la vielle c&eacute;r&eacute;monie d'honmage - et i' pou&ocirc;rraient bein pr&eacute;senter J&egrave;rri coumme tchique bizarre carre Ruritannienne.<p>

Pis la Reine, not' Duc, r&ecirc;ponnit auve tchiques patholes.<p>

Ch'fut l'tou &egrave;s Juges d'avanchi pouor &ecirc;t' des t&ecirc;moins d'l'honmage des Seigneurs tchi lus pliaich&icirc;tent d'vant la strade, mont&icirc;tent, lus agenouoill&icirc;tent pouor prononcer les patholes d'honmage et d'vall&icirc;tent - tout bein douochement. L'Seigneur d'la Trinn't&eacute; montit eune deuxi&egrave;me fais &agrave; seule f&icirc;n d'pr&eacute;senter deux maillards sus un s&egrave;rveux d'argent. Et n&eacute; v'l&agrave; d'tchi &agrave; exciter les journalistes! Ch'fut sus les nouvelles chutte s&eacute;th&eacute;e &agrave; la t&eacute;l&eacute;v&icirc;sion - l'&ecirc;trange pr&eacute;sent &agrave; la Reine!<p>

&nbsp;<p>
<center><img src="honmage.jpg" width="400" height="194" alt="La Reine, not' Duc, &agrave; &egrave;rch&eacute;ver l'honmage des Seigneurs dans l'Par Howard Davis, l&eacute; 13 d&eacute; Juilet 2001."><p>
<i><font size="1">La Reine, not' Duc, &agrave; &egrave;rch&eacute;ver l'honmage des Seigneurs dans l'Par Howard Davis, l&eacute; 13 d&eacute; Juilet 2001.</font></i></center><p>
&nbsp;<p>


Pis Sa Majest&eacute; fut &icirc;nvit&eacute;e par l'Bailli d'aller d&ecirc;vouailer eune longue pi&egrave;rre dans l'par tchi m&egrave;rqu&eacute;tha &agrave; janmais chutte v&icirc;site. Chennech&icirc;n fait, l&eacute; coupl'ye rouoya p&acirc;lit &egrave;s gens dans l'audienche en lus prom'nant d'&egrave;rtou &agrave; l'entr&eacute;e du par v&egrave;rs lus vaituthes officielles.<p>

Eune m&ucirc;sique d&eacute; pouques &agrave; vent &Ecirc;cossaise jouait duthant chu temps-ch&icirc;n. Et la couleu rouoyale fliottait sus l'Par.<p>

&nbsp;<p>
<center><a href="couljer.html"><img src="couleu_rouoyale.jpg" width="106" height="110" border=0 alt="La couleu rouoyale"></a><p>
<i><font size="1">La couleu rouoyale sus l'm&acirc;t dans l'Par Howard Davis</font></i></center><p>
&nbsp;<p>

La Reine s'en fut au Coll&egrave;ge Victoria d'tchi oulle est V&icirc;siteur pouor pr&eacute;senter les m&eacute;d&acirc;les traditionnelles et pis au Coll&egrave;ge des Fil'yes pouor ouvri officiellement l'neu b&acirc;tisse, o&ugrave;'est ou' r'gardit eune pi&egrave;che d&eacute; thi&acirc;tre.<p>

L&eacute; Pr&icirc;nce Ph'lip, l&icirc;, s'en fut &agrave; la Cauchie pouor rencontrer des gens des S&egrave;rvices d'Urgence et d'aut's gens &eacute;tout - sustout les dga&icirc;ngues d&eacute; jann&egrave;che. I' v&icirc;sitit &eacute;tout l'M&ucirc;s&eacute;e Marit&icirc;nme.<p>

Y'eut un d&icirc;nner au Coll&egrave;ge Highlands pouor la Reine et l'Pr&icirc;nce (et eune racachie d'gr&ocirc;sses t&ecirc;tes). La Reine eut un pod&icirc;n sp&eacute;cialement fait sans fr&acirc;ses - n'en v'l&agrave;-t-i' un d&eacute;tail d'&icirc;nt&eacute;th&ecirc;t!<p>

L'arl&eacute;v&eacute;e fut p&acirc;ss&eacute;e &agrave; La Trinn't&eacute;. La Reine ouvrit l'neu b&acirc;tisse d'la Soci&ecirc;t&eacute; Rouoyale. Nou-s'avait pliann&eacute; un show d'vaques - mais il avait 't&eacute; annul&eacute; &agrave; la siette d'la fi&egrave;vre aphteuse et chenna voulait dithe &eacute;tout qu'l&eacute; pr&eacute;sent traditionnel d'eune vaque J&egrave;rriaise n'tait pon p&ocirc;ssibl'ye nitout. Mais Sa Majest&eacute; r'chut un portrait d'eune vaque fait par eune p'tite fil'ye - et la prom&ecirc;sse d'eune vaque &agrave; v'n&icirc;n aupr&egrave;s l'risque d'la fi&egrave;vre aphteuse.<p>

Ou v&icirc;t eune aut' vaque &eacute;tout - la preunmi&eacute; des stchulptuthes d&eacute; vaques faite pouor l'Annee d'la Vaque J&egrave;rriaise tch'est &agrave; &ecirc;t' &icirc;nst&acirc;ll&eacute;e &agrave; Wests Centre pus tard dans l'ann&eacute;e. Ou p&acirc;lit auve l&eacute; stchulpteux, et l'Pr&icirc;nce Ph'lip eut du fanne en d&icirc;sant qu'il esp&eacute;thait qu'la vaque &agrave; v'n&icirc;n n'es'sait pon en bronze!<p>

&nbsp;<p>
<FONT SIZE=2>
<i>Viyiz &eacute;tout:</i>
<ul>
<li><a href="duc.html">La Reine L&icirc;zab&eacute; II, Duc d&eacute; Nouormandie</a><p>
<li><a href="queen.html#jerriais">Dgieu Sauve L&eacute; Rouai</a> - God Save the King<p>
<li><a href="charlesiii.html">L&eacute; Rouai Charles III, Duc d&eacute; Nouormandie</a><p>
<li><a href="contcherant.html">D'scendante du Contch&eacute;rant</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="princecharles.html">L&eacute; Bouan Pr&icirc;nce Tch&egrave;rli</a><p>
<li><a href="vicvisit.html">La Visite de la Reine en Gesry, l&eacute; 2 d'Stembre 1846</a><p>
<li><a href="cahouainvisite.html">La visite de lus Majest&eacute;s</a><p>
<li><a href="reine2000.html">L'Anniv&egrave;rsaithe d'la Reine</a><p>

<li><a href="89ans.html">Huiptante-neuf ans</a><p>
<li><a href="palais.html">Eune visite au Palais</a><p>
<li><a href="princesse_margaret.html">La Mort d'la Pr&icirc;nc&ecirc;sse Margaret</a><p>
<li><a href="reinemethe2.html">L'Ent&egrave;rrement d'la Reine M&eacute;the</a><p>
<li><a href="reinemethe3.html">L&eacute; s&egrave;rmon d'l'Arch&ecirc;v&ecirc;que d&eacute; Cantorb&eacute;ry au s&egrave;rvice d'ent&egrave;rrement d'la Reine M&eacute;the</a><p>
<li><A HREF="rouoyale.html">J&egrave;rriais: Langue Rouoyale!</A><p>
<li><a href="destinne.html">Not' Destinn&eacute;e</a><p>
<li><A HREF="masse.html">La M&acirc;sse Rouoyale</A><p>
<li><a href="rouoya.html">Du vocabulaithe Rouoya</a><p>
<li><a href="reine_en_jaune.html">La Reine en jaune</a><p>
<li><a href="edenmajeste.html">&Ecirc;den et Majest&eacute; &#8211; Eden and Majesty</a><p>
<li><a href="jubile2012.html">L&eacute; Jubil&eacute;</a><p>
<li><a href="60ans100louis.html">Souaixante ans et chent louis</a><p>
<li><a href="acrostiche_jubilaithe.html">Acrostiche Jubilaithe</a><p>
<li><a href="dgieusauvegj.html">Dgieu sauve l&eacute; Rouai, not' Duc! L&eacute; j'va d'c&acirc;gnon</a><p>
<li><a href="pmtriste1952.html">Triste Nouvelle</a><p>
<li><a href="pmcoronation1.html">La Coron&acirc;tion</a><p>
<li><a href="pmcoronation2.html">La Coron&acirc;tion</a><p>
<li><a href="adlmvictoria.html">La statue &agrave; la Reine Victoria &agrave; Bangkok</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
