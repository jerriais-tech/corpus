<HTML>
<HEAD>
<TITLE>L&eacute; P&ecirc;tcheux et l&eacute; Fripon</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; P&ecirc;tcheux et l&eacute; Fripon</h2></font></center><p>

<CENTER><TABLE><TR><TD>


Un riche seigneur, d&eacute; bein loin d'ichin,<br/>
Inviti un jour a un grand festin<br/>
Ses ammins, va&icirc;sins, et parents.<br/>
Ils-y vinrent tous, pas yieun n'mantchi,<br/>
Y'i&egrave;n avait, j&eacute; crai, unn' chentaine et d'mi,<br/>
Car ch'tait unn' f&ecirc;te du bouan vier temps.<br/>
<br/>
Quand-i qu'i mangeaient, b&eacute;vaient, d'visaient,<br/>
Et qu'assiettes et pli&acirc;ts s'viedjiaient,<br/>
L'val&egrave;t au grand Seigneur ouvrit la porte:-<br/>
&quot;Milord,&quot; s'f&icirc;t-i, &quot;v'chin un' houmme qu'apporte<br/>
Unn pann'&eacute;e d'paissons, et d&eacute; biaux!<br/>
I sont tou&ocirc;s frais, car i sortent d&eacute; l'ia&ucirc;e!&quot;<br/>
<br/>
&quot;Des paissons frais! &agrave; la bouanne heure,<br/>
Achate-les tous!&quot; - san ma&icirc;tre criyi:<br/>
&quot;Et fait les fricasshi dans du beurre,<br/>
J'avons bia&ucirc; l'temps d&eacute; les mangi;<br/>
Et dounne-yi&egrave;n san prix - n&eacute; barguinne pas,<br/>
V'l&agrave; tchi t'sa&ucirc;v'ra d'la peine, et d&eacute; l'embarras!&quot;<br/>
<br/>
&quot;J'ai voulu l&eacute; payi,&quot; s'f&icirc;t l&eacute; domestique,<br/>
En r'gardant Milord d'un' air comique,<br/>
&quot;Mais j&eacute; n'pouvons pas v'nin d'accord,<br/>
L'houmme n&eacute; veurt prendre ni argent ou or,<br/>
I' l'a deu' perdre la ra&icirc;son,<br/>
L&eacute; p&ecirc;tchieux est un dr&ocirc;le d'objet:<br/>
Car pouor sa belle pann'&eacute;e d'paisson<br/>
I' n'vos d'mande qu&eacute;... chent laches d&eacute; fou&euml;t!&quot;<br/>
<br/>
&quot;Ammenne-l&eacute; ichin!&quot; d&icirc;t l'Milord, &quot;qu&eacute; j&eacute; l'viyions,<br/>
Ch'est tchiq' tracas d'far&ccedil;eux, j&eacute; cr&eacute;,<br/>
Erfuser des sous pour san paisson,<br/>
Ch'n'est don pas un p&ecirc;tcheux du Bou&ocirc;ley!<br/>
Enfin, va cherchi l'houmme et qu&eacute; s'ait vite!&quot;<br/>
&quot;J&eacute; voulons tou&ocirc;s l'vais!&quot; s'f&icirc;t la visite.<br/>
<br/>
L&eacute; valet et l&eacute; P&ecirc;tcheux entrirent par d&eacute;-dans,<br/>
Et l&eacute; Moussieu l'y d'mandi en l&eacute; r'gardant:-<br/>
&quot;Si j'achate ta p&ecirc;que, m'en diras-tu l'prix?&quot;<br/>
Milord,&quot; s'f&icirc;t l&eacute; vieux, &quot;j'vos l'dirai en deux mots,<br/>
J'en veurt, si vos plia&icirc;t, cent laches d&eacute; fou&euml;t sus l'dos<br/>
Et endrait toute la compagnie!&quot;<br/>
<br/>
L&eacute; ma&icirc;tre, en riant, d&icirc;t &agrave; san valet:-<br/>
&quot;Va dans la c&acirc;ross'rie cherchi tan fou&euml;t,<br/>
pour en payi ch&eacute;t' achocre-l&agrave; - <br/>
Mais,&quot; il'y dit en bas, &quot;bein entendu,<br/>
Tu tapp'ras dou&ocirc;chement - pas trop du,<br/>
Car i n'faut pas l'y faire d&eacute; ma!&quot;<br/>
<br/>
L&eacute; vieux hallit don san blianch&egrave;t<br/>
Et print trantchill'ment ch&acirc;que lache d&eacute; fou&euml;t<br/>
Jusqu'a chinquante sans en bou&ocirc;gi...<br/>
&quot;Halte-l&agrave;!&quot; s'f&icirc;t-y, en s&eacute; r'dresshant,<br/>
&quot;J'en ai yieu ma part, - pour l&eacute; restant<br/>
Dounnez-l&eacute; a man parchounnyi.&quot;<br/>
<br/>
&quot;Chutte job ichin, ch'en est yieunne &agrave; de&ucirc;x,<br/>
M&eacute;, et l'a&ucirc;tre qu'est par l&agrave; m&acirc;t&egrave;,<br/>
Ergard&egrave;s-l&eacute;, bouannes gens, s'il a peux<br/>
D&eacute; s'trouver si bein t&acirc;t&egrave;!<br/>
J'ai yieu ma sh&acirc;rre d&eacute; la peinne<br/>
Ach'teu qu&eacute; l'gueux en prenne la sienne!&quot;<br/>
<br/>
&quot;Un parchounnyi!&quot; crie l'Milord, tout &egrave;stounn&egrave;,<br/>
&quot;Tch'est qu'ch'est qu&eacute; chu rieux l&agrave; nos conte?&quot;<br/>
L&eacute; p&ecirc;tcheux r&egrave;spounnit, &quot;Ch'est la v&eacute;rit&egrave;,<br/>
J&eacute; vos la dis, Moussieu, sans a&ucirc;tchunne honte<br/>
Mais l&eacute; pus fi&egrave;r fripon du temps tchi va,<br/>
Ch'est vot' portchi' qu'est m&acirc;t&egrave;-l&agrave;!&quot;<br/>
<br/>
&quot;I n&eacute; m'a laissi entrer qu'a condition<br/>
J&eacute; l'y baill'rais unn' bouanne maintchi<br/>
Du prix qu&eacute; j&eacute; r'ch&eacute;v'rais pour man paisson,<br/>
Et d'ma&icirc;me m'en &ocirc;ter tout l'profit!<br/>
Ch'est pour chounna, Milord, qu&eacute; j'ai d'mand&egrave;<br/>
D'&ecirc;tre payi ov des laches d&eacute; fou&euml;t!&quot;<br/>
<br/>
&quot;Bein fait! bein fait!&quot; d&icirc;t l&eacute; Milord,<br/>
&quot;Tu'as yieu ra&icirc;son, et j'&eacute;rais grand tort<br/>
D&eacute; ne pas puni ditets scel&eacute;rats!<br/>
Amm'n&egrave;z l&eacute; coupable - qu'i plie&ucirc;re ou chante,<br/>
I l'&eacute;ra chent laches et pas chinquante,<br/>
Et qu&eacute; nou tappe dessus &agrave; tour d&eacute; bras!&quot;<br/>
<br/>
L&eacute; fripon sou&ocirc;s les laches d&eacute; fou&euml;t heurlait,<br/>
Mais toutes ses pliaintes et tou&ocirc;s ses cris<br/>
Faisaient rire &agrave; s'en pa&ucirc;mer<br/>
Tou&ocirc;s les cheins d&eacute; la compagnie.<br/>
&quot;V'l&agrave; coumme j&eacute; sers,&quot; dit l'Ma&icirc;tre, &quot;les m&eacute;djiants<br/>
Qu'&egrave;sprouvent a voler les hounn&ecirc;tes gens!&quot;<br/>
<br/>
Pour l&eacute; vier p&ecirc;tcheux, Milord deshallit<br/>
Unn' bours&egrave;e d'sous qu'i l'y mint dans la main:<br/>
&quot;V'l&agrave; d&eacute; l'onguent pour tan dos, man vi,<br/>
Et si tu fais p&ecirc;que, erveint ichin d'main,<br/>
Ch&eacute; n's'ra pon ov l&eacute; fou&euml;t qu&eacute; tu s'ras payi!&quot;<br/>
<br/>
<i><a href="picot.html">J.P.</a><br/>
1912<br/>
&quot;The Fisherman and the Porter&quot; - John Godfrey Saxe<br/></i>
<br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="paissons.html">Les pa&icirc;ssons en J&egrave;rriais</a><p>
<li><a href="pequejd.html">La p&ecirc;que quand j'tais janne</a><p>
<li><a href="molly.html">Vos plia&icirc;t-i' du pa&icirc;sson?</a><p>
<li><a href="peque2.html">Sus la P&ecirc;que</a><p>
<li><a href="fishing.html">A Disastrous Fishing Expedition</a><p>

<li><a href="painfishing2.html">Why the Fishing Picnic Fell Through</a><p>
<li><a href="bassemathee.html">B&acirc;sse math&eacute;e, haute math&eacute;e</a><p>
<li><a href="ptitpaisson.html">L&eacute; p'tit pa&icirc;sson et l'p&ecirc;tcheux</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

