<HTML>
<HEAD>
<TITLE>Comment que l'Chantgni sauvi san chap&eacute;</TITLE>
<META  name="keywords" content="Jèrriais, language, langue, hats, headgear, costume, Centenier, dress, fashion, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Comment que l'Chantgni sauvi san chap&eacute;</h2></font></center><p>
&nbsp;<p>
<center><IMG SRC="chape.gif" WIDTH=232 HEIGHT=121 alt="un chap&eacute;"></center><p>
<CENTER><TABLE><TR><TD>

Un Chantgni qu'je n'vos nom'thai pon,<br>
Et qu'on' connaissiz p't'&ecirc;tre bein d'nom,<br>
V'nait d'arr&ecirc;ter un rein-tchi-vaille,<br>
Un chercheux d'chiques, d'os et d'f&eacute;thaille,<br>
L'ayant prins en flagrant d&eacute;lit<br>
D'vol de fagots dans un c&ocirc;ti.<br>
I' n'savait n l'nom du coupabl'ye<br>
Mais prins le c'min d'siez l'Conn&ecirc;tabl'ye,<br>
Pour aller l'y'expl'yitchi l'suj&egrave;t.<br>
T'nant bon l'ou&ecirc;s&eacute; par san blianch&egrave;t.<br>
Ils allaient d'm&ecirc;me avau la route!<br>
- Mais pas dans l'm&ecirc;me esprit, sans doute!<br>
Le Chantgni, qui n'avait des cas<br>
Qu'assez rarement, aloignait l'pas,<br>
(Bieau qu'i' fusse pesant par natuthe)<br>
Car il 'tait tout fi d'sa captuthe.<br>
Le temps, chu jour l&agrave;, 'tait mauvais<br>
Les achies d'pl'yie s'entre-suivaient;<br>
Et &agrave; toute heuthe des squalls de grille<br>
S'abattaient sus campagne ou ville.<br>
I' ventait du', des vents d'amont,<br>
- Qui s'l&egrave;vent et s'couochent ov' les moutons"<br>
Comme le dit si bein l'vi&egrave;r prov&egrave;rbe. -<br>
Tout d'un coup, passant un camp d'h&egrave;rbe,<br>
L'long d'un foss&eacute; couvert de geon<br>
I' s'trouvidrent dans un tourbillon<br>
Et l'vent, en touannant l'tou' d'lus t&ecirc;tes,<br>
Les laissi l&agrave;, comme deux pouorres b&ecirc;tes,<br>
Ergardant s'naller lus chapiaux<br>
Par sus l'foss&egrave;, jusque dans l'clios.<p>

Ch'est dr&ocirc;le comment qu'une petite cause<br>
Change'gea, parfais, le cours des choses.<br>
- "Arr&ecirc;t&egrave;z, j'ithai les cherchi,<br>
J'ne s'sai qu'un p'tit moment, Chantgni."<br>
S'fit notr' voleur au fonctionnaithe. -<p>


- "Ah, justement! ma fingre, vaithe!!"<br>
L'Chantgni r&ecirc;ponnit tout d'un coup.<br>
Et tu m'jou&euml;thais un fameux tou,'<br>
Prenant, sans tambour ni trompette,<br>
Tout d'suite, la poudre d'escampette!<br>
Ah, nannin! Je n'te lais'sai pon<br>
D'valler d'l'autr' bord du foss&egrave; d'geon.<br>
Tandis que j't'attendrais nueue-t&ecirc;te,<br>
Tai, qu es bein d&ecirc;li&egrave; qu'honn&ecirc;te,<br>
Dans un cl'yin d'yi tu s'sais bein l'liain<br>
Emportant tan chap&eacute; - et l'mein ,<br>
Reste ichin dans l'mitan d'la ruette..."<p>

Et notr' Chantgni, sus l's'entrefaites,<br>
S'en fut par la br&egrave;que, &agrave; grands pas,<br>
Cherchi les chapieaux, qu'&eacute;taient bas,<br>
Dans l'h&egrave;rbe &agrave; tchic petite distance<br>
Tandis que, profitant d'sa chance,<br>
Le voleux (qu'avait vol&egrave; san chap&eacute;,<br>
Et qu'&eacute;tait seux qu'i' y'en avait<br>
Tou t plien d'it&egrave;'s, qu'i' pouvait prendre<br>
Sans qu'le marchand eusse &agrave; l's'is vendre)<br>
Filait, rond'ment, hors de dangi<br>
Sans laissi s'n'adresse au Chantgni. <p>

<i><a href="ejluce.html">Elie</a></i><p>
</TD></TR></TABLE></CENTER>

&nbsp;<p>

<div align="center"><table border="0"  width="650">
  <tr><!-- Row 1 -->
     <td><img src="costume15.jpg" width="100" height="100" alt="" title="" border="0" /></td><!-- Col 2 -->
     <td><img src="jerriais55.jpg" width="100" height="100" alt="" title="" border="0" /></td><!-- Col 5 -->
     <td><img src="jerriais300.jpg" width="100" height="100" alt="" title="" border="0" /></td><!-- Col 1 -->
     <td><img src="jerriais07.jpg" width="100" height="100" alt="" title="" border="0" /></td><!-- Col 3 -->
     <td><img src="jerriais43.jpg" width="100" height="100" alt="" title="" border="0" /></td><!-- Col 4 -->
	 <td><img src="jerriais306.jpg" width="100" height="100" alt="" title="" border="0" /></td><!-- Col 5 -->
	 <td><img src="jerriais142.jpg" width="100" height="100" alt="" title="" border="0" /></td><!-- Col 5 -->
  </tr>
</table></div>




&nbsp;<p>
<font size="2">

<I>Viyiz &eacute;tout:</I><p>

<ul>
<li><a href="habvoc.html">L'habilement en J&egrave;rriais</a><p>
<li><A HREF="gdfchape.html">L&eacute; chap&eacute;</A><p>
<li><a href="neuchape.html">L&eacute; neu chap&eacute;</a><p>
<li><a href="chapealp.html">L&eacute; Chap&eacute;</a><p>
<li><a href="vierchape.html">Le Vier Chap&eacute;!</a><p>
<li><a href="chapedpaille.html">Man Chap&eacute; d'paille</a><p>
<li><a href="belltopp.html">Men Bell-Topper</a><p>
<li><a href="mantoppeur.html">Man Toppeur</a><p>
<li><a href="1toppeur.html">Le Prumi Toppeur</a><p>
<li><a href="davi.html">Mait' D&acirc;vi et san chap&eacute;</a><p>
<li><a href="bonnetcollet.html">Le Bonnet &agrave; Collet</a><p>
<li><a href="bonnett.html">Les Bonnett' du temps p&acirc;ss&egrave;</a><p>
<li><a href="hobby.html">Le "Hobby" du Prince</a><p>
<li><a href="painhatclub.html">The Ladies are now members of a Hat Club</a><p>
<li><a href="danielchantgni.html">Daniel, Chant'gni!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
