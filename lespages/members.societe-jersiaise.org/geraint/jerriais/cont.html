<HTML>
<HEAD>
<TITLE>Le d&eacute;part du Contingent Jerriais pour le Transvaal.</TITLE>
<META  name="keywords" content="Jerriais,  poetry, Boer War, military, soldiers, militia,">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<CENTER><font color="#215e21"><h2>Le d&eacute;part du Contingent Jerriais pour le Transvaal.</h2></font></CENTER><p>

<CENTER><TABLE><TR><TD>
Ch'tait vers la fin du mais d'Septembre, dans les colonnes d'la <I>Chronique</I>,<br>
Qu&eacute; j'aperch&ucirc;mes l'affreuse nouvelle que les Boers du Sud d'l'Afrique,<br>
A forche de piccagni l's'Anglais d'une mani&egrave;the acharnaie,<br>
Avaient abusai d'lus patienche, et la djerre 'tait descliathaie!'<p>

V'la tout d'suite une foule de t&eacute;l&eacute;grammes qu'arrivent des Colonies, <br>
Pour offri tous un Contingent "<I>to help Mother Countree</I>"...<br>
Et nous qu'&eacute;taimes trop orgyeux pour &ecirc;tre laissis d'c&ocirc;tai,<br>
J'nos d&eacute;cid&icirc;mes d'en former yun pour montrer not' loyautai.<p>

Les volontaithes n&eacute; mantchaient pas, y en vint d&eacute; toutes les carres,<br>
 D&eacute;pis La Rocque et l'<a href="chate.html">Vier Ch&acirc;t&eacute;</a>, jusqu'ais fonds du Vau d'la Mare, <br>
J'en chouaisimes deux chents des millieurs, qu'avaient passai l'docteu.<br>
Et sus la gr&egrave;ve au Bel Royal j'f&ucirc;mes passais tous en r'veue.<p>

Le pr&eacute;chain jour j'nos assemblyimes sus la commune des Piatons. <br>
Pour pratitchi le 'skirmishing' et apprendre &agrave; nos gar&ccedil;ons <br>
Comment qu'nou fait pour se muchi en appr&eacute;chant d'l'ennemin,<br>
Mais les baloques vinrent si excitais, jamais jenne p&ucirc;mes les t'nin.<p>

Y criaient vais la t&ecirc;te d'un Boer dri&egrave;the chaque touffe de geon,<br>
Et un cap'tainne avec san sabre enfili un mouton!<br>
Y parcouothirent toutes les falaises d'pis R&ocirc;z&eacute; a <a href="st_jean.html">Saint Jean</a>,<br>
Et yn'restit rain le long d'la c&ocirc;te, pas m&ecirc;me un cormothan.<p>

J'les r'trouvimes tous aupr&egrave;s l'&eacute;glyise, le bugleux sonni <I>"Fall in"</I><br>
Et l'Adjutant les adressit sus lus manque de discipline, <br>
<I>" You must not shoot till get the word, my 'orse he done a bolt,<br>
If I been taken prisoner, it would have been your fault!"</I><p>

L'affaithe fut enfin arrangie, car l'avions tous bain veu,<br>
Qu'les gaillards de not' r&eacute;giment n'avaient pas d'peux du feu ;<br>
Le Coronel lus dit <I>"My lads, I'm sure that General Cronje<br>
When he sees you a-coming will soon throw up the sponge."<p>

"It grieves me much to stay behind, but then my duty calls,<br>
 Oh ! how I long to lead you and scale Pretoria's walls,<br>
 Don't think I funk a battle, it's nothing of the sort,<br>
But the Lancashires are going, and I've to man the Fort."<p>

"A gallant Major will take command, he's done so once before,<br>
 A man who'll face unflinchingly the guns of the wily Boer.<br>
He needs no soldier's rations, but can scour hill and dale,<br>
On a couple of Meat Lozenges and half a pint of ale."</I><p>

En une semaine la p'tite brigade 'tait pr&ecirc;te &agrave; tchitter l'&icirc;le,<br>
Les patates 'taient finies d'm&acirc;ter, et les raves toutes minses en pile ;<br>
Un ch&acirc;chun laissit d's instructions quant au travas d'la ferme.<br>
Et mertchi bas dans l'Almonas quand les vaques s'raient sus lus terme.<p>

J'avions print toutes nos pr&eacute;cautions, tout y &eacute;tait au compli&egrave;t,<br>
Jusqu'&agrave; yun d'nos grands ing&eacute;nieurs pour nouos &ecirc;cliaithi la ni&egrave;t;<br>
Et pour transporter les biaiss&eacute;s qui tcherraieut sus la pliainne,<br>
Je prinmes le "truck" de l'<a href="gdfhopita.html">hopita</a>, avec " Mac" le policemainne.<p>

Pour nouos faithe seux que nos explouaits s'raient connus du public,<br>
Je d'mand&icirc;mes pour un "<I>reporter</I>" au Chef de la <I>Vieille Chronique</I>.<br>
Y nuous dit qu'il en avait yun qui nouos f'thait mannifique,<br>
Car pus ou mains touos ses rapports sont tr&eacute;jous veridiques.<p>

Y nouos emmenit au Calvados, ouais qu'j&eacute; trouv&icirc;mes " <a href="brambilo.html">Samuel</a> "<br>
Bain confortable &agrave; "d&eacute;guster" d'la soupe de vermicelle.<br>
J'lis d'mand&icirc;mes si vaindrait en djerre,-" Comment, tas d'inouothants,<br>
Ou s&eacute;thiez pr&ecirc;ts &agrave; mener au feu un gar&ccedil;on qu'est <I>mouothant </I>? "<p>

"Allez vos faithe exterminer, puisqu'ous &ecirc;tes si imb&eacute;ciles,<br>
Pour m&eacute;, j'aime mus la <a href="viermarchi.html">Place Royale</a> que le haut d'Majuba Hill.<br>
Quand ou s'rez estendus la-bas, &agrave; mangi &egrave;s corbins,<br>
J'aurai l'honneur de collecter pour les veuves et l's orphelins!!"<p>

Tchiques jours oppr&egrave;s, j'nos embertch&icirc;mes dans un steame qui vint expr&egrave;s. <br>
(Pour &eacute;viter les " <I>Harbour Dues</I> " il ancrit dans la baie).<br>
Je f&ucirc;mes passais en p'tits batcheaux, mais tout ch'la print du temps ;<br>
Le dernier lot n'vint pas &agrave; bord d&eacute;vant solai couochant.<p>

Y avait pus d'vingt mille personnes sus la t&ecirc;te de la cauchie,<br>
Le Gouverneux et ses aides-de-camp, et la band &agrave; Mess Mackee,<br>
Qui jouit tout l'jour "<a href="queen.html">God Save the Queen</a>", tandis qu'du <a href="fort_regent.html">Fort R&eacute;gent</a>,<br>
Le Coronel et ses miliciens saluithent le Contingent.<p>

A la fin du temps je f&icirc;mes un "<I>start</I>" et sort&icirc;mes de la baie,<br>
Mais y se l'vit une &ecirc;paisse biase, je n'pouvions pus y vaie,<br>
Le Cap'tainne voulut mettre &agrave; l'ancre en d'hors de la Corbi&egrave;the ;<br>
Mais les couothants sont forts par l&agrave; et chennetait pas d'tchi faithe.<p>

Je rest&icirc;mes l&agrave; pour treis longs jours, le temps vint &agrave; s'enrudger,<br>
V'la notre anci&eacute;the qui rompit nette et l'steame k'menche a driver.<br>
Je savais bain qu'j'&eacute;tions fichus et qu'je couothions dret &agrave; terre,<br>
Et dans mains d'temps que j'peux vos l'dithe, j'&eacute;tions sus les rotchers !<p>

V'l&agrave; comme finit l'exp&eacute;dition. Si les Boers battent les Angliais,<br>
Che s'ra bain seux &agrave; cause d'la perte de deux chents braves jerriais,<br>
Qui n'pensaient dj&eacute;the en s'embertchant, subi le triste sort<br>
D'&ecirc;tre ni&eacute;s comme ch'la tout pr&egrave;s d'siez yeux dans les rotchers de P'tit Port.<p>
&nbsp;<p>
<i>UN SURVIVANT.</i><p>

</TD></TR></TABLE></CENTER>
&nbsp;<p>


<FONT SIZE=2>
<i>Viyiz &eacute;tout:</i>
<ul>
<li><a href="dgerre.html">La dg&egrave;rre</a><p>
<li><a href="fort_regent.html">L&eacute; Fort R&eacute;gent</a><p>
<li><a href="boers.html">Eune caricatuthe politique</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="soudards.html">La Sortie des Soudards</a><p>
<li><a href="painreview.html">What befel Lon&ocirc;re at the Review</a><p>
<li><a href="belges.html">Des Soudards Belges</a><p>
<li><a href="soudards2.html">Soudards</a><p>
<li><a href="esarmes.html">Es Armes!</a><p>
<li><a href="gdfsoud.html">Au soudard la victouaithe!</a><p>
<li><a href="gdfle.html">Les Berr&egrave;xes d&eacute; la Gr&egrave;ve d&eacute; L&eacute;</a><p>
<li> <a href="cap.html">L&eacute; Cap</a><p>
<li><a href="siyahamba.html">Siyahamba</a><p>
<li><a href="assembliee/afrique1974.html">Portraits sus l'Sud d'l'Afrique</a><p>
<li><a href="pmcentralafrica.html">Merrienne writes to Central Africa</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
