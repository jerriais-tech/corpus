<HTML>
<HEAD>
<TITLE>Crianches et cou&ocirc;teunmes</TITLE>
<META  name="keywords" content="Jerriais, Jerseyfolklore, superstition, croyances populaires, folklorique, Normandie, Normandy, Channel Islands, langue normande, langues régionales, traditions, folk beliefs, îles anglo-normandes,">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


 <center><font color="#215e21"><h2>Crianches et cou&ocirc;teunmes</h2></font></center><p>

<font size="-1"> <i>San Antonio, Texas, USA<br>
 L&eacute; 29 d&eacute; janvyi, 1983.</i><p></font>

 Moussieu l'R&eacute;dacteu,<p>

 C&egrave;rtaines des crianches d&eacute; tchi j'vouos p&acirc;lais dans ma lettre du preunmi&eacute; jour d&eacute; l'an p&egrave;rsistent acouo au jour d'aniet. Par exempl'ye, j'ai r'm&egrave;rtchi bein des fais qu&eacute; si un cout&eacute; est crouaisi sus un aut' sus la tabl'ye, ancien s&icirc;ngne d&eacute; brit &agrave; v'n&icirc;n dans la ma&icirc;son, ch'n'est pon souvent tch'i' n's&eacute; trouve tchitch'un d'amain tchi les r'dr&eacute;ch'cha. J&eacute; l'fais m&eacute;-m&ecirc;me sans y penser. J'sai bein qu'ch'est riditchule, mais v'l&agrave; tchi montre comment qu' nou-s-a les vielles cou&ocirc;teunmes enr&eacute;chinn&eacute;es dans la couenne.<p>

 Dans les vi&egrave;rs temps, les gens criyaient qu&eacute; si un cout&eacute; tchiyait bas d&eacute; d'ssus la tabl'ye, nou pouvait s'attendre &agrave; la visite d'un &ecirc;trangi, p&ucirc;t&ocirc;t un homme. Pour eune fourchette ch'tait eune femme et pour eune tchulyi, un &ecirc;fant. Et i' fallait pon r&ecirc;muer autcheune chose atout un cout&eacute; car ch'tait s&icirc;ngne d&eacute; h&egrave;rtch&icirc;n &agrave; v'n&icirc;n.<p>

 J'ai r'm&egrave;rtchi, &eacute;tout, dans les temps d'<a href="nouevoc.html">Nou&eacute;</a>, qu&eacute; si des pr&eacute;sents d&eacute; chisieaux ou d'brioches ou autcheune chose tchi pique ou tchi cope sont donn&eacute;s, ch'est seux qu' tchitch'un s'en va dithe tch'i' faut donner un sou en &ecirc;change. N&eacute; v'l&agrave; don eune sup&egrave;rstition tch'a surv&ecirc;tchu l'p&acirc;ssage du temps.<p>

 L&eacute; Jour d&eacute; l'An avait sa sup&egrave;rstition &eacute;tout. Quand j'tais mousse y'a eune n&eacute;nantaine, ch'tait suppos&eacute; &ecirc;t' mauvaise chance si la preunmi&eacute; p&egrave;rsonne &agrave; entrer dans la maison chu jour-l&agrave; f&ucirc;sse eune femme. Heutheusement, n'en v'l&agrave; ieune tch'a dispathu. Mais la sup&egrave;rstition qu&eacute; l&eacute; preunmi&eacute; jour d&eacute; l'an nou d&eacute;v'thait mett' tchiquechose d&eacute; neu (p&ucirc;t&ocirc;t affaithe d'habits) si nou-s-en a acat&eacute; ou ieu d' donn&eacute;, existe acouo. Dans man cas, ch&eacute; s'sait eune affaithe d&eacute; l'mett' eune fais et pis l'oublier dans l'armouaithe pour des ann&eacute;es, car la vielle co&ucirc;oteunme d&eacute; mett' nouos habits, rabilyies maintes fais, jusqu'&agrave; tch'i' f&ucirc;ssent absol&ucirc;ment us&eacute;es d&eacute;vant en mett' des neus est bein enr&eacute;chinn&eacute;e dans m'n esprit &eacute;tout. V'l&agrave; tchi m'ram&eacute;mouaithe qu&eacute; quand j'tais &agrave; patchi m's habits pour m'en v'n&icirc;n ich&icirc;n y'a trais s'maines, j'eus &agrave; d&eacute;cider d&eacute; donner tchiques fas d'habits &agrave; <a href="gdfsalut.html">L'Arm&eacute;e du Salut</a> qu&eacute; j'avais acat&eacute; en 1946 quand j'm&eacute; r'tithis d'affaithes, et tchi sont acouo en bouan ordre, mais trop grands pour m&eacute; &agrave; ch't heu qu&eacute; j'sis eune vielle maigrache. J'avais un ventre comme un cap'taine en 1946 quand j'm'en fus en J&egrave;rri!<p>

 Eune aut' crianche pon 'couo tout-&agrave;-fait dispathue 'tait d'faithe l&eacute; s&icirc;ngne d&eacute; la Crouaix atout l'cout&eacute; sus un pain d&eacute;vant l'entanmer. Manman l'fa&icirc;sait tr&eacute;jous quand j'tais mousse et j'ai veu tchiques anciens l'faithe d&eacute; nouos jours. Dans l'temps qu' la fou&acirc;nn'nie d'pain s'fa&icirc;sait &agrave; la ma&icirc;son, d&eacute;vant enfou&acirc;nner au grand fou i' fa&icirc;saient l's&icirc;ngne d&eacute; la Crouaix sus ch&acirc;que pain, g&acirc;che &agrave; fou&eacute;e et les galettes &agrave; vrai. Et acouo d&eacute; nos jours y'a des gens tchi, ayant cop&eacute; eune caboche, font l's&icirc;ngne sus l'trou pour l&eacute; faithe pousser d'bieaux &ecirc;pions.<p>

 Eune aut' crianche &eacute;tait tchi n'fallait pon faithe d&eacute; lavage l&eacute; Jour d&eacute; l'An car ch&eacute; s'sait laver hors un membre d&eacute; la fanmil'ye. Le lavage d&eacute; fanmil'ye n&eacute; s'fa&icirc;sait pon, mais 'tait r'm&icirc;ns, pour les tch&icirc;nze jours d&eacute;vant et les tch&icirc;nze jours aupr&egrave;s Nou&eacute;. Quand j'tais mousse, l&eacute; traie &agrave; laver avait rempliaichi l&eacute; tchu&eacute;.<p>

 Quand j&eacute; d'meuthais &agrave; La Mouaie &agrave; <a href="st_brelade.html">St Br&eacute;lade</a> eune bouannefemme tch'avait nom Missis de la C&ocirc;te v'nait touos les lundis a&icirc;dgi &agrave; ma marraine &agrave; laver, I' lus m&acirc;taient, ieune d&eacute; chaque c&ocirc;te du traie, et lus y m'ttaient &agrave; forche. Le lavage et la r'veue des nouvelles entou&ocirc;rre les va&icirc;s&icirc;ns s&eacute; faisaient en m&ecirc;me temps, Ch'tait eune vraie f&ecirc;te pour ma marraine, car la laver&ecirc;sse, tch'allait laver pour tout l'monde dans l'va&icirc;s&icirc;nn&eacute;, avait eune bouanne id&eacute;e d&eacute; chein tchi s'passait dans les fanmil'yes.<p>

 Eune hardi vielle crianche qu&eacute; si la laver&ecirc;sse trempait san d'vant&eacute; en faisant l'lavage oulle allait aver un ivrouangne pour s&eacute;n homme, avait appathemment dispathu dans chu temps-l&agrave;.<p>

<a href="mardi_gras.html">Mardi Gras</a> avait sa cou&ocirc;teunme &eacute;tout. Ch'tait d'faithe des <a href="crepes_jerriaises.html">cr&ecirc;pes</a>. J'm'&egrave;rsouveins d'aver ou&iuml; les gens dithe "Mardi Gras - fai des cr&ecirc;pes et tu'en &eacute;thas!" Mais i' y'avait eune aut' ancienne cou&ocirc;teunme tchi s'faisait chu jour-l&agrave; tch'avait dispathu quand j'tais p'tchiot. Ch'tait "<a href="gdfjouote.html">la jou&ocirc;te</a>." L&eacute; publyi s'attroupait &agrave; jou&ocirc;ter des pi&egrave;rres, tither ou taper &agrave; coup d'b&acirc;ton, en payant tant par coup, sus des cotchets, cannards, lapins ou poules. Les cheins tchi l's abattaient en prannaient possession. Appathemment, l&eacute; p&acirc;ssage du temps avait fait l'publyi &egrave;rconna&icirc;tre la cruaut&eacute; d'chutte cou&ocirc;teunme-l&agrave; et l'avait abandonn&eacute;e.<p>

 <i><a href="lefeuvre.html">George d'La Forge</a></i><p>

 Biblyiographie: Les Bullet&icirc;ns d'Quart d'An d'L'Assembli&eacute;e d'J&egrave;rriais, et l'Dictionnaithe Jersiais-Fran&ccedil;ais du Docteu <a href="lemaistre.html">F. Le Maistre</a>, O.B.E.<p>


&nbsp;<p>

<FONT SIZE=2>

<I>Viyiz &eacute;tout</I>:

<ul>
<li><a href="astrologie.html">L'astrologie et les crianches</a><p>
<li><a href="gdfblianche.html">La Blianche Femme</a><p>
<li><a href="gdfcrianches1.html">Vielles crianches</a><p>
<li><a href="gdfcrianches2.html">Acouo des crianches</a><p>
<li><a href="gdfcrianches4.html">Et acouo des crianches</a><p>
<li><a href="gdfcrianches5.html">L's annees et les crianches s&eacute; p&acirc;ssent</a><p>
<li><a href="gdfcrianches6.html">Crianches et cou&ocirc;teunmes</a><p>
<li><a href="gdfcrianches7.html">Crianches du temps jadis</a><p>
<li><a href="gdfmitheux.html">Crianches entouor un mitheux</a><p>
<li><a href="gdfsuperstitions.html">Sup&egrave;rstitions du temps jadis</a><p>
<li><a href="gdfcouoteunmes.html">Tchiques vielles cou&ocirc;teunmes</a><p>
<li><a href="gdfcouoteunmes1979.html">Cou&ocirc;teunmes du temps jadis</a><p>
<li><a href="gdfchance2.html">La Chance</a><p>
<li><a href="gdfchance3.html">&Agrave; la chance!</a><p>
<li><a href="mauvaisechance.html">La Mauvaise Chance</a><p>
<li><a href="12boulandgi.html">La Douzaine au Boulandgi</a><p>
<li><a href="gdfchorchelllie.html">La chorchell'lie</a><p>
<li><a href="mortchor.html">La Mort D'la Vielle Chorchi&eacute;the</a><p>
<li><a href="rigodon.html">Rigodon d'Chorchel'lie</a><p>
<li><a href="halloween.html">Halloween</a><p>
<li><A HREF="halloween4.html">La Tche&ucirc;t'tie d&eacute; Halloween</A><P>
<li><a href="mefioushalloween.html">M&ecirc;fi'-ous!</a><p>
<li><a href="halloween5.html">La Tche&ucirc;t'tie d'la S&eacute;th&eacute;e &egrave;s Chorchi&egrave;rs</a><p>
<li><a href="sale.html">L&eacute; s&eacute;</a><p>
<li><a href="assembliee/folklore.html">L&eacute; folklore d&eacute; J&egrave;rri</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
