<HTML>
<HEAD>
<TITLE>Les Tchians</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Tchians</h2>

Les d'vis du Bouan'homme George<br></font></center><p>

<a href="tchians.html"><img src="tchian.jpg" align="right" WIDTH=150 HEIGHT=137 border=0 alt="un tchian"></a>

I' fa&icirc;sait un temps p&eacute;thissabl'ye avant hi&egrave;r mat&icirc;n, et j'pensis qu&eacute; ch'tait un bouan jour pour cli&egrave;rgi la tch&egrave;rqu&eacute;thie. Quand j'tais &agrave; ramaser un tas d'vielles g&acirc;zettes qu&eacute; Merayeu avait t&acirc;ss&eacute; dans un coin quand oulle 'tait &agrave; netti la mansarde en cas qu' Mess Berty voudrait r'garder les Steam passer la Corbi&eacute;the par la f'n&ecirc;tre auve Souky quand i' veindra b&eacute;the du th&eacute;e, j'trouvis un vi&egrave;r magazine qu&eacute; j'ouvris pour vaie s'y avait des &#147;Detective Stories&#148; dedans.<br>
<br>
J'n'en trouvis pas, mais y'avait eune histouethe entouorre un barbi et des tchans tchi m'fit cr&eacute;ver d'rithe. J'm'assi&eacute;vis sus les limons d'la vaine et j'm&eacute; m&icirc;nt &agrave; la li&eacute;the.<br>
<br>
I' patha&icirc;t qu' tchique bord du c&ocirc;t&eacute; des minnes d'or au <a href="cannada.html">Canada</a> y'avait un Barbi qu'avait un bieau Barber's Pole, peint avec d'la rouoge et bianche peintuthe, en d'vant d'sa Barbel'lie. I' l'en 'tait bein ordgilleux d'chu p&ocirc;le-l&agrave;, et nou pouvait l'vaie d'un but d'la rue &agrave; l'autre. Mais y'avait eune chose tchi l' fa&icirc;sait m&acirc;rri d'temps en temps &#150; i' n'y' avait pas un tchan du va&icirc;sin&eacute; tchi pouvait p&acirc;sser chu bieau p&ocirc;le-l&agrave; sans arr&ecirc;ter pour l' admither et l' saluer d'la mani&eacute;the qu&eacute; les tchans saluent tr&eacute;jous les Telegraph P&ocirc;le d&eacute;vant continuer lus c'm&icirc;ns. Et i' patha&icirc;t tch'i' fait hardi caud l&agrave;-bas, et san p&ocirc;le n&eacute; sentait pas &agrave; ieau d' colonne, et v'l&agrave; tch'i n'l&eacute; mettait pas d' millieuthe humeur de vaie les femmes t'n&icirc;n lus nez en passant d'vant la Barbel'lie!<br>
<br>
Un bouan jour il 'tait &agrave; razer un janne homme, un nouvieau v'nu dans l'va&icirc;sin&eacute;, et quand i' falli d'li copper quand i' vit un tchan d'la carre de s'n yi marchi l'tou du p&ocirc;le avec un r'gard d' admith&acirc;tion, le janne homme li d'mandit pourtchi tch'i' 'tait &agrave; faithe s&egrave;rvi san r&acirc;zeux comme un bouochi, et s'i' criyait qu'il 'tait &agrave; d'biter un couochon!<br>
<br>
Quand l'Barbi li contit ses peines, le janne homme li dit qu'il 'tait un &ecirc;lectricien, et tch'i' pouvait li arrangi tchique chose pour emp&ecirc;chi les tchans d' saluer san p&ocirc;le, le Barbi 'tait si content tch'i' voulait l'embrachia. I' li dit tch'i' li don'nait dgiex dalleurs, et tch'i' li cop'sait ses ch'veux et l' r&acirc;z'zait pour rein pour le restant d'sa vie s'i' pouvait en faithe eune bouanne dgabbe.<br>
<br>
Le lendemain au mat&icirc;n, l' &ecirc;lectricien arrivit avec ses &ocirc;tis et eune douzaine de pids d' ouaieur et eune p'tite piatainne de f&eacute; et s'm&icirc;nt en travas. I' pi&eacute;chit la piatainne au bas du p&ocirc;le et attachit des ouaieurs dessus, et au p&ocirc;le, et pis i' l's' am'nit dans la Barbel'lie et m&icirc;nt tchique sorte d&eacute; connecteur au but avec un pleugue tch'i' pleudgit au Miteur dans la ma&icirc;son, et i' l'us m&icirc;ntent opr&egrave;s d'la f'n&ecirc;tre dans la Barbel'lie &agrave; dgetter les tchans v'n&icirc;n.<br>
<br>
I' n'attend&icirc;tent pas longtemps. Un bieau grand tchan d'T&egrave;rreneuve d'sendait la rue, - ordgilleux comme un Conn&ecirc;tablye. I' s'arr&ecirc;tit au p&ocirc;le comme ch'tait s'n' habitude et l'vit sa gambe de dri&eacute;the pour le saluer! I' f&icirc;t un cri t&eacute;rriblye et r'gardit l'p&ocirc;le avec er'proche et c'menchit &agrave; l' ouasser &agrave; tue-t&ecirc;te comme s'i' voulait l' mordre et l' d&ecirc;chither en morciaux. Et pis i' s'assi&eacute;vit &agrave; l&eacute; r'garder, et grattit s'n' ouothelle auve sa patte d&eacute; dri&eacute;the et s'd&eacute;cidit qu'y' avait tchique chose d&eacute; dr&ocirc;le tch'i' n'comprennait pas, et i' s&eacute; l'vit et r'touonnit sus ses pas et s'en allit sans r'garder &agrave; drouette ou &agrave; gauche auve un air de d&ecirc;fiance con'v'nablye &agrave; san rang dans la famille des tchans.<br>
<br>
Le pr&eacute;chain tchi v&icirc;nt 'tait un p'tit Fox Terrier. I' s'en v'nait trottant comme s'i' 'tait pr&ecirc;ssi pour s'en aller attraper des r&acirc;ts dans la grange, et s'arr&ecirc;tit sus ses pas pour payi san respet au p&ocirc;le. Quand i' c'menchit san salut, i' sautit en l'air et r'tchit sus ses hanques, - et i' faisait des brais comme s'nou 'tait &agrave; l'camailli! I' s&eacute; r'l&eacute;vit et f&icirc;t l'tou' du p&ocirc;le deux fais et s&eacute; r'm&icirc;nt en position pour saluer, mais i' changit s'n' id&eacute;e car il apperchut un aut' tchan, qu'il est tr&egrave;jous &agrave; s'battre avec, qui v'nait d'laut' but d'la rue.<br>
<br>
Ch'tait un dr&ocirc;le de tchan, ch'ti-l&agrave;, &agrave; maintchi Irish Terrier et Setteur, - un bouan batilleux. I' s'en v&icirc;nt en couothant et n&eacute; r'gardit m&ecirc;me pas s'n' enn'm&icirc;n. I' s'n allit tout drait au p&ocirc;le et s'm&icirc;nt au salut comme un soudard. Il eut eune telle surpr&icirc;nse tch'i' n'savait pas s'il avait 't&eacute; fouett&eacute; ou co't'pis&eacute;! I' r'gardit l'p&ocirc;le, et l'aut' tchan, et s'm&icirc;nt &agrave; gr&icirc;nchi' ses dents et rounner comme s'i' criyait qu&eacute; ch'tait d'sa faute, car ch't' aut' tchan l&agrave; 'tait &agrave; l&eacute; r'garder d'un air int&eacute;r&ecirc;ssi, - nou' s'&eacute;thait m&ecirc;me dit tch'il avait un rit sus sa fache! Le v'l&agrave; tch'i' li saute sus l'co et les v'l&agrave; &agrave; lus entr'battre comme deux tigres!<br>
<br>
Le gros tchan au Tch&icirc;nqu&acirc;illi, un mani&egrave;the d'Alsacien m&ecirc;l&eacute; d'Heusky, touonnait justement la carre en sautant comme s'i' voulait s'm&ecirc;ler dans la bastaure, mais i' patha&icirc;ssait penser qu'il avait l'temps de faithe san salut d'habitude prumi&eacute;thement, et battre les deux autres opr&egrave;s, et i' s'y m&icirc;nt auve tout l'respet tch'il avait tr&eacute;jous montr&eacute; pour le p&ocirc;le.<br>
<br>
Man bouan'homme, en fit-i', du tripot, ch'ti-l&agrave;! I' ouassit comme un tchan enragi deux ou trais fais, et i' r'&ecirc;prouvit. Chutte fais i' s'm&acirc;rrit comme i' faut et sautit sus les deux pouorres tchans qu'avaient tchitt&eacute; &agrave; lus entr'battre pour l&eacute; r'garder. L&eacute; v'la les trais qui s'en vont qu&eacute;dainne amont la rue, ouassant comme des f&ocirc;s.<br>
<br>
L&eacute; prechain tchan &agrave; v'n&icirc;n 'tait un pouorre p'tit dgi&acirc;ble de Po&ucirc;dule qu'appartcheint &agrave; la cou&ocirc;tuthi&egrave;the. I' s'en v&icirc;nt patinnant &agrave; p'tits pas et l'vit la patte au salut journailli. I' tchulbutit sus san nez et s'm&icirc;nt &agrave; ou&icirc;nner comme un mousse et print la pathe pour la quotuthethie.<br>
<br>
M&eacute;rayeu m'criyit pour d&icirc;ner d'vant qu&eacute; j'p&ucirc;sse fini' l'histouethe.<br>
<br>
&nbsp;<p>
<i><a href="lefeuvre.html">GEORGE D'LA FORGE </a><br>
le 25 janvyi 1947<br></i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdftchians2.html">Les d'vis du Bouan'homme George</a><p>
<li><a href="gdftchians3.html">Les d'vis du Bouan'homme George</a><p>
<li><a href="gdffidele.html">L&eacute; fid&egrave;le anm&icirc;n d'l'homme</a><p>
<li><a href="gdftchet.html">La tch&eacute;thue &agrave; tchians</a><p>
<li><a href="tchians.html">Les Tchians</a><p>
<li><a href="2tchans1.html">Les Deux Tchans</a><p>
<li><a href="2tchans2.html">Les Deux M&ecirc;mes Tchans</a><p>
<li><A HREF="ptittchan.html">Man p'tit tchan</A><p>
<li><a href="chan.html">Homme et Chan</a><p>
<li><a href="crufts1909.html">Crufts 1909</a><p>
<li><a href="aleptchian.html">Ch'n'est pon un tchian - ch'est un ph&eacute;nom&egrave;ne</a><p>
<li><a href="ponto.html">"Ponto" fait des r'merques</a><p>
<li><a href="baouin.html">P'p&egrave;e n'veurt pon m'acater un ba-ou&icirc;n</a><p>
<li><a href="mantravas.html">Man Travas</a><p>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>

<li><a href="sugarcards.html">Sugar Cards</a><p>
<li><a href="painslowly.html">How Lon&ocirc;re seems to improve slowly</a><p>
<li><a href="busterbond.html">L&eacute; bouann'houmme et s&eacute; n'ammin</a><p>
<li><a href="fete1899.html">La F&ecirc;te du 30 Janvi 1899</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
