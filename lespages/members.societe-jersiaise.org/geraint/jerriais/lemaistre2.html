<HTML>
<HEAD>
<TITLE>Frank Le Maistre: Tchiques patholes</TITLE>
<META  name="keywords" content="Jèrriais, Jersey language, langue normande, jersiais, langue jersiaise, minority languages, philology, philologie, dialectology, dialectologie, linguistique, lexicographer, dictionary, Channel Islands, îles anglo-normandes, langues d'oïl, langues régionales, Normandy, Normandie">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Frank Le Maistre: Tchiques patholes</h2></font></center><p>

Nou peut dithe sans h&eacute;sit&acirc;tion qu&eacute; Frank L&eacute; Maistre 'tait un vrai Saint Ouennais - un gris ventre. N&eacute; l&eacute; 19 d&eacute; mai 1910 &agrave; Lecq il avait des r&eacute;chinnes dans deux des vielles famnil'yes d'la paraisse, les Le Feuvre et les Lucas. Frank n'eut qu'un fr&eacute;the, Henri, qui mouothit i' y'a d&ecirc;j&agrave; tchiques ann&eacute;es.<br>
<br>
I' p&acirc;ssit la puspart d&eacute; s'n &ecirc;colage &agrave; Oxenford House &agrave; St Louothains, &eacute;tant l&eacute; dernyi &agrave; &ecirc;tudier l&agrave; m&ecirc;me apr&egrave;s qu&eacute; l'&ecirc;cole avait freunm&eacute;. Tchittant Oxenford House, i' fut travaillyi dans la Rue des Trais Pigeons, connu aniet comme Hill Street, pour les Messieurs L&eacute; M&acirc;suthi et Giffard.<p>

<a href="lemaistre.html"><img src="lemaistre.jpg" width="113" height="200" border=0 align="left" alt="Fra&icirc;nque L&eacute; Maistre"></a>

En 1931, i' changit d'm&ecirc;tchi et fut embauchi &agrave; la Ferme des &Ecirc;tats o&ugrave;'est qui travaillit pour 25 ans. Avau l's ann&eacute;es, i' pr&icirc;nt part dans l's &ecirc;preuves d&eacute; diff&eacute;thentes r&eacute;coltes, visitit les fermes partout l'&icirc;le, pr&icirc;nt ch&egrave;rge des dgaingues d&eacute; l'ouest comme contr&ocirc;leur d'la graine dans l'temps d'la bat'tie duthant la dg&egrave;rre quand tout 'tait rationn&eacute; et, apr&egrave;s la dg&egrave;rre, i'jouit un immense r&ocirc;le contre l'infest&acirc;tion du doryphore tch'envahit l'&icirc;le.<br>
<br>
&Agrave; l'&acirc;ge d&eacute; 46 ans il avait atchumul&eacute; eune &eacute;norme collection d&eacute; mots et d'phrases en j&egrave;rriais auve l'aigue d&eacute; &Egrave;rthu Balleine et l'encouothagement de san grand am&icirc;n George L&eacute; Feuvre, George d'la Forge. Il avait bouonne ouothelle et avait fait note des divers ditons et expressions qu'il avait ou&iuml; en fa&icirc;sant l&eacute; tou' d'l'&icirc;le. En &ecirc;ffet, i' tait bein pr&eacute;path&eacute; quand L&eacute; Don Balleine l'&icirc;nvitit d&eacute; produithe un dictionnaithe d'la langue j&egrave;rriaise. I' c'menchit sa t&agrave;che en 1956 auve la d&ecirc;t&egrave;rmin&acirc;tion d&eacute; publier san chef d'oeuvre dgiez ans pus tard.<br>
<br>
Frank avait La Ferme &agrave; Vinchelez et duthant l'jour i' travaillait dans les clios et ch'tait entr&eacute; 5 et 8 heuthes du mat&icirc;n et entr&eacute; 6.30 et m&icirc;nni&egrave;t qui mettait ensembl'ye l&eacute; mat&eacute;thiel qu'il avait gliain&eacute; pour san dictionnaithe. Quand l'prix pour la public&acirc;tion du dictionnaithe fut accept&eacute; l's &icirc;mpr&icirc;nmeux d&eacute;cid&icirc;tent d&eacute; rencontrer l'&ecirc;tchipe tch'avait produit l&eacute; livre. I' n'pouvaient pas craithe qu'un seul homme avait r&eacute;ussi &agrave; faithe dans dgiez ans chein qu&eacute; 8 &agrave; 10 hommes &eacute;thaient normalement pr&icirc;ns siez ans &agrave; faithe. Et &agrave; la f&icirc;n ch'fut Frank tchi liut l's &ecirc;preuves deux fais &agrave; san tout seu.<br>
<br>
En 1966 i's&eacute; r'm&icirc;nt &agrave; f&egrave;rmer pus s&eacute;thieusement mais continuit &agrave; &ecirc;crithe - chutte fais a&icirc;dgant au Docteur Albert Carr&eacute; auve l&eacute; vocabulaithe Anglyais-J&egrave;rriais. Il' 'tait &eacute;tout r&eacute;dacteur du Bullet&icirc;n d'Quart d'An d&eacute; l'Assembli&eacute;e d'J&egrave;rriais; ch'avait 't&eacute; li parmi d'autres tch'avait 't&eacute; Membre Fondateur d&eacute; l'Assembli&eacute;e en 1951.<br>
<br>
D&eacute; temps en temps, sans doute pour s&eacute; garder otchup&eacute; il &ecirc;crivait des po&eacute;sies ou traduisait des cantiques. Il' 'tait hardi int&eacute;r&ecirc;ssi &eacute;tout dans la g&eacute;n&eacute;alogie et m&icirc;nt ensembl'ye touos les d&eacute;tails d&eacute; 42 fanmil'yes. Et pour eune septentaine d'ann&eacute;es il avait r'cord&eacute; la plyie &eacute;tant, apr&egrave;s 60 ans, l&eacute; deuxi&egrave;me pus long &agrave; &egrave;rcorder dans la Grande Br&eacute;tangne.<br>
<br>
<img src="lemaistre2.jpg" width="319" height="350" alt="Fra&icirc;nque L&eacute; Maistre" title="" align="right" />
Apr&egrave;s la public&acirc;tion du dictionnaithe il &egrave;rchut eune m&acirc;sse d&eacute; lettres et i' correspondait r&eacute;dguli&egrave;thement auve eune chentaine d'universit&eacute;s et d'acad&eacute;mies. Sa contribution &agrave; la pr&ecirc;s&eacute;rv&acirc;tion et la prom&ocirc;tion du j&egrave;rriais est sans &eacute;gale et pour ses &ecirc;fforts i' fut honor&eacute; par la Reine, par les Universit&eacute;s d&eacute; Caen et d'Uppsala et par l&eacute; Gouvernement Fran&ccedil;ais et &egrave;rchut &eacute;tout l&eacute; Prix Litt&eacute;raire du Cotentin.<br>
<br>
'Tchiques patholes' ... i'y'a tant qu&eacute; j'pouorrais ajou&ocirc;ter.<br>
<br>
J'ai mantchi d'mentionner jusqu'&agrave; ch't heu eune partie d&eacute; sa vie tchi 'tait bein importante pour li - sa famnil'ye. I' mathyit en 1936 Kathleen Am&icirc;n et i' taient parfaits parchonni&egrave;rs auve bein d's int&eacute;th&ecirc;ts en commun. Malheutheusement Kath mouothit i' y'a quatre ans et Frank a 't&eacute; chanceux d'aver l'support d&eacute; la pr&eacute;chaine g&eacute;n&eacute;th&acirc;tion. Il 'tait p&eacute;the de Fran&ccedil;ouais, 'Douard et Jean, bieau-p&eacute;the d&eacute; ses belles fill'yes, papa d&eacute; 7 p'tits &ecirc;fants et grand-grand-p&eacute;the d&eacute; 4. Ses cou&ocirc;s&icirc;ns et ses amins li 'taient bein sp&eacute;cials et il appr&eacute;ciait hardi lus visites sustout dreinement quand il s'est trouv&eacute; oblyigi d'&ecirc;tre en soin &agrave; Little Grove o&ugrave;'est qu'il a 't&eacute; si bein souongni.<br>
<br>
Ch'est auve grand d&ecirc;piet qu&eacute; j'disons &agrave; b&eacute;t&ocirc;t &agrave; un j&egrave;rriais si dist&icirc;ndgi.<br>
<br>
<br>
<i>Brian Vibert<br>
<br>
JEP 30/8/2002<br></i>
<br>
&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="https://members.societe-jersiaise.org/sdllj/dictionnaire2.html">Le Maistre's Dictionary of the Jersey Language</a><p>
<li><a href="https://members.societe-jersiaise.org/sdllj/dictionnaire.html">Le Dictionnaire Jersiais-Fran&ccedil;ais</a><p>
<li><a href="https://members.societe-jersiaise.org/sdllj/jerseylanguage.html">The Jersey Language in its Present State</a><p>
<li><a href="https://members.societe-jersiaise.org/sdllj/th.html">L&eacute; &quot;th&quot; J&egrave;rriais</a><p>
<li><A HREF="https://members.societe-jersiaise.org/sdllj/bulletin.html">L&eacute; Bullet&icirc;n d'Quart d'An</A><p>
<li><a href="https://members.societe-jersiaise.org/sdllj/kitchen.html">The Jersey Language</a><p>
<li><a href="https://members.societe-jersiaise.org/sdllj/tcherquethie.html">La Tch&egrave;rqu&eacute;thie</a><p>

&nbsp;<p>
<li><a href="lemaistre.html">Fra&icirc;nque L&eacute; Maistre</a><p>
<li><a href="brecquette.html">L&eacute; Sage d&eacute; La Brecquette</a><p>


&nbsp;<p>
<li><a href="robaiyat.html">Les roba&iuml;yat d&eacute; Omar Khayy&acirc;m</a><p>
<li><a href="abcflm.html">L' Alphabet en J&egrave;rriais</a><p>
<li><a href="brachdit.html">Eune brachie d'bouons vi&egrave;rs ditons et expressions</a><p>
<li><a href="natuthe.html">Les Bieaut&eacute;s de la Natuthe</a><p>
<li><a href="tchitemp.html">Tchi Temps!</a><p>
<li><a href="russflm.html">Un viage en Russie</a><p>
<li><a href="palais.html">Eune visite au Palais</a><p>
<li><a href="flm1982.html">A change of mind by Mr Crill?</a><p>
<li><a href="ernveint.html">L'&Egrave;rnouv&eacute; tchi veint en J&egrave;rri</a><p>
<li><a href="laiesseetme.html">La&iuml;esse et M&eacute;</a><p>
<li><a href="paques.html">P&acirc;ques</a><p>
<li><a href="mardi_gras.html">Mardi Gras</a><p>
<li><a href="papanoe.html">Quand Papa No&euml; veindra</a><p>
<li><a href="rigodon.html">Rigodon d'Chorchel'lie</a><p>
<li><a href="auregnais.html">L&eacute; tout drein tch'ait connu L'Auregnais</a><p>
<li><a href="dispathait.html">La vielle langue tchi dispathait d&eacute; pus en pus</a><p>
<li><a href="stjean2.html">La St. Jean en J&egrave;rri aut'fais</a><p>
<li><a href="rvenants.html">Les R'v&eacute;nants d'Aut'fais</a><p>
<li><a href="rogodaine.html">La Rogodaine</a><p>
<li><a href="pierres_de_le.html">Les Pi&egrave;rres D&eacute; L&eacute;</a><p>
<li><a href="salut.html">Salut!</a><p>
<li><a href="bouaissie.html">Ma p'tite boua&icirc;s'sie</a><p>
<li><a href="charmes.html">Des charmes d'amour</a><p>
<li><a href="nierjva.html">La l&eacute;gende du ni&egrave;r ch&eacute;va</a><p>
<li><a href="grand_tchethue.html">&Agrave; la Grand' Tch&eacute;thue aut'fais, et c&eacute;t&eacute;ra</a><p>
<li><A HREF="fraude1850.html">Histouaithe du temps d'la fraude</A><p>
<li><a href="ptitsjours.html">En m&eacute;mouaithe d&eacute; mes p'tits jours</a><p>
<li><a href="tchene.html">Jour d'la Fielle d&eacute; Tch&ecirc;ne</a><p>
<li><a href="betchet.html">Chanson du Betchet &egrave;s Cats</a><p>


<li><A HREF="nearermygodtothee.html">Bou&ocirc;n Dgieu, pus pr&egrave;s d&eacute; T&eacute;</A><p>
<li><a href="mievre.html">Es-tu l&acirc;ss&eacute;, es-tu mi&egrave;vre?</a><p>
<li><A HREF="oldruggedcross.html">La vielle Crouaix</A><p>
</ul>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
