<HTML>
<HEAD>
<TITLE>No contest for the Juratship</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>No contest for the Juratship</h2>
Merrienne is disappointed</font></center><p>

Moussieu l'Editeu,<br/>
<br/>
Y'a tchiques jours, quand la Merrienne vit par la g&acirc;zette qu'y'avait deux candidats pour Jur&eacute; Justicier, ou s'trouvit toute r&ecirc;jouie.<br/>
<br/>
&quot;Un mio d'r&ecirc;muage nos f'tha du ben,&quot; ou s'fit, &quot;et quand l'jour veindra j'prend'rai bouon soin d'&ecirc;tre &agrave; la Salle en temps pour &ecirc;tre la preunmi&egrave;the &agrave; vot&eacute;.&quot;<br/>
<br/>
&quot;Et pourtchi chonna?&quot; j'l'y d'mandit.<br/>
<br/>
&quot;Pour av&eacute; ma photographie s&ucirc;s l'papi,&quot; ou raiponnit. &quot;S'maine apr&egrave;s s'maine nou vait toutes sortes de laids visages dans la g&acirc;zette, et il est b&eacute;t&ocirc;t temps d'montr&eacute; tchiquechose tchi vaut la peine.&quot;<br/>
<br/>
Je m'mint &agrave; rithe. &quot;Si tu'&ocirc;sais faithe chonna,&quot; j'l'y dit, &quot;tu b&ucirc;ch'chais la machine, se&ucirc;x et certain. N'y pense pas, bouonnefemme. Y n'faut pas, apr&egrave;s tout, faithe une r&icirc;sel&eacute;e d'une &ecirc;lection pour Jur&eacute;. Ch'est une affaithe s&eacute;rieuse.&quot;<br/>
<br/>
&quot;J'm&eacute;tt'rai man bonnet avec le biu riban et les rouoges r&ocirc;ses que j'accatit pour le mathiage de notre ni&eacute;che l'ann&eacute;e qu'la preumi&eacute; dj&ecirc;rre &ecirc;cliatit,&quot; ou continuit, comme s'ou n'm'avait pas ou&iuml;. &quot;Toutes les fais qu'j'ai voulu l'mettre y'a yeu un ent&ecirc;rrement dans la famille, et nev'chin une bouonne opportunit&eacute; d'montr&eacute; &agrave; chais Villais la vraie mode en chapiaux. Avec ma robe de souaix que m&eacute;m&eacute;e m'laissit, mes bottes de l&egrave;rstic et l'parasol de ma tante Jane, je sis se&ucirc;ze que je f'thait un portrait tchi vendra p&ucirc;s d'chent copies d'la g&acirc;zette.&quot;<br/>
<br/>
&quot;Mille copies au tout mains,&quot; j'l'y dit. &quot;A qu'menchi la Soci&ecirc;t&eacute; Jersiaise en qu'mand'da une racachie, et sans doute touos les papiers angliais en voudront un couplye. Tu d'veindras fameuse, ma vieille.&quot;<br/>
<br/>
Pour dithe vrai, Moussie l'Editeu, j'pr&eacute;tendais de m'fichi d'l'yi, mais j'appr&eacute;hendais hardi, car j'connais la Merrienne, et j'savais qu'oulle tait ben capablye de s'n'all&eacute; &agrave; la Salle habillyie comme un &ecirc;pe&ucirc;z&acirc;. mais heuthe&ucirc;sement l'pr&eacute;chain matin, d'bouonne heuthe, y fut annonc&eacute; que l'sieur le M&acirc;suthi se r'tithait, et me v'la tout rasse&ucirc;th&eacute;.<br/>
<br/>
Mais la Merrienne tait si m&acirc;rrie qu'ou n'savait pas tch&ecirc;sque ou faisait. Ou mint ses cauches &agrave; l'envers, ou renversit l'pot-&agrave;-th&ecirc;, et les patates qu'oulle avait fricachi 'taient si br&ucirc;l&eacute;es que je n'put pon l's'aval&eacute;. Y'avait d's'ann&eacute;es que je n'l'avais veue d's'i mauvaise humeur.<br/>
<br/>
&quot;Je n'comprends pas l's'hommes d'ach'teu,&quot; ou s'fit, &agrave; la fin. &quot;Aut'fais, quand un homme se d&ecirc;cliathait candidat pour un poste y t'nait bon. S'y g&acirc;gnait, tant m&ucirc;s, s'y perdait, tant pi&eacute;the, mais au mains, apr&egrave;s av&eacute; mint la main &agrave; la tchethue, nou pouvait s'fi&eacute; tch'il &icirc;thait &agrave; travers. H&eacute;las! Les bouons viers temps, ou&ecirc;sque'y sont?<br/>
<br/>
&quot;Man bonnet, ma robe de souaix, man parasol, &agrave; tch&ecirc;sque tout chonna sert, ach'teu?&quot; ou continuit. &quot;Et mes bianches cauches que j'ai gard&eacute; si pr&eacute;cieusement d&eacute;pis qu'ma grand' m&eacute;the m'les laissit dans san testament, tchi en faithe? J'n'ai jamais tait si d's'appoint&eacute;e dans toute ma vie, nan pas m&ecirc;me la fais que l'rou&eacute; et la reine pass&icirc;tens par ichin sans seulement entr&eacute; pour b&eacute;the une t&acirc;sse de tais.&quot;<br/>
<br/>
&quot;Tu prends chonna trop &agrave; tchoeu,&quot; j'l'y dis. &quot;Y'&eacute;tha d's'occasions p&ucirc;s tard quand tu pouorras t'habillyi &agrave; la vraie mode du Portinf&eacute;. N'oublie pas qu'yun d'chais jours tout l'monde s'sont &agrave; l'eglyise pour ou&iuml; l'nouviau Recteur pr&ecirc;chi san preumi&eacute; sermon.&quot;<br/>
<br/>
La fache &agrave; la Merrienne changit. &quot;Ch'est vrai, Ph'lip,&quot; ou m'dit. &quot;J'ai tait b&ecirc;te. Y'&eacute;tha ocquo une chance chu jour-l&agrave;.&quot;<br/>
<br/>
<i><a href="lebrocq.html">Ph'lip</a></i><br/>
<i>Morning News 22/3/1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="painjuratship.html">Peter and the Juratship</a><p>
<li><a href="pmelection.html">L'&Ecirc;lection</a><p>
<li><a href="pmelection2.html">L'Election</a><p>
<li><a href="pmsaintmartin.html">L'&eacute;lection &agrave; Saint Mart&icirc;n</a><p>
<li><a href="pmexpenses.html">Election Expenses</a><p>
<li><a href="pmsenators.html">The Election For Senators</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="pmconnetablye.html">L'&ecirc;lection pour Conn&eacute;tablye</a><p>
<li><a href="pmdepute.html">L'&Eacute;lection pour D&eacute;put&eacute;</a><p>
<li><a href="elections_4.html">Les &Ecirc;lections</a><p>
<li><a href="pmmultitude.html">Les Elections</a><p>
<li><a href="pmcasino2.html">Les &eacute;lections, le casino, les r&eacute;v&eacute;lations et les patates</a><p>
<li><a href="pmshows.html">L's Elections et les 'Shows'</a><p>
<li><a href="elections_14.html">La grande &ecirc;lection</a><p>
<li><a href="elections_16.html">&Agrave; la sant&eacute; du candidat</a><p>
<li><a href="elections_3.html">Achteu que l'&eacute;lection pouor Juge est pass&eacute;e</a><p>
<li><a href="elections_15.html">L'Caouain comme candidat pour Juge</a><p>
<li><a href="elections_37.html">Jean Cabot pour Juge</a><p>
<li><a href="elections_36.html">V'la don un Juge d'&ecirc;lu sans qu'i' y ait ieu une &ecirc;lection</a><p>
<li><a href="visite1878.html">Une visite entre deux vaizins opr&egrave;s la derni&egrave;ze &eacute;lection de Juge</a><p>
<li><a href="pmventsdest.html">Les vents d'Est</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

