<HTML>
<HEAD>
<TITLE>Le Malheur des uns fait l'bonheur des autres</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Malheur des uns fait l'bonheur des autres</h2>
L'accident &agrave; Jane Pailloche et ses cons&eacute;quences</font></center><p>



<div align="center">CHAPITRE I  <b>L'accident.</b><br/>
<br/>
</div><div align="left">Je n'pouorrais pas vos dithe comment qu'l'affaithe se fit. Une boll&egrave;e d'soupe bouoillante peut vos &ecirc;capper de la main pour une raison ou pour une autre et l'pus souvent la raison n'a pon grande importance en yi-m&ecirc;me. Ch'n'est pon chein qui fait la bolle tchaie, mais ch'est chein qu'arrive quand oulle a tchaie qui vaut la peine que nou s'en otchupe. Et la bolle, dans l'esp&egrave;ce, comme i' disent &agrave; la Cour, tchi sus l'pi &agrave; Jane Pailloche. Je n'voudrais pas dithe qu'oulle avait l'pi trop grand, mais i' n'tait certain'ment pas p'tit assez pour &ecirc;viter le cliapet d'soupe en tchestchon. D'la bouanne soupe de navets, ov de l'oignon et du pouoth&egrave;t, dans la pus grand' bolle que lus dr&eacute;cheux continsse, - et oulle 'tait plienne et bouoillante.<br/>
<br/>
Jane Pailloche se doctrini toute seule. Quand oulle eut bein enfliub&egrave; sans pi: Me v'la au pli&acirc;tre pour huit jours, s'fit-alle &agrave; san fr&egrave;the, Occouo bein qu'ch&eacute; n'fusse pas pi&eacute;the, ch'est d&ecirc;j&agrave; mal assez.<br/>
<br/>
Ch'est bein comme ch'est, s'fit san fr&egrave;the, en essuyant la mathe &#8230;<br/>
<br/>
</div><div align="center">CHAPITRE II.  <b>L'portrait d'Jane.</b><br/>
<br/>
</div><div align="left">Douard Pailloche et Jane Pailloche  je daiv'thais p't'&ecirc;tre pust&ocirc;t dithe Jane Pailloche et Douard Pailloche  n'avaient j'amais 't&egrave; mathi&egrave;s.<br/>
<br/>
Jane Pailloche 'tait v'nue au monde je n'sai pon combein d'ann&egrave;es d'vant san fr&eacute;the. D&egrave;s ses p'tits' jours, oulle avait prins l'au-d'sus et l'avait tr&eacute;jous gard&egrave;.<br/>
<br/>
Quand Douard voulait jouer &egrave;s marbres, oulle allait lis cherchi du fi &agrave; d&ecirc;vier; quand i' voulait monter sus l'foss&egrave; ou' couothait le r'conter &agrave; sa m&eacute;the; quand ou' s'&ecirc;trav'lait dans la route ou' n'mantchait pas d'mettre la faute sus li; quand oulle 'tait d'mauvaise humeur  ch'est &agrave; dithe qu&acirc;si tout l'temps  ch'tait tr&eacute;jous bacaillo pour le pouor petit m&eacute;dghan.<br/>
<br/>
Tels qu'ils 'taient mousses, tels i' fudrent une fais grands. Quand Douard vint en &acirc;ge, ses pathents &eacute;tant morts depis tchic ann&egrave;es, i' n'eut qu'&agrave; continuer &agrave; travaill'yi sa ferme, - souos les ordres de sa soeur. Oulle avait tout au bu des daigts et l'mot de c'mand'ment sus l'bu d'la langue.<br/>
<br/>
Accouotum&egrave;e &agrave; faithe &agrave; sa t&ecirc;te, Jane Pailloche n'&eacute;thait pas seu comment s'y prendre autrement et oulle avait l'fil&egrave;t si bein cop&egrave;, que san fr&eacute;the, m&ecirc;me s'il avait &ocirc;s&egrave; avair une opinion &agrave; li, ne s'sait jamais parvenu &agrave; s'faithe &ecirc;couter.<br/>
<br/>
Et un mot, Jane Pailloche 'tait n&egrave;e pour porter des braies et comme jamais n's'&eacute;tait trouv&egrave; d'homme avec assez d'hardi&egrave;che pour dev'nin san galant, jamais ou' n'avait mathi&egrave; et ch'tait san fr&egrave;the qu'en souffrait, ou du mains, ch'tait li qu'en souffrait l'pus.<br/>
<br/>
</div><div align="center">CHAPITRE III.  <b>L'portrait d'Douard.</b><br/>
<br/>
</div><div align="left">Douard Pailloche 'tait tout bon. Pus janne que sa soeur, i' l'y'avait tr&eacute;jous ob&eacute;i comme &agrave; une m&eacute;the, ou p't'&ecirc;tre pust&ocirc;t comme &agrave; une belle-m&eacute;the, s'ou compren&egrave;z chein que j'veur dithe. Ch'n'tait pas li qu'avait invent&egrave; la poudre. Il 'tait tout simpl'yement l'fr&eacute;the de sa soeur. Dans l'temps d'&ecirc;lection, y'avait exception &agrave; la r&egrave;gl'ye, mais Douard Pailloche, fr&eacute;the de sa soeur, avait une peux mortelle que l'jour vinsse yo&ugrave; qu'les femmes &eacute;thaient droit d'vouaix. Ch'&eacute;thait 't&egrave; la fin de s'n'ind&eacute;pendance d'un jour &agrave; la fais, car il &eacute;thait abditchi tout d'un coup. Jane &eacute;thait vot&egrave; et Douard &eacute;thait rest&egrave; &agrave; &ecirc;cr&eacute;der ses vaques ou &agrave; effreuler des raves, s'lon la saison. Douard n'aimait pas l'h&egrave;rtchin!<br/>
<br/>
</div><div align="center">CHAPITRE IV.  <b>L'arriv&eacute; du malin esprit.</b><br/>
<br/>
</div><div align="left">Dans l'couothant du jour que Jane Pailloche avait yeu s'n'av&acirc;rie, oulle 'tait &agrave; pr&ecirc;chi un s&egrave;rmon &agrave; Douard sus l'&eacute;conomie et la n&eacute;cessit&egrave; d'coyer l'&ecirc;train en faisant l'li&egrave;t &egrave;s b&ecirc;tes, quand y'eut une tappe &agrave; la porte.<br/>
<br/>
Entrez, s'fit Douard.<br/>
<br/>
Va vaie, s'fit Jane.<br/>
<br/>
Douard alli vaie.  Ch'tait lus vaisin, Jean Rom'thi, le fantasque du canton et l'ennemin que Jane d&ecirc;testait par dessus tous.<br/>
<br/>
Bonso&euml;r, Jean, s'fit Douard, sus l'pas d'lus. As-tu besoin d'mai?<br/>
<br/>
Bonso&euml;r Douard, s'fit Jean, carre don ta vilaine carcasse et laisse mai entrer.  Et il entre.<br/>
<br/>
Bonso&euml;r, Miss Pailloche, qu'i' dit, en entrant dans la tchuisine, ou' n'avez pas gros feu.  Et il y mins une grand' pal't&egrave;e d'tch&egrave;rbon.<br/>
<br/>
L'tch&egrave;rbon br&ucirc;le vite, s'fit Jane.<br/>
<br/>
Vaithe, s'fit Jean.  Et i' y'en mins une deuxi&egrave;me pal't&egrave;e, pus grande que la premi&eacute;the &#8230;<br/>
<br/>
Lah! V'la qui cauffe, erm&egrave;rtchi Douard, heutheux de l'arriv&egrave;e du vaisin.<br/>
<br/>
Le tch&egrave;rbon rench&eacute;thit, groum&acirc;chi Jane.<br/>
<br/>
I' rench&eacute;thitha occouo, ritounni Jean, en digottant dans l'graie &agrave; tigue-de-corps avec le bu d'san b&acirc;ton.  I' rench&eacute;thitha d'vant un mais. Br&ucirc;lez-en tandis qu'il est occouo &agrave; bouan marchi.  Et i' ramassi la palette mais l'boutch&egrave;t &agrave; tcherbon 'tait vi&egrave;dde.<br/>
<br/>
L'allouange est toute horte, s'fit Douard, quand tu t'en r'ithas, nou fil'la &agrave; haut.<br/>
<br/>
</div><div align="center">CHAPITRE V.  <b>Le portrait d'Jean Rom'thi.</b><br/>
<br/>
</div><div align="left">Jean Rom'thi 'tait un dr&ocirc;le d'o&ecirc;s&eacute;. Mousse, il 'tait plien d'minch&egrave;t; i' fit ses &ecirc;tudes, comme disent les gazettes, &agrave; l'Ecole Bissonni&eacute;the. Janne homme, i' fit les mille fr&eacute;daines et une autre pardessus. Une ma&icirc;tresse d'&ecirc;cole du Dimanche voulit le r'former: i' la math'yi. Oulle eut une grand' famille, ou' soignit de s'n'homme et d'sa maison et disait tr&eacute;jous qu'i n'lis mantchait d'rein et qu'oulle avait le pus bouan homme de la terre, car tout allait comme sus rouolettes dans lus m&ecirc;nage. Ou' soignait que tout fusse bein pard&eacute;dans; Jean s'otchupait du d'hors et, chatchun des mousses faisant sa part, ils amendaient lus ferme et remboursaient la rente.<br/>
<br/>
Jean Rom'thi et Douard Pailloche tch&eacute;thuaient ensemble, allaient au vraic ensembl'ye, faisaient l'avou ensemb'lye, et quand tchic chose &eacute;tait fait sus la ferme &agrave; Douard dans l'contraithe sens que Jane voulait, ch'tait tr&eacute;jous Jean qu'en 'tait responsabl'ye. Il &eacute;thait qu&acirc;si n&eacute;glyigi san propre trav&acirc;s pour faithe le sien &agrave; Douard  justement &agrave; l'oppos&eacute; de chein que Jane avait dit. Le pus grand pliaisi &agrave; Jean &eacute;tait d'&ecirc;couter Jane rou&acirc;blier. Et pour savair si Jane rou&acirc;bliait, n'y'avait qu'&agrave; r'garder sa fache.<br/>
<br/>
</div><div align="center">CHAPITRE VI.  <b>La Convers&acirc;tion. </b><br/>
<br/>
</div><div align="left">Nos trais personnages, Jane, Douard et l'Jean Rom'thi se tindrent endrait l'feu d'vi&egrave;r chinq minutes sans dithe une b&eacute;nite pathole.<br/>
<br/>
Jane p&eacute;pionnait dans sa tchaithe.<br/>
<br/>
S'en va-t-i' occouo rester ichin deux heuthes, chu bat-d'la-goule-l&agrave;? s'faisait-alle, &agrave; san tout seu.<br/>
<br/>
Douard attendait. I' connaissait sa soeur et i' connaissait san vaisin. Le seul pliaisi qu'il avait dans sa maison 'tait d'vaie san vaisin faithe &ecirc;triver sa soeur.<br/>
<br/>
Jean faisant la mine de s'cauffer, comme si ch'avait 't&egrave; san propre tch&egrave;rbon qui br&ucirc;lait dans l'graie. La fliambe ramontait amont la chim'n&egrave;e; l'ca' s'nalli d'l'autr' bu d'l'appartement.<br/>
<br/>
En effet, s'fit Jean, &agrave; la fin, votr' tch&egrave;rbon br&ucirc;le vite. Et i' r'digotti l'feu ov' un bu d'latte qu'&eacute;tait dans la c&ocirc;ni&eacute;the.<br/>
<br/>
I' n'br&ucirc;le pas si vite quand nou l'laisse trantchille, fit Jane rup&ecirc;ment.<br/>
<br/>
Ou de'thiez br&ucirc;ler des chouques, erpl'yitchi Jean. S'ou-z'en &ecirc;tes &agrave; court, j'en ai une grand' pile que j'pouorrais vos bailli &agrave; bouan marchi.<br/>
<br/>
J'en avons qu'faithe, de vos chouques, fit Jane. Y'en a pus d'trais ch&egrave;rges dans l'h&ocirc;gard.<br/>
<br/>
Va-don en qu'si deux-treis, Douard, erprint Jean. Ch'est ichin l'temps pour se r&ecirc;cauffer.  Et i' se l'vi, d&ecirc;pendit la lanterne, l'allumi et fili &agrave; la porte.<br/>
<br/>
J'm'en vais t'&ecirc;cliaithi, arrive.<br/>
<br/>
Et Douard le suivit, tandis que Jane, les r'gardant ov une pathe d'i&egrave;rs, lus cliatchit: N'en apportez pas trop, j'm'en vais m'couochi b&eacute;t&ocirc;t!<br/>
<br/>
Quand les deux hommes rentridrent, ch'tait Douard qui portait la lanterne. Jean avait des chouques souos les deux bras. Il &ecirc;trav'li tout aupi d'l'&acirc;tre.<br/>
<br/>
L&agrave;, s'fit-i', n'en v'la pour une pose. Les chouques br&ucirc;lent tr&eacute;jous mus quand nou les met un jour dans l'&acirc;tre.  Il en pitchi sus l'feu, en as-tu et en veurs-tu? jusqu'&agrave; ce que Jane fusse obl'yigie d'ertchuler sa tchaithe de peux d'&ecirc;tre r&ocirc;tie vivante.<br/>
<br/>
Tch'est qu'ous avez au pi? d'mandi Jean, en viyant qu'ou' hampionnait sus un seul dgh&eacute;th&egrave;t. Il est tout emboun't&egrave;. Ch'n'est pas la goutte, ch'est-i?<br/>
<br/>
Je m'sis br&ucirc;lee, ou' r&ecirc;ponnit bein s&egrave;quement.<br/>
<br/>
Viyous bein ch'la, erm&egrave;rtchi Jean, sans montrer autchune &ecirc;motion.<br/>
<br/>
Ov d'la soupe caude, expl'yitchi Douard.<br/>
<br/>
Tchi dommage, s'fit Jean. La soupe n'est pourtant pas faite pour chonna.<br/>
<br/>
Oulle en a pour huit jours au pli&acirc;tre, continue Douard.<br/>
<br/>
Jean souorit souos sa moustache.<br/>
<br/>
J'tais v'nu te d'mander, Douard, s'fit-i', quand tchi que j'pouorri &ecirc;tamper. Faut que j'faiche man cidre ichin ch't'ann&egrave;e; les machons sont en travas dans man prinseu et n'y 'a pour moyen d's'en servi' occouo.<br/>
<br/>
Tu peux c'manchi quand tu veurs, dit Douard. Tu nos aides assez souvent pour que nou t'pr&ecirc;te notr' prinseu'. <br/>
<br/>
Je c'mench'chai d'main, erprint Jean, en allumant sa pipe et r'gardant Jane, sans en faithe le mine du tout.<br/>
<br/>
Tu pouorras m'aidji &agrave; couochi man marc, au sai'.<br/>
<br/>
Bon, fit Douard.<br/>
<br/>
Pas du tout, fit Jane. J'avons d'vi&egrave;r mille casses de p&acirc;tates &agrave; m&acirc;ter, dans l'sol'yi en d'sus d'l'&ecirc;tabl'ye et il est grand temps d's'y mettre. Et pis, le d'sus du prinseu est pli'en d'&ecirc;train. N'faut pas qu'nous aille se tr&acirc;iner par l&agrave; ov des lanternes et des chandelles, au sai'. N'y a pas besoin d'feux par ichin.<br/>
<br/>
Jean Rom'thi pathut un mio d's'appoint&egrave;, mais de l'yi qu'&eacute;tait du bord de Douard, i' fit un cl'yin en disant ov' un long soupi: Eh bein faudra tout faithe de jour: nou' s'sa pus longtemps, ne v'la tout. Tu m'bail'las un coup d'main dans la r'l&eacute;v&eacute;e Douard.<br/>
<br/>
Douard fit un signe de t&ecirc;te qui voulait dithe: V'la qu'est bein.<br/>
<br/>
Jane ergardi l'holouoge:<br/>
<br/>
Monte la patraque, fit-alle, &agrave; Douard.<br/>
<br/>
Jean se l'vi, ramassi san chap&eacute;, ergardi &agrave; sa montre et pis, opr&egrave;s avait dit qu'i' n'avaient pas l'bouan quart, et qu'i' n'tait pas si tard comme tout chonna, rallumi sa pipe, d&ecirc;halli une gazette de sa paute et lus d'mandi s'ils avaient veu un articl'ye qu'en donnait d'belles pal't&eacute;es &agrave; lus Recteu'.<br/>
<br/>
I' n'l'avaient pas veu et Douard se mins &agrave; l'li&eacute;the en hant, pour l'&ecirc;dification commune.<br/>
<br/>
Quand il eut fini, Jane 'tait renv&egrave;rtchie dans sa tchaithe, les yi&egrave;rs frum&egrave;s, la bouoche un mio ou&egrave;rte.<br/>
<br/>
Jane dort, s'fit Douard, tout &ecirc;tounn&egrave;.<br/>
<br/>
Halle nous une modghie d'cidre, dit Jean, j'sis tr&eacute;jous alt&eacute;th&egrave; quand j'ai fume hardi.<br/>
<br/>
Douard fut cherchi deux verres et d&ecirc;halli une jougue du bas d'l'armo&euml;the, mais la jougue 't'ait vi&egrave;dde et i' n'savait pon y'o&ugrave; qu'Jane avait mins la cli&eacute; du prinseu.<br/>
<br/>
Mais Jean savait qu'il y'en avait en bouteilles et proposi tout d'un coup d'en d&ecirc;bouchi yunne.<br/>
<br/>
Y'en a occouo dans la canne &agrave; couvercl'ye dans la lait'tie groum&acirc;chi Jane, en ouvrant l's'i&egrave;rs.<br/>
<br/>
J'savais bein qu'ou n'dormaites pas, lis dit Jean, - Quand nou dort, nou n'garde pas ses daigts aussi draits comme chonna.<br/>
<br/>
Jane se mordi les l&egrave;vres, se capi et l'y'env'yi un r'gard qu'&eacute;thait deu l'sitchi sus bu, mais Jean Rom'thi n'tait pas Douard Pailloche! I' rallumi trantchill'ment sa pipe et opr&egrave;s avair aval&eacute; une lache de cidre, i' se r'm'ins occouo &agrave; fumer comme de pus belle, en p&acirc;lant &agrave; Douard d'une vendue de deux vr&eacute;gies d'raves qui d'vait avair lieu dans l's'envithons le surlend'main.<br/>
<br/>
Tant pus i' p&acirc;lait, tant pus i' fumait et tant pus i' fumait tant pus l'appartement emplissait d'fum&eacute;e, mais Jane t'nait bon.<br/>
<br/>
Ou toussait, oulle &ecirc;ternuait, ou p&acirc;lait du mauvais p'tun qu'les gens ont ach'teu'  mais Jean fumait tout l'temps.<br/>
<br/>
A la fin, quand nou n'viyait pus qu&acirc;si dans la tchuisine, et qu'Jane ne d&ecirc;toussait pas, Jean s'&ecirc;mancipi d'lis d'mander si la fum&egrave;e l'avait jamais inc'mod&egrave;e, lis dit qu'i' savait bein qu'les vielles campagnardes ne sont pas comme les villaises en n'font pas tant d'sifaiches, qu'il avait souvent admith&egrave; la mani&egrave;the que Miss Pailloche br&ucirc;lait la sercl'ye dans les clios et que, pour de li', i' n'approuvait pon des femmes qui n'veulent pon laissi lus hommes fumer une pip&egrave;e au sai', chein qui est assez pour cachi un pouor' d'j&acirc;tre d'homme &agrave; l'auberge.<br/>
<br/>
Jane 'tait trop hautaine pour s'abaissi &agrave; lis d'mander d'tchitter; oulle &eacute;thait pust&ocirc;t rest&egrave; l&agrave; &agrave; &ecirc;tre enfum&acirc;tchie comme un h&eacute;thang. Jean le savait bein et continui d'fumer jusqu'&agrave; ce que san chipaud&egrave; fusse vi&egrave;dde.<br/>
<br/>
Ch'ait un grand chipaud&eacute; et quand final'ment, la porte se fut r'frum&egrave;e sus Jean Rom'thi, Jane Pailloche, se t'nant bon sus un pi dans l'mitan d'l'aithe, ov un chand'gl'yi &agrave; la main, attatchi l'pouor' Douard.<br/>
<br/>
Douard Pailloche, ou lis dit: Tu'es un achocre, un &acirc;ne, un amice de la premi&eacute; trempe. Ne v'la un individu qui s'en veint s'cauffer &agrave; notr' feu, br&ucirc;ler notr' tch&egrave;rbon et notr' bo&euml;s, empl'yi notr' maison d'fum&egrave;e, s'empl'yi ov notr' cidre, nos gardin ichin &agrave; br&ucirc;ler d'la veue nos emp&ecirc;chi d'dormir. I' m'fait angl'yi, sachant bein que j'souffre des tortuthes dans l'pi'. Et t&eacute;, tu n'vaux pas d'abon mus. Tu pouvais l'emmener d'hors ou dans l'&ecirc;tabl'ye ou dans la tch&egrave;rquethie, sans l'laissi ichin &agrave; m'&ecirc;lourder la t&ecirc;te et &agrave; &ecirc;prouver &agrave; m'faithe perdre p&acirc;tienche avec li.<br/>
<br/>
Ou continui occouo tchic temps d'm&ecirc;me, et pis nou ou&iuml; la vouaix &agrave; Jean Rom'thi aupi d'la f'n&ecirc;tre, qui disait: Fichues allumettes, yo&ugrave; don qu'est l'h&eacute;cho?<br/>
<br/>
Douard s'd&eacute;p&ecirc;chi d'aller lis montrer et comme Jane ramontait &agrave; haut ou i' pouvait oui les deux ouaidres qui n'avaient que d'crever d'rithe dans la route &#8230;<br/>
<br/>
</div><div align="center">CHAPITRE VII.  <b>Le Compliot.</b><br/>
<br/>
</div><div align="left">Tandis qu'Jane Pailloche ramontait &agrave; haut, t'nant bon une chandelle d'une main et s'aidjant du mus qu'ou' pouvait avec l'autre, rapport &agrave; san pi' qu'oulle avait bein d'la peine &agrave; mettre bas, Jean Rom'thi et Douard Pailloche 'taient aupi d'la h&ecirc;che, en grand' conversation.<br/>
<br/>
Douard Pailloche, disait Jean, tu'es une fichue b&ecirc;te, j't'l'ai dit des chents fais. Eche que tu n't'&ecirc;mancip'thas jamais?<br/>
<br/>
M'&ecirc;manciper d'tchi? d'mandait Douard.<br/>
<br/>
Mais, d'la tutelle de ta soeur. Ch'est tr&eacute;jous l'yi qu'est ma&icirc;tresse. Ou' te c'mande coumme un mousse et tu l'&ecirc;coutes sans mot dithe.<br/>
<br/>
Bah! Du moment qu'l'affaithe va bein, &agrave; tchi bon avair du h&egrave;rtchin?<br/>
<br/>
Tu daiv'thais montrer tout d'm&ecirc;me un mio d'ind&eacute;pendance et faithe &agrave; la t&ecirc;te de temps en temps. Au bu' du compte, ch'est &agrave; tai l'm&ecirc;nage et ou' n'daiv'thait pas avair pus &agrave; y dithe que l'homme d&eacute; d'dans la lune. Mais nannin, tu t'contentes de faithe chein qu'ou' veurt et tu l'y'ob&eacute;is justement coumme s'oulle 'tait ta femme et qu'ou' portait les braies!<br/>
<br/>
Mais tch'est qu'tu veurs que j'faiche? J'n'ai pas d'femme et i' m'faut bein tchiqu'un qui piesse coutchi un mio et m'rabill'yi mes chitchettes.<br/>
<br/>
Ch'n'est pas une raison pour que tu s'sais tr&eacute;jous &agrave; ses ordres, comme si tu'&eacute;tais san val&egrave;t 'au lieu d'&ecirc;tre san fr&eacute;the et tan propre ma&icirc;tre.<br/>
<br/>
V'la qu'est tout bon &agrave; dithe, mais si tu connaissais Jane aussi bein comme mai, tu n'p&acirc;l'lais pas d'm&ecirc;me. Toutes les fais qu'j'ai voulu faithe &agrave; ma t&ecirc;te, n'importe pour tchi, y'a yeu chent fais pus d'sabat dans la maison qu'l'affaithe ne valait.<br/>
<br/>
Et tu'as prins l'parti de t'contenter d'chonna, comme un imb&eacute;cile, &agrave; la pli&egrave;che de la mettre carr&ecirc;ment l&agrave; yo&ugrave; qu'ou daiv'thait &ecirc;tre.<br/>
<br/>
Tu p&acirc;les bien, man vieux, mais si Jane est si a&icirc;sie &agrave; gouverner, fallait don la mathier, tai, et la ram'ner &agrave; raison. J'en &eacute;thais 't&egrave; bein content, va!<br/>
<br/>
Oh! pas si b&ecirc;te. J'aimais mus en prendre y'une toute 'duite! Nou n'peut pas choisi ses soeurs, mais nou peut choisi ses femmes.<br/>
<br/>
Ch'est la justement man malheur, &agrave; mai. Jane 'tait ichin d'vant mai et j'erai bein qu'oulle y restetha jusqu'au bu du chapitre.<br/>
<br/>
Eh bein, che-s'sa ta faute, ta propre faute. Tu n'a pas pus d'tchoeu' qu'une vielle poule, l&agrave;!<br/>
<br/>
Douard halli un long soupi.<br/>
<br/>
Mais, erprint Jean, pis qu'oulle est au pli&acirc;tre, ches jours ichin, pourtchi que tu n'&eacute;thais pas deux-trais bouannes s&eacute;th&egrave;es? Veur-tu avait une bord&egrave;e d'pliaisi ach'teu qu'tu'as la chance? J'ai une id&egrave;e dri&eacute;the la t&ecirc;te; laisse-mai faithe. Va-t'en t'couochi.  J'te r'verrai d'main.<br/>
<br/>
Et sus ches entrefaites, ne v'la Jean qui frume le h&eacute;cho et d'valle la route pour rentrer siez-li.<br/>
<br/>
</div><div align="center">CHAPITRE VIII.  <b>La lanterne &agrave; la f'n&ecirc;tre.</b><br/>
<br/>
</div><div align="left">Le lend'main des &ecirc;v&egrave;nements racont&egrave;s dans l'chapitre de d'vant, Douard Pailloche fut partitchulieth'ment tranchille. Ch'n'est pas qu'i' fusse jamais un Bat-d'la-Goule mais il 'tait occouo pus r&ecirc;serv&egrave; chu jour-l&agrave; que d'amor, ch'est-&agrave;-dithe qu'i n'souffl'yit mot &agrave; sa soeur du matin jusqu'au sai'.<br/>
<br/>
Jane, de san c&ocirc;t&egrave;, pathaissait occouo pus grounarde et pus grincheuse que d'habitude et ou' n'y'&eacute;tait pourtant pas mal, faut l'dithe.<br/>
<br/>
Quant &agrave; Jean Rom'thi, i' suffl'yi tout l'jour. Il entri deux fais dans l'bord de la tchuisine &agrave; Douard pour vaie coumment qu'&eacute;tait l'pi' &agrave; Jane. Ou' le r'chut assez rup&ecirc;ment les deux fais mais i' n'faisait que d'se montrer occouo pus agriabl'ye et lis d'mandi m&ecirc;me si fallait l'y'envier y'une de ses filles pour l'y'aidji &agrave; erpather un mio.<br/>
<br/>
Pour toute r&ecirc;ponse, Jane lis r&ecirc;ponnit qu'ou pouvait faithe san travas d'assise et qu'ou n'avait pas besoin d'autchun aide, merci!<br/>
<br/>
Jean s'en r'alli &ecirc;tamper, suffliant comme de pus belle.<br/>
<br/>
Quand vint l'sai', Douard prins sa lanterne pour s'en aller se m&egrave;ttre &agrave; m&acirc;ter ses patates dans l'sol'yi.<br/>
<br/>
Yune des f'n&ecirc;tres de la tchuisine donnait sus l'bel de dri&eacute;the et comme le prinseu' et l'&ecirc;tabl'ye &eacute;taient d'l'autre c&ocirc;t&egrave; du bel, Jane gabathi jusqu'&agrave; la f'n&ecirc;tre et ramonti l'ridjeau, en disant qu'ou' ne s'sait pon si enni&egrave;e d'&ecirc;tre toute seule, toute la s&eacute;th&egrave;e, s'ou' pouvait vaie la veue dans la lutch&egrave;rne du sol'yi y'o&ugrave; qu'Douard essait en travas &#8230;<br/>
<br/>
Douard ne dit mot, s'en alli ov sa lant&egrave;rne, entri dans l'&ecirc;tabl'ye ramonti au sol'yi, pendit sa lant&egrave;rne dans la f'n&ecirc;tre et s'mint brav'ment &agrave; m&acirc;ter ses patates.<br/>
<br/>
Il 'tait l&agrave; d&eacute;pis p't'&ecirc;tre un quart d'heuthe quand l'tchan s'mins &agrave; bracter et Jane cru qu'oulle entendait un pas dans l'bel.<br/>
<br/>
Oulle &ecirc;couti, mais personne ne vindrent &agrave; la porte; le tchan s'tut, la veue &agrave; Douard resti &agrave; la f'n'&ecirc;tre  sign' qu'il n'avait pon deu d'valler  et tout rentri dans l'silence.<br/>
<br/>
J'm'&eacute;tais tromp&egrave;e, s'fit-alle, en renfilant une adjulle &agrave; cauche.<br/>
<br/>
A peine avait-alle dit la pathole, que ne r'leva l'tchan qui rouasse, et qu'i' lis sembl'ye occouo ou&iuml; un pas d'l'autre bord du bel.<br/>
<br/>
Mais l'temps 'tait hardi bas; il avait tchaie pas mal de pl'yie; le tchan s'tut; la lanterne resti dans la f'n&ecirc;tre et ou' n'ou&iuml;t pus rein.<br/>
<br/>
Pourtant, malgr&eacute; yi, ou' r'gardait d'temps en temps par sa f'n&ecirc;tre et oulle &ecirc;coutait s'ou' n'ou&iuml;thait pas tchic chose.<br/>
<br/>
La lant&egrave;rne &ecirc;cliaithait la f'n&ecirc;tre du sol'yi et il 'tait &ecirc;vident que Douard &eacute;tait &agrave; san travas, parmi les patates.<br/>
<br/>
Tout d'un coup, Jane tressauti. Ne r'venait-alle pon d'entendre le tchan ouaisser une traisi&egrave;me fais et oulle &eacute;thait quasi juth&egrave; d'entendre un autre pas dans l'bel?<br/>
<br/>
Mais, comme devant, personne ne vint taper &agrave; la porte; le tchan n'dis pus rein; la veue &agrave; Douard ne sortit pas d'sa f'n&ecirc;tre et Jane resti assise dans sa tchaithe &agrave; s'frotter l's'i&egrave;rs et &agrave; se d'mander s'oulle 'tait bein r&ecirc;vill'yie. Ou s'imagini qu'oulle avait deu' r&ecirc;ver et, sans s'en aperchever ou' finit, en s'cauffant au feu, pas s'accli&acirc;ser et s'endormit tout &agrave; fait.<br/>
<br/>
Combein souvent qu'il arrive, quand nou s'r&ecirc;ville, que nou crait tout d'abord avair dormi des heuthes bein qu'nou n'ait fait que d'ha&ucirc;ter deux-trais minutes? Ch'est justement l&agrave; chein qu'arrivi &agrave; Jane Pailloche dans chutte circonstance ichin.<br/>
<br/>
Ou rouvri les yeux en s'&egrave;ba&icirc;llant, qu&acirc;si tout d'suite.<br/>
<br/>
Bon, s'fit-alle, i' m'sembl'ye que j'ai dormi une vol&egrave;e.<br/>
<br/>
Et au m&ecirc;me instant, ou' r'gardait l'h&ocirc;louoge quand ne v'la-t-i' pas chu fichu tchan qui ouasse, un mio pus raidde que d'vant, et deux pas qui s'font entendre dans l'haut du bel.<br/>
<br/>
Chutte fais, Jane cliopini jusqu'&agrave; la f'n&ecirc;tre.<br/>
<br/>
Ou' n'ouit pus rein et n'y avait rein a vaie.<br/>
<br/>
Jane Pailloche  ou d'v&egrave;z l'avair veu par san portrait  n'avait pas fraid &egrave;s yi&egrave;rs. Oulle avait amor de s'vanter que jamais homme ni b&ecirc;te ne l'y'avaient fait peux.<br/>
<br/>
Mais &agrave; s&ecirc;-sai, pourtant, oulle &eacute;thait voulu n'avair pon d'mal' au pi. S'oulle avait peu' mettre ses souliers, ou' n'&eacute;thait pas 't&egrave; longtemps d'vant qu'aller vaie de tch'est qu'i' s'agissait mais san pi 'tait emboun't&egrave; dans du coton et ou' pouvait &agrave; peine faithe deux pas dans l'appartement. I' fallit rester au pi du feu.<br/>
<br/>
Quand Douard rentretha s'fit-alle &#8230;<br/>
<br/>
Ou' n'finit pas. Occouo une fais, la ouas'sie du tchan, les pas dans l'bel, et pis l'silence tout d'un coup la fidrent se dr&eacute;chi tout &agrave; fait, tant et si bein qu'ou' mins un mio trop d'paids sus san mauvais pi, et faillit s'&ecirc;vannit du ma', qu'oulle en eut.<br/>
<br/>
Jane Pailloche n'avait jamais voulu craithe &egrave;s chorchi&egrave;rs mais chutte fais ichin, ou c'menchi &agrave; se d'mander tch'est qu'allait arriver.<br/>
<br/>
Ou' n'tait pas occouo au bu d'sa mins&eacute;the. La m&ecirc;me chose arrive plusieurs fais dans la s&eacute;th&egrave;e et chaque fais la pouorre Jane dev'nait d'pus en pus &ecirc;nerv&egrave;e.<br/>
<br/>
Dans un temps ordinaithe, Jane Pailloche ne s'laissait effriter par rein au monde. Personne ne l'avaient jamais veue c&eacute;der. Oulle 'tait pus solide qu'un rotchi.<br/>
<br/>
Mais ach'teu, toute seule, dans la grand' tchuisine, avec san pi emboun't&egrave;, &agrave; peine capabl'ye de faithe un pas, n'ayant pon l'tchoeu de s'mettre &agrave; autchun travas d'couotuthe, ou' n'se trouvait pon si ass&ucirc;th&egrave;e coumme d'amor.<br/>
<br/>
Et pis ch'tait l'hiver; nou n'y viyait lerme dehors; i' tchiyait une bli&acirc;sin'nie qui vos p&eacute;n&eacute;trait jusqu'&agrave; la mo&euml;lle des os, m&ecirc;me pardedans. Le bo&euml;s qui flambait dans l'graie cracotait quand nou' n'y s'attendait pas. Dans des temps, i' semblyait sur l'point de d&eacute;teindre et v'la qui donnait une impression de tristesse.<br/>
<br/>
Tout chonna n'tait pon d'natuthe &agrave; ravigoter les esprits &agrave; Jane Pailloche. Et &agrave; chaque fais qu'oulle avait ou&iuml; le tchan ouass&eacute;, les pas marchi dans l'bel et l'silence se faithe sans autchune explyic&acirc;tion, oulle avait senti san couothage se fondre p'tit &agrave; p'tit. Che'n'tait qu'une femme opr&egrave;s tout, et une fais qu'une femme de sa sorte se trouve arr&ecirc;t&eacute;e, sa natuthe et sa foibliesse erprennent bein vit l'au-d'sus.<br/>
<br/>
Dans ches conditions-l&agrave;, Jane Pailloche l&agrave; toute seule, n'&eacute;tait pus la Jane Pailloche que j'connaissions d'vant. Dans deux heuthes, oulle avait changi du tout au tout. Pour la premi&eacute; fais d'sa vie oulle &eacute;thait voulu &ecirc;tre autre chose que chein qu'oulle 'tait.<br/>
<br/>
</div><div align="center">CHAPITRE IX.  <b>Chein qui s'passait dri&eacute;the la f'n&ecirc;tre bouchie.</b><br/>
<br/>
</div><div align="left">Tandis que Jane Pailloche, pour la premi&eacute; fais d'sa vie avait la mort dans l'&acirc;me, et passait une mins&eacute;thabl'ye s&eacute;th&egrave;e dans sa tchuisine, &agrave; san tout fin seu', tch'est qui s'passait dans l'sol'yi y'o&ugrave; qu'Douard avait mont&egrave; pour m&acirc;ter ses patates?<br/>
<br/>
Ou pouorr&eacute;thiez penser que Douard '&eacute;tait assis sus un bathi d'deux cabots avec un autre bathi en d'vant d'li et une casse &agrave; maintchi plienne dessus et des piles d'autres caesses tout alentou et que sa lanterne rest&eacute;e, dans la f'n&ecirc;tre, l'y'&ecirc;cliaithait &agrave; vaie de tchi bu d'la patate que les yi&euml;rs se trouvent.<br/>
<br/>
Eh bein, noufait! La veue 'tait l&agrave;, et les bathis, et les casses et les patates, mais ch'tait tout. Ous &eacute;thiez p't'etre 'te un mio surprins d'vaie qu'y'avait d'vi&egrave;rs une douzaine de bathis arrangis comme si tchics-un avaient 't&egrave; l&agrave; &agrave; m&acirc;ter un p'tit d'temps d'vant et la pile de casses bein m&acirc;t&egrave;es vos &eacute;thait fait craithe que Douard Pailloche, qui n'avait c'menchi &agrave; m&acirc;ter qu'opr&egrave;s sans th&egrave;e avait l'don d'm&acirc;ter des deux mains et des deux pids. En effet, y'avait soixante casses bein m&acirc;t&egrave;es arrangies en piles l'long d'la muthalle!<br/>
<br/>
Quant &agrave; Douard Pailloche, i' n'tait pas l&agrave;. Mais en &ecirc;coutant bein 'ous &eacute;thiez peu ou&iuml; des voies d'hommes dans l'prinseu, l&agrave; yo&ugrave; que Jane avait dit que n'ou n'allait pon d'ni&egrave;t de peux d'y mettre le feu. Pourtant n'y'avait pas l'moindre lumignon &agrave; la f'n&ecirc;tre, qui donnait sus l'bel comme le restant des f'n&ecirc;tres dans l'b&acirc;tisse, et la porte de d'hors du prinseu n'avait pon 't&egrave; ou&egrave;rte de s&eacute;th&egrave;e, car Jane l'&eacute;thait bein entendue grinchi sus les fiches.<br/>
<br/>
Mais y'avait une autre porte qui donnait dans l'prinseu, une petite porte du c&ocirc;t&egrave; du h&ocirc;gard!<br/>
<br/>
Le premi&eacute; marc &agrave; Jean Rom'thi 'tait couochi; le doux cidre d'puthait douchement de l'am&egrave;t dans l'grand tchuau; il y' r'avait des pommes dans l'tou, toutes pr&ecirc;tes &agrave; &ecirc;tre &eacute;cras&egrave;es l'lend' main au matin.<br/>
<br/>
En entrant l&agrave; d'dans, nou n'pouvait pas s'emp&ecirc;chi de passer sa langue sur ses l&egrave;vres; par instinct, nou-z'avait sai' et nou respithait la pesante odeu du jus tout frais. Ah!<br/>
<br/>
Barriques, tchu&eacute;s, pelle, boutchets, y'avait de tout ch'qui sert &agrave; pr&eacute;pather le m'illeu' breuvage au monde et nou s'en tait heutheux d'le vaie et d'pouvair putchi dans la toube et gou&ocirc;te l'pur jus frais des pommes.<br/>
<br/>
Mais ch'la n'tait pas tout. Devant la f'n&ecirc;tre qui donnait sur l'bel, y'avait une grand telle &agrave; marc doubl'y&egrave;e, tinse en pli&egrave;che avec deux lattes et une frouque; y'avait un soubat couchi le long d'la porte.<br/>
<br/>
Sus plusieurs des barriques et sus un tchu&eacute;, mins &agrave; pilausi, y'avait des chandelles allum&egrave;es bein cliutt&egrave;es &agrave; la barrique ou au tchu&eacute; avec de gros bou&ocirc;chets d'sui.<br/>
<br/>
Et dans l'prinseu' y'avait une douzaine d'hommes!<br/>
<br/>
Ch'tait l&agrave; qu'&eacute;tait Douard Pailloche. Avec li, Jean Rom'thi et une racachie des vaisins les pus r&ecirc;villyis que Jean avait persuad&egrave; &agrave; v'nin passer une s&eacute;th&egrave;e d'pliaisi siez Douard Pailloche.<br/>
<br/>
Y'avait Mait' Tom Robi'son et san domestique. Pierre Le Rouoget&egrave; et san bieau-fr&eacute;the, Dan Gaillard, Josu&eacute; Bathette, dans sa c'minsolle de molleton, Fred Lesbith&eacute;, qu'avait apport&egrave; deux patchets d'cartes, Jules de la Cour, un Fran&ccedil;ais qu'avait 't&egrave; un clown dans un cirque quand il 'tait jeune et qui pouvait qu&acirc;si s'touanner &agrave; l'envers, et plusieurs autres qui les valaient &agrave; peu pr&egrave;s quand i' s'agissait d'avair du gi.<br/>
<br/>
Ah! si Jane avait peu se'l'ment avair un soup&ccedil;on d'chein qui s'passait dans l'prinseu! S'oulle avait seu pourtchi que les pas qu'oulle avait entendus dans l'bel s'arr&ecirc;taient tous &agrave; la porte d'l'&ecirc;tabl'ye! S'oulle avait seu que Jean Rom'thi avait bein huil&egrave; les fiches pour &ecirc;tre seux qu'oulle ouvrithait sans bri' et qu'il avait mins un mio d'chique dans la clianque pour que nou n'l'entendisse pas tapoter! S'oulle avait veu touos ches grivouais-l&agrave; ramonter dans l'sol'yi, l'un opr&egrave;s l'autre, la pipe ou la cigarette au b&eacute;, et s'mettre tout d'un coup &agrave; aidji &agrave; Douard &agrave; m&acirc;ter ses patates! S'ou' l's'avait veus au bu' d'une heuthe ou d'm&ecirc;me, quand i' y'en eut une soixantaine de casses de mat&egrave;es, erd&eacute;valer patte-&agrave;-quoue, passer pas souos la tcherqu&eacute;thie, &agrave; t&acirc;tons, et s'en aller par la porte du h&ocirc;gard dans l'prinseu, Jean Rom'thi en t&ecirc;te et Douard le d&egrave;rn'yi! S'oulle avait seu qu'la lant&egrave;rne &eacute;tait rest&egrave;e dans la f'n&ecirc;tre du sol'yi simpl'yi'ment pour lis faithe accraithe que san fr&eacute;the 'tait rest&egrave; l&agrave;-haut parmi ses royales et ses dukes! S'oulle avait ou&iuml; touos ches embli&ecirc;mes-l&agrave; rithe quand Jean Rom'thi, qu'avait apport&egrave; une douzaine de verres, se mins &agrave; les empl'yi tous et finit par proposer: La sant&egrave; &agrave; Miss Jane Pailloche et san grand amend'ment!<br/>
<br/>
Vaithe, s'oulle avait seu tout chonna, la pouorre Jane en &eacute;thait 't&egrave; d'pli&eacute;the.<br/>
<br/>
Mais ou' n'en savait fistuthe. Rest&egrave;e toute seule par-d&eacute;-dans avec san ca, oulle 'tait &agrave; se d'mander si la boll&egrave;e d'soupe qui l'y'avait br&ucirc;l&egrave; les ortei's y'avait affect&egrave; l'ch&egrave;rv&eacute; en m&ecirc;me temps, ou si vraiment i' y'avait telle chose que d'la chorchel'lie et s'oulle 'tait souos un mauvais sort.<br/>
<br/>
S'oulle avait seu pour tchi que Douard Pailloche ne rentri pas d'vant onze heuthes et d'mie, chutte s&eacute;th&egrave;e-l&agrave;, et pour tchi que de d'dans l'li&egrave;t, yo&ugrave; qu'oulle avait 't&egrave; s'couler pus d'une heuthe devant, d&eacute;j&agrave; bein enni&egrave;e d'attendre, oulle eut qu&acirc;si les sens touann&egrave;s par le fr&eacute;das qu'i' f&icirc;t en s'&ecirc;trav'lant dans l'mitan d'la tchuisine, comme si les deux gambes l'y'avaient mantchi tout d'un coup!<br/>
<br/>
Et s'oulle avait seu pourtchi que, l'lend'main au matin, Douard Pailloche se plaignit d'avait ma' &agrave; la t&ecirc;te et qu'il avait si grand sai' qu'i' but chinq tass&egrave;es d'th&eacute;e &agrave; san d&eacute;jeuner! Y'en ethait-alle fait du sabbat!!<br/>
<br/>
Mais oulle avait veu chutte fichue lant&egrave;rne occouo dans la f'n&ecirc;tre du sol'yi quand ou' ramonti &agrave; haut et quand Jean Rom'thi entre dans l'couothant du jour, et dit &agrave; Douard qu'i' v'nait d'ergarder les patates qu'il avait m&acirc;t&egrave; l'sai' de d'vant et qu'i' n'avait jamais occouo trouv&egrave; personne pour en m&acirc;ter une telle pile dans si p'tit d'temps, la pouorre Jane n'y vit qu'feu.<br/>
<br/>
Et opr&egrave;s l'exp&eacute;rience qu'oulle avait yeu, ou' n'vouli pas rester &agrave; bas les pr&eacute;chaines s&eacute;th&egrave;es. A peine le th&eacute;e 'tait-i' fini, qu'ou' ramontait &agrave; haut en cliopinant et qu'ou' s'mettait au lli&egrave;t, opr&egrave;s avair amather sa coeffe d'ni&egrave;t bein du par dessus ses ouothelles.<br/>
<br/>
<i><a href="ejluce.html">ELIE</a></i>.<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="gdffarce.html">Les farceurs</A><P>
<li><a href="gdffarces.html">Les farces bouannes</a><p>
<li><a href="farce.html">Eune farce</a><p>
<li><a href="gdfepoque.html">Une &ecirc;poque m&eacute;morablye</a><p>
<li><A HREF="giernie.html">La Boutique Bein Giernie</A><P>
<li><a href="2histoethes.html">Deux histo&egrave;thes d&eacute; man janne temps</a><p>
<li><a href="tictac.html">Tic... Tac... Tac...</a><p>
<li><a href="farcethie.html">La farc&eacute;thie</a><p>
<li><a href="farces_chapelle.html">Des farces dans la chapelle</a><p>
<li><A HREF="raintchivale.html">Un Farceux Raintchiv&acirc;le &egrave;t Ap&egrave;rt</A><p>
<li><a href="paintricks.html">How Piteur tricks the old lady, and the sad result</a><p>
<li><a href="mathie.html">L'histouaithe du nouvieau mathi&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

