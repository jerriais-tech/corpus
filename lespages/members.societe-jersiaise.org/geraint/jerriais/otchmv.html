<HTML>
<HEAD>
<TITLE>M'n Otchup&acirc;tion</TITLE>
<META  name="keywords" content="JÃ¨rriais, language, langue, German occupation, Channel Islands, occupation allemande">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>M'n Otchup&acirc;tion</h2></font></center><p>
<CENTER><TABLE><TR><TD>
L'ann&eacute;e trente-quatre, Octobre 'tait l'mais,<br>
N&eacute; &agrave; La Fontaine &agrave; Millais.<br>
J&eacute; n'tais qu'un mousse en courtes braies<br>
Quand not' p'tite &Icirc;le fut otchup&eacute;e.<br>
Sans doute ch'tait un temps bein g&ecirc;nant<br>
Pour gens d&eacute; l'&acirc;ge d&eacute; nos pathents.<br>
Pour nous, les p'tchiots, eune autre affaithe,<br>
J'n'en r'tcheins seulement d&eacute; bouonnes m&eacute;mouaithes.<br>

<p>
Des milles gens sort&icirc;tent par bat&eacute;<br>
Pour t&acirc;chi d'la dg&egrave;rre s'&ecirc;capper<br>
Les gens d'la campagne f&ucirc;tent les sages!<br>
I' rest&icirc;tent souongni lus b&egrave;rnage.<br>
Les villais d&icirc;sent, ch'tait lus &ecirc;fforts<br>
Tchi lus gardit la vie au corps!<br>
I' n' y' a pas d'doute qu&eacute; sans l'f&egrave;rmyi<br>
N' y' &eacute;thait pas ieu grand' chose mangi.<br>

<p>
Dans l'temps, si nou voulait un porc<br>
I' fallait bein l'muchi tchique bord,<br>
P'p&egrave;e avait &ecirc;l'v&eacute; des qu&eacute;tots,<br>
Parmi un tas d&eacute; vi&egrave;rs fagots.<br>
Mais pour les tuer, et les d'biter<br>
Nou fa&icirc;sait ch'na d&egrave;s tchi v'nait l's&eacute;.<br>
L&eacute; bou&ocirc;n parleux, la bouochel'lie!<br>
Par eune chandelle 'tait &ecirc;cliaithie.<br>

<p>
Ma M'm&egrave;e t'nait l'lard, man P'p&egrave;e l'cout&eacute;;<br>
M&eacute;, j' t'nais la chandelle, tch'tait man d'ver.<br>
Boud&icirc;ns et sang, j&eacute; n'aime pas vaie<br>
J'tais m&acirc;t&eacute; l&agrave;, les i&egrave;rs freunm&eacute;s.<br>
Ma M'm&egrave;e crie "John, j'sens d'tchi br&ucirc;ler"<br>
J'avais m&icirc;ns l'feu dans san d'vant&eacute;;<br>
Oulle eut les tchi&ecirc;sses presque br&ucirc;l&eacute;es,<br>
Et m&eacute; j'eus l's ouothelles &ecirc;ca&ucirc;ff&eacute;es!<br>

<p>
Touos les samedis, dans l'arl&eacute;v&eacute;e<br>
Not' p'tite jument dans l'querre 'tait li&eacute;e,<br>
Et mes pathents s'n allaient en Ville<br>
Auve nou&ocirc;rrituthe pour lus fanmil'ye,<br>
Chutte bord&eacute;e, muchi souos lus banc,<br>
Un gigot d'lard, en l&icirc;ncheu blianc,<br>
Du beurre et d's oeufs, d'autre choses acouo,<br>
Pour les villais, un vrai fricot.<p>

En Ville les v'l&agrave; presqu' arriv&eacute;s,<br>
Mais &agrave; West Park, la route b&acirc;rr&eacute;e,<br>
Les Boches 'taient l&agrave;, bein &icirc;nstall&eacute;s<br>
Et touos les p&acirc;ssants i' fouoillaient.<br>
P'p&ecirc;e, vite sa junment tou&ocirc;nnit d'bord<br>
Et pour la maison il 'tait hors.<br>
Oulle allait comme un &ecirc;part d&eacute; feu,<br>
I' pensit "p't-&ecirc;tre tch'i' n'm'ont pas veu"!<p>

Mais d&egrave;s l&eacute; lendemain au matin<br>
N&eacute; v'l&agrave; les Boches qui d'valent l&eacute; c'm&icirc;n.<br>
"Pourtchi t'sauver d&eacute; not' barri&eacute;the"?<br>
"Mais j'avais toutes mes vaques &agrave; traithe".<br>
I' pr&icirc;ndrent sa junment et ses graies!<br>
Ah, ch'est-i' tristre d'&ecirc;tre d&ecirc;nonc&eacute;s!<br>
L&eacute; j'va c&acirc;ss&eacute; tchi l'a rempliaichi<br>
Man p&eacute;the nommit tout d'suite "Gerry".<p>

Y' avait ieune d'mes tantes &eacute;tout<br>
Qui f&ucirc;t presque happ&eacute;e &agrave; san tou.<br>
D&eacute;vant tch'i' v&icirc;ntent pour la fouoilli,<br>
L&eacute; beurre muchi dans san pangni,<br>
Ou fou&ocirc;rrit bein vite dans ses braies.<br>
Et don la v'l&agrave; pus rasse&ucirc;th&eacute;e.<br>
L' Allemand &egrave;rgarde dans san pangni,<br>
Et he&ucirc;theusement, rein n'y trouvit.<p>

Montant vite sus sa 'bike' apr&egrave;s,<br>
Si contente d' n'&ecirc;tre pas happ&eacute;e.<br>
Mais, mes bouonnes gens, et n&eacute; v'ch&icirc;n l'noeud,<br>
L&eacute; beurre fond vite &agrave; la chaleu!<br>
Sa selle d&eacute; tchui f&ucirc;t bein huil&eacute;e<br>
Oulle en avait m&ecirc;me dans ses souliers!<br>
D&eacute; d'pis, en portant beurre ou lait,<br>
Ou n'portait pas d'dr&acirc;ses en fliann&eacute;!<br>

<p>
Un jour en m'en r'v&eacute;nant d' l'&ecirc;cole<br>
Un soudard m'adr&eacute;chit la pathole.<br>
Y' avait li et san bouon am&icirc;n<br>
Tch'avaient envie d&eacute; saver l'c'm&icirc;n.<br>
Poussant un tch&eacute;thiot remplyi d'soupe,<br>
Nou&ocirc;rrituthe pr&icirc;ncipale des troupes,<br>
Aller &agrave; Sorel ch'tait lus d'si,<br>
Au fond du Mouothi j'les envyis.<br>

<p>
Dans l'temps qu&eacute; nos deux mousses 'taient p'tits,<br>
Quand j'&eacute;tions &agrave; tabl'ye assis<br>
Il' &ecirc;coutaient auve &icirc;nt&eacute;th&ecirc;t<br>
Les sc&egrave;nes d&eacute; ches temps racont&eacute;es!<br>
Et pis &agrave; ch't heu qu'not' fis est p&eacute;the,<br>
J'esp&eacute;the la m&ecirc;me chose i' va faithe.<br>
Pour qu&eacute; nou-s-appr&ecirc;cyie la paix<br>
Faut pas qu'ches temps es'saient oubli&eacute;s!<p>

&nbsp;<p>
<i>Michael Vautier</i><br>
</TD></TR></TABLE></CENTER>


&nbsp;<p>
<FONT SIZE=2>
<i>Viyiz &eacute;tout:</i><p>

<ul>
<li><a href="otchup.html">L'Otchup&acirc;tion</a><p>
<li><a href="vivons.html">Vivons en esp&eacute;thance</a><p>
<li><a href="hitleur.html">La chanson Hitleur</a><p>
<li><a href="ptitmoussieu.html">L'Histou&egrave;the d'un P'tit Moussieu</a><p>
<li><a href="pepee.html">P&eacute;p&eacute;e s'ra t'i longtemps?</a><p>
<li><a href="libmousse.html">La Lib&eacute;th&acirc;tion et l'mousse</a><p>
<li><a href="otch_annimaux.html">L'Otchupation et l's annimaux</a><p>
<li> <a href="otchupation.html">M&eacute;mouaithes d'l'Otchup&acirc;tion</a><p>
<li><a href="lettre_otchupation.html">Lettre du temps d'l'Otchup&acirc;tion</a><p>
<li><a href="flmtrousseau.html">Les d'vis d'eune pie</a><p>
<li><a href="jannejf.html">Quand j'tais janne...</a><p>
<li><a href="memouaithes19391945.html">M&eacute;mouaithes 1939-1945</a><p>
<li><a href="pliaquesotchupation.html">Les pliaques dans La Plianque Billot</a><p>
<li><a href="chasseauco.html">La Chasse au Co</a><p>
<li><a href="faithful.html">&Icirc;le lib&eacute;th&eacute;e</a><p>

<li><a href="libradio.html">M&eacute;mouaithes d&eacute; la Lib&eacute;th&acirc;tion</a><p>
<li><a href="pmdgerre.html">Au Portinf&eacute; dans la Dguerre</a><p>
<li><a href="liberatioun.html">L&eacute; Jour d&eacute; la Lib&eacute;r&acirc;tioun</a><p>
<li><a href="libethation.html">La Bat&acirc;le pouor la Lib&eacute;th&acirc;tion</a><p>
<li><a href="boumbe.html">La Boumbe Atomique</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
