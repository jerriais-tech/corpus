<HTML>
<HEAD>
<TITLE>Des r'mi&egrave;des du temps p&acirc;ss&eacute;</TITLE>
<META  name="keywords" content="JÃ¨rriais, folk medicine, traditional remedies, healing, snail syrup, escargots, folklore normand, langue normande, Channel Islands, Normandie">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2><P> Des r'mi&egrave;des du temps p&acirc;ss&eacute;</P></h2></font></center><p>
<TABLE align="right">
<TR>
<TD>
<center><FONT SIZE=2><img src="colinmachon.gif" width="160" height="200" alt="un col&icirc;nmachon"><p>
<font size="1">un col&icirc;nmachon</font><p>
<A HREF="colinmachon.wav"><IMG SRC="ecoute.jpg" WIDTH=25 HEIGHT=23 ALIGN=absmiddle border=0 alt="clyiquez pouor ou&iuml; les mots"></A><p></center>
</FONT></TD>
</TR>
</TABLE>

<P> Moussieu l'R&eacute;dacteu,</P>

<P> "La pouorre vielle Missis L&eacute; Sbith&eacute; n'est pon bein heutheuse dans ses vi&egrave;rs jours," nouos disait sa va&icirc;s&icirc;nne eune arl&eacute;v&eacute;e dans L'Carrefour des P&egrave;rrons en r'v&eacute;nant d'la boutique &agrave; La Fontaine, Manman et m&eacute;, quand j'tais mousse y' a eune huiptantaine d'ann&eacute;es.</P>

<P> "Bon!" s'f&icirc;t Manman, "j'criyais qu' oulle 'tait mus d'ses rhonmatisses d&eacute;pis qu&eacute; l'Docteu Beinn'clift est san docteu."</P>

<P> "V&eacute;the," la va&icirc;s&icirc;nne nouos d&icirc;t, "mais oulle est sans l'sou, et ou n'veurt pon &ecirc;t' sus la p&acirc;raisse. Sa fille et s'n homme, tchi d'meuthaient en S&egrave;r, f&ucirc;drent n'yi&eacute;s touos les deux quand il' 'taient &agrave; la p&ecirc;que et qu' lus bat&eacute; fut coul&eacute; dans la temp&ecirc;te du mais p&acirc;ss&eacute;, la&icirc;ssant un p'tchiot d'eune dge&icirc;zaine d&eacute; mais qu&eacute; l's autorit&eacute;s ont env'y&eacute; &agrave; la bouannefemme viyant tch'i' n'y'a pon d'pathents en S&egrave;r. L&eacute; pouorre p&eacute;tchiot a l's &eacute;thitchettes et ou n'a pon les mouoyens d'aver l'docteu. Et pis il a un mauvais fraid. S'ou savait comme tchi faithe du sitho d'col&icirc;nmachons, ou crait qu&eacute; v'l&agrave; tchi l'&egrave;rfaithait d'san fraid, ou m'disait &agrave; mat&icirc;n."</P>

<P> "Eh, bein," Manman l&icirc; d&icirc;t, "ch'est bein a&icirc;si. I' n'est pon b&eacute;soin d'&ecirc;t' docteu pour en faithe. J'm&eacute; d'mande m&ecirc;me si les docteurs y craient, &agrave; chu sitho, mais il est fanmeux pour &egrave;rdg&eacute;thi du fraid. Dis &agrave; la bouannefemme d&eacute; d&ecirc;nichi deuxs' trais col&icirc;nmachons l's&eacute;, d'eune muth&acirc;le tch'est propre, et i' faut tch'i' s'saient enfreunm&eacute;s dans lus cruques. L&eacute; sitho dait &ecirc;t' fait frais ch&acirc;que jour. I' faut prendre trais col&icirc;nmachons, l's &ecirc;ssuyer bein et les mett' dans eune sou&ocirc;t&agrave;sse. Et pis i' faut taper sus l'hait d'la cruque pour la cratchi, et les sa&ucirc;poudrer atout du jaune chucre et les la&icirc;ssi d'm&ecirc;me toute la niet. L&eacute; lendemain au mat&icirc;n, i' faut &ocirc;ter cruques et col&icirc;nmachons et ajou&ocirc;ter du jus d'limon ou d'orange, ou d'l'essence d'almande. N&eacute; v'l&agrave; tchi fait eune tchul'l&eacute;e &agrave; th&eacute;e d'sitho, assez pour eune fais pour un p'tchiot. Pour eune grand' p&egrave;rsonne il en faut pus."</P>

<P> "J'ai tr&eacute;jous trouv&eacute; ch'la dr&ocirc;le qu&eacute; les docteurs n&eacute; craient pon &agrave; nouos r'mi&egrave;des du temps p&acirc;ss&eacute;," - s'fit la va&icirc;s&icirc;nne, "pr&icirc;ncipalement comme nou-s-a veu comme tchi qu' ches r'mi&egrave;des peuvent soulagi les souffrances, et m&ecirc;me &egrave;rdg&eacute;thi les malades. &Egrave;rgardez l'cas du janne &Acirc;mice Rousset. Il avait un frou&euml;t au c&ocirc;t&eacute; d'la gorge qu&eacute; l'docteu voulait gobillonner pour l&eacute; cli&egrave;rgi. Pour l&eacute; faithe me&ucirc;thi d'vant faithe s&egrave;rvi san cout&eacute; i' l&icirc; donnit d'l'onguent &agrave; mett' dessus. L'affaithe duthit pour des s'maines et l'frou&euml;t n's&eacute; r'fa&icirc;sait pon. &Acirc;mice 'tait &agrave; faithe la carre &agrave; ma soeu Jeanneton dans l'temps, et ou l&icirc; m&icirc;ns un poussot d'mol&egrave;ne pour l&eacute; faithe me&ucirc;thi, et pis un poussot d'linnette bouoillie quand i' fut meux, et i' s&eacute; r'fit dans p'tit d'temps. Sans doute, l&eacute; docteu r'cli&acirc;mit qu&eacute; ch'tait s'n onguent tchi l'avait r'dg&eacute;thi, mais i' n'y'a pon d'doute dans m'n id&eacute;e qu&eacute; ch'tait l'poussot d'linnette, p&ucirc;t&ocirc;t qu&eacute; d'l'onguent d'acat et fait atout Bou&acirc;n Dgieu sait tchi sorte d'gra&icirc;ssinn'nie.</P>

<P> "Et y'avait l'cas, &agrave; ches drein, d&eacute; Jean L'Veslet, tch'avait d'l'enflieunme &agrave; la fache &agrave; cause d'abc&egrave;s. Un docteu voulait l&icirc;'&eacute;rachi des dents tchi, d'apr&eacute;s li, 'taient la cause d&eacute; l'abc&egrave;s. Missis L&eacute; Nobl'ye, tch'est qu&acirc;si aussi au'faite atout nouos r'mi&ecirc;d&eacute;s du temps p&acirc;ss&eacute; pour les gens comme Mess Hubert, Dgeinn't&icirc;le, est pour les vaques et les j'vaux, l&icirc; m&icirc;ns un vithicatouaithe d&eacute; linnette sus l'enflieunme, et il 'tait r'dg&eacute;thi dans un coupl'ye d'jours."</P>

<P> "Un aut' &egrave;rmi&egrave;de est d'bouoilli eune touffe d&eacute; p&egrave;rsi pour poussoter l'enflieunme," s'f&icirc;t Manman. "Et si l'p&egrave;rsi n'est pon d'amain, nou peut bouoilli des flieurs d&eacute; seu. Ch'est absol&ucirc;ment r'm&egrave;rquabl'ye combein d'pliantes qu&eacute; l'Bou&acirc;n Dgieu nouos a donn&eacute; pour soulagi et r'dg&eacute;thi les maux." </P>

<P> "V&eacute;the," s&eacute; f&icirc;t la va&icirc;s&icirc;nne, "et j'ai pus d'confianche d&eacute;dans qu&eacute; dans les boulets des docteurs, m&eacute;. Et j&eacute; n'peux pon comprendre pourtchi qu' les docteurs n&eacute; vaient pon cliai assez pour lus ap&egrave;rch&eacute;ver qu' les vi&egrave;rs &egrave;rmi&egrave;des sont miyeurs que lus boulets."</P>

<P> "Eh bein," Manman nouos d&icirc;t, "l&eacute; p&acirc;ssage du temps nouos apporte des changements, et i' n'faut pon oublier qu' les docteurs font du bein, pr&icirc;ncipalement quand y'a tchestchion d'gambes, hanques ou bras rompus. Dans des cas d'm&ecirc;me des poussots n&eacute; valent pon chi. Et j'avons la chance d'aver un docteu du calibre du Docteu Beinn'clift. J&eacute; n'lai janmais ou&iuml; s'motchi d'nouos r'mi&egrave;des du temps jadis, et j'l&eacute; m&ecirc;me ou&iuml; dithe tch'i' y'en a tchi sont bouans pour bein des maux."</P>

&nbsp;<p>

<I><P> <a href="lefeuvre.html">George d'La Forge.</a></P></I>

&nbsp;<p>
<FONT SIZE=2>
<i>Viyiz &eacute;tout:</i>
<ul>
<li><a href="rmiedes.html">Les r'mi&egrave;des d&eacute; nouos vielles gens</a><p>
<li><a href="gdfpliantes2.html">Acouo des pliantes m&eacute;d'cinnales</a><p>
<li><a href="assembliee/rmiedes.html">Les r'mi&egrave;des</a><p>
<li><a href="gdfrmiedes3.html">R'mi&egrave;des d&eacute; nouos vielles gens</a><p>
<li><a href="medvoc.html">La m&eacute;d'cinne en J&egrave;rriais</a><p>
<li><a href="gdfhopita.html">L'H&ocirc;pita</a><p>
<li><a href="gdffraid.html">Av'-ous du fraid?</a><p>
<li><a href="gdfahans.html">Av'-ous d's ahans?</a><p>
<li><a href="gdfmaladie.html">Un tas d'maladie!</a><p>
<li><a href="gdftatonnnie.html">Tchi t&acirc;tonn'nie!</a><p>
<li><a HREF="gdfrose.html">La vie n'est pon tout roses!</a><p>
<li><a href="pmnurses.html">Merrienne on Nurses and Operations</a><p>
<li><a href="hopita_adlm.html">&Agrave; l'h&ocirc;pita</a><p>
<li><a href="gdfrfliechi.html">Au r'fli&eacute;chi...</a><p>
<li><a href="dents70.html">L'&ecirc;rach'chie d'dents y'a septante ans</a><p>
<li><a href="vethues.html">Ich&icirc;n nou cache les v&eacute;thues</a><p>
<li><a href="colinmachon.html">Merrienne et les col&icirc;nmachons</a><p>
<li><a href="colinmachons.html">L&eacute; sitho d'col&icirc;nmachons</a><p>
<li><a href="pmremedy.html">Ph'lip and a remedy</a><p>
<li><a href="gdfcolinmachons2.html">Les d'vis du Bouan'homme George</a><p>
<li><a href="xbo.html">Respectais Not' Conn&ecirc;table</a><p>
<li><a href="sitho_carottes.html">Du Sitho d'C&acirc;rottes</a><p>
<li><a href="ortchies.html">L's ortchies</a><p>
<li><a href="comiere.html">L&eacute; Th&eacute;e d'Comi&egrave;re.</a><p>
<li><a href="pliantes.html">Les pliantes</a><p>
<li><a href="epices.html">L's h&egrave;rbes et l's &ecirc;pices en J&egrave;rriais</a><p>
<li><a href="arthrite.html">Eune vielle &egrave;rmi&egrave;de pouor l'arthrite</a><p>
<li><a href="gravelle.html">Eune &egrave;rmi&egrave;de pouor la gravelle et la pi&egrave;rre</a><p>
<li><a href="hielle.html">Entouor d&eacute; l'hielle</a><p>
<li><a href="pitchets.html">I' n'y'a pon d'rose sans pitchets</a><p>
<li><a href="influenza.html">L'Influenza</a><p>
<li><a href="soupejp.html">Unn' Boll&egrave;e d&eacute; bouanne Soupe</a><p>
<li><a href="onguent.html">L'Onguent Merveillieux</a><p>

<li><a href="pmchilblains.html">Merrienne has chilblains</a><p>
<li><a href="pmmarrie.html">La Merrienne est m&acirc;rrie</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
<li><a href="paintherapeutics.html">Modern Therapeutics and Mrs. Pain</a><p>
</ul>
</FONT>
&nbsp;<p>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
