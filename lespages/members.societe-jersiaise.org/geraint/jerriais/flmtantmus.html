<HTML>
<HEAD>
<TITLE>Jean Tantmus et Adolphe Tantpi&eacute;the</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Jean Tantmus et Adolphe Tantpi&eacute;the</h2></font></center><p>


<div align="center"><i>Ki ri-ki-ki</i><br/>
<i>Ka-ra-ka-ka</i><br/></div>
<br/>

J'sis bein contente du complyiment qu&eacute; <a href="gwdec.html">Marie Hibou</a> m'payit l'autre jour dans s'n articlye sus la Chronique, et j'l'accepte d&eacute; bouon tchoeu. Marie Hibou &egrave;rconna&icirc;t ses sup&eacute;rieurs quand ou les rencontre, mais l'Cahouain tch'est pus &acirc;gi es'sait pus ou mains pus hautain et n's&eacute; d&ecirc;car'rait pon pour toute p&egrave;rsonne d'un moment &agrave; l'autre. Et j&eacute; n'l&eacute; bli&acirc;me pas. Il est ancien et a d'l'exp&eacute;rience et sait un tas d'tchi. Pour d&eacute; m&eacute; j'sis tout &agrave; fait contente d&eacute; rester un bouon deuxi&egrave;me, et ch'est man tou chutte fais, &agrave; payi un complyiment - en disant qu&eacute; l'Sieur Cahouain est man sup&eacute;rieur en toutes choses. J'l&icirc; don'nait ieune d&eacute; mes plieumes quand j&eacute; l'v&egrave;r'rait.<br/>
<br/>
Mais, si ch'est qu'la bouonnefemme Sm&ecirc;led&eacute;tout et la vielle Badlagoule ont d'tchi &agrave; dithe qu&eacute; ch'est p'tite chose d&eacute; lus env'yer eune R&eacute;montrance, et d'gliainer eune bouonne ronde somme en &ecirc;change pour eune pacotile d&eacute; menneties et deux ou trais patholes d&eacute; v&eacute;thit&eacute;!<br/>
<br/>
En p&acirc;lant d'R&eacute;montrances v'l&agrave; tchi m'ram&eacute;mouaithe eune histouaithe qu&eacute; nos pathents soulaient m'raconter. Ch'tait d'vant lus temps et m&ecirc;me d&eacute;vant ch'la; comme dans les quatre-v&icirc;ngts du dgiex-huiti&egrave;me si&egrave;clye, j&eacute; craithais. Dans l'temps, tr&eacute;jous, qu&eacute; nous n'avait pon d'saison d'patates pour vos apporter tchiques cappeurs.<br/>
<br/>
San nom 'tait Jean Tantmus et i' n&eacute; liait pon trop auve sans vais&icirc;n Adolphe Tantpi&eacute;the. Un bouon jour Tantmus, ayant 't&eacute; &ecirc;lu cap'taine d'la compangnie pour emp&ecirc;chi les gens d'sorti l's&eacute; (ch'tait l&agrave; la louai dans ces temps-l&agrave;), et ayant ch&egrave;rge d'eune partie d'l'ameunition, eut les daigts longs et s'empathit d'eune quantit&eacute; d'cartouches. I' fut, c&egrave;rtainement, atchus&eacute;, mais passit par la grand' porte et auve la chance s&eacute; cli&egrave;rgit. Tant pi&eacute;the, le connaissaint d'vielle main et sachant tch'il 'tait coupablye d&eacute; bein d'autres choses, n&eacute; put sinon en faithe du fliannet. V&eacute;the, mais pas longtemps apr&egrave;s une grand' dg&egrave;rre eut lieu. Pour coper d'court n&eacute; v'ch&icirc;n l'r&eacute;sultat. Les Tribunaux condamn&icirc;tent Adolphe a eune amende de Chinq livres d'ordre (grand' somme dans chu temps-l&agrave;) et &agrave; Trais bouons mouoch&eacute;s &agrave; ch&icirc;nq carres et Deux gros passe-l'avant, sans compter les frais des raffraichissements pour les M&ecirc;ssieurs. Ch'n'tait pas 'couo l&agrave; la f&icirc;n. Mes pathents m'racontaient qu&eacute; Tantpi&eacute;the f&icirc;t un voeu qu'il &eacute;thait sa r'venge sus Tantmus tchique jour. La r'venge eut lieu mais j&eacute; n'm&eacute; rappelle pus souos tchi forme. J'sai bein, tr&eacute;jous, qu&eacute; y'eut eune &ecirc;lection et pis pus tard d'la tith'thie et du sang sus l'pas d'l'hus, et finnalement un grand jour sus l'Mont &egrave;s Pendus, l'&ecirc;chaufaud, la corde et tout compliet!<br/>
<br/>
L&agrave;, ch'n'est qu'eune histouaithe, bein seux, mais ch'est un exemplye d&eacute; la Justice d'un temps fut, et comme tchi qu'nou n'avait pon b&eacute;soin d&eacute; saisons d'pommes d&eacute; t&egrave;rre pour fourni les h&egrave;rp&icirc;ns pour payi ses rentes et s'enrichi. D'itet, sans doute, n&eacute; s&eacute; f'sait pon d'nos jours. La civilisation a fait d&eacute; tels progr&egrave;s et j'sommes d'la peine &agrave; comprendre les moeurs et les cou&ocirc;teumes d'un &acirc;ge c&acirc;si oubli&eacute;. V'l&agrave; m'n histouaithe. Lecteurs, av'ous somm&eacute;? Acouo ieune d&eacute;vant vos couochi.<br/>
<br/>
L'autre jour un p'tit gar&ccedil;on d'<a href="st_ouen.html">St. Ou</a>, ayant fait tchique m&ecirc;ch&eacute; et sachant tch'i' s'en allait probably&eacute;ment &ecirc;tre peuni, s&eacute; battit en li-m&ecirc;me &agrave; seul f&icirc;n d&eacute; n'dithe pon d'menneties quand i' veindrait en pr&eacute;sence du ma&icirc;tre d'&ecirc;cole. Finnalement Ph'lippe (ch'est l&agrave; san nom) tch'a tr&eacute;jous prom&icirc;ns &agrave; ses pathents d&eacute; jamais n&eacute; s'&ecirc;carter d'la v&eacute;thit&eacute; et toutes fais et quantes d&eacute; s'&ecirc;loigni du mensongi, s'en fut comme un soudard, d&eacute;vant san juge, l'ma&icirc;tre d'&ecirc;cole, et dit la puthe, la plieine et l'entchi&eacute;the v&eacute;thit&eacute;. Il eut eune ronde mais comme i' dit, &quot;la v&eacute;thit&eacute; est la v&eacute;thit&eacute;, quand m&ecirc;me qu'ou cou&ocirc;te chi par bord&eacute;es.&quot; Ch'est l&agrave; chein qu'j'appelle un grand gar&ccedil;on. I' s&eacute; f'sa un homme devant sa m'm&eacute;e!<br/>
<br/>
<i><a href="lemaistre.html">Marie</a></i><br/>
<i>Les Chroniques de Jersey 7/7/1934</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="crinme.html">L&eacute; cr&icirc;nme et la louai</a><p>
<li><a href="baudainsbadgette.html">Mess Baudains et la badgette</a><p>
<li><a href="gdfedu1964.html">Quand j'allais &agrave; l'&ecirc;cole!</a><p>
<li><a href="maitredamian.html">Ma&icirc;tre Damian</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

