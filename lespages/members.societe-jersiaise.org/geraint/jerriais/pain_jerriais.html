<HTML>
<HEAD>
<TITLE>L&eacute; Pain J&egrave;rriais</TITLE>
<META  name="keywords" content="Jèrriais, language, langue normande, cabbage loaves, breadmaking, boulangerie, gastronomie, food, kitchen, cuisine, jersiais, langue jersiaise, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, langues régionales, Normandy, Normandie">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; Pain J&egrave;rriais</h2></font></center><p>
&nbsp;<p>
<a href="pain.html"><IMG SRC="painjerriais.jpg" WIDTH=350 HEIGHT=207 align="right" border=0 alt="l&eacute; pain"></a>
Comme tchi qu' nou fa&icirc;thait l'pain et qu' nou fou&ocirc;ngnait aut'fais?<br>
<br>
Preunmi&eacute;thement nou fa&icirc;thait du l&egrave;veton atout du houbillon et du brais qu&eacute; nou-s-avait d'la brach'chie. Ou bein nou-s-acatait l'l&egrave;veton tout pr&eacute;path&eacute; &agrave; la boutique, &agrave; trais ou quat' sou la boutelle d&eacute; p&icirc;nte et d'mie. L&eacute; houbillon et l'brais 'taient m&ecirc;l&eacute;s ensembl'ye et pis nou la&icirc;ssait ch'la &agrave; bouoilli un c&egrave;rtain temps. Quand v'nait l'jour pouor fou&ocirc;ngner (ch'tait d'amors par un sanm'di) nou m'ttait la flieu dans l'tro, tch'&eacute;tait souvent eune pi&egrave;che d&eacute; meubl'ye dans la tchu&icirc;thinne, l&eacute; s&eacute; d&eacute; d'vant et nou fa&icirc;thait l&eacute; l'vain. V'l&agrave; tchi veurt dithe qu&eacute; nou m'ttait l'l&egrave;veton dans un flias dans la flieu, l&eacute; m&ecirc;lant atout eune quarte dg'ieau tchi&egrave;de en l'sa&ucirc;poudrant auve eune pouongnie d'flieu. L&eacute; lend'main nou p&ecirc;trissait la p&acirc;te, fa&icirc;thant s&egrave;rvi eune pouongnie d's&eacute; et dans les siex pots dg'ieau (s'lon combein d'p&acirc;te tch'i' fallait). Nou p&ecirc;trissait &agrave; bein pr&egrave;s eune d&eacute;mi'heuthe et nou la la&icirc;ssait l'ver jusqu'&agrave; qu'ou f&ucirc;sse au haut du tro, chein tchi prannait dans les trais &agrave; quatre heuthes. Aupr&egrave;s ch'la nou fa&icirc;thait les pains et nou les portait dans la boulangu'thie (ou fou&ocirc;nn&icirc;n) pouor les mettre au fou. <p>

<a href="boulanguthie.html"><img src="pain.jpg" width="320" height="200" border=0 align="left" alt="l&eacute; pain"></a>

I' faut dithe qu&eacute; hardi d'gens avaient lus tro et p&ecirc;trissaient dans la boulangu'thie; ch'est &agrave; dithe qu&eacute; &agrave; bein des bords tout s'fa&icirc;thait dans la boulangu'thie. L&eacute; vi&egrave;r mot pouor la boulangu'thie &eacute;tait l'fou&ocirc;nn&icirc;n ou, comme y'en a tchi d&icirc;thaient, l'fou&acirc;nn&icirc;n. L&eacute; fou 'tait ca&ucirc;ff&eacute; d'avanche atout du <a href="gdfgeon.html">geon</a>, ou d'la bru&euml;the. Nou fa&icirc;thait s&egrave;rvi eune fourtchette &agrave; fou, &agrave; deux d&eacute;s, ou comme nou d&icirc;thait &eacute;tout, fourtchette &agrave; geon ou l'enfou&ocirc;nneux, pouor pousser la ca&ucirc;ffe dans l'fou. Mais souvent nou-s-a veu faithe s&egrave;rvi eune frouque d'&ecirc;tabl'ye quand ch'tait du geon. Un bou&ocirc;n ca&ucirc;ffeux d'vait pouver faithe san travas atout deux bouonnes dg&egrave;rbes et of&ucirc;che deux'trais pitchets d'extra. Mais fallait y'&ecirc;tre &agrave; l'habitude et pon un novice! V'l&agrave; tchi prannait trais quarts d'heuthe. Ch'la fait, nou rabotait la braise atout l'rabot et nou la la&icirc;ssait tchaie dans la fou&ocirc;nnaise. Nou patouoillait bein l'fou atout eune patouoille d&eacute; vrai (ou bein en pouque), et pis nou freunmait la dgeule deux'trais minnutes &agrave; r'penti. D&eacute; nouot' temps ch'tait eune porte en f&eacute; tchi freunmait l'grand fou, mais aut'fais ch'tait eune &ecirc;toupe (ou un &ecirc;toupon) en bouais. Nou rouvrait et nou-s-enfou&ocirc;nnait, mais fallait tr&eacute;jous prendre garde qu&eacute; l'fou n'f&ucirc;sse pon trop &acirc;pre (trop ca&ucirc;ff&eacute;) d&eacute; peux qu&eacute; l'pain n'br&ucirc;l&icirc;sse. L'&ecirc;preuve s&eacute; fa&icirc;thait en m'ttant eune sa&ucirc;poudr&eacute;e d'flieu dans l'fou. Si la flieu br&ucirc;lait ou happait feu, l&eacute; fou 'tait trop &acirc;pre, mais si ch'est qu'ou breunissait douochement il 'tait bein. Eune autre &ecirc;preuve 'tait qu&eacute; si l'fou tapait (fa&icirc;thant &quot;tique-tique&quot;) il 'tait des deux iun trop caud. I' fallait tch'i' f&ucirc;sse just&eacute;ment bein. Nou-s-enfou&ocirc;nnait atout la pelle &agrave; fou (ou l'enfou&ocirc;nneux, comme v'l&agrave; tchi s'app'lait &eacute;tout) tch'&eacute;tait faite en bouais, ayant pos&eacute; eune bouonne grand' fielle d&eacute; chour souos ch&acirc;que pain. Nou r'freunmait l'fou. Pis, l'temps p&acirc;ss&eacute;, nou douothait d'l'&egrave;rdgile tout &agrave; l'entou d'l'&ecirc;toupon pouor garder la chaleu. C&egrave;rtains fa&icirc;thaient s&egrave;rvi d'la bo&ucirc;the d&eacute; vaque auve l'&egrave;rdgile. Au but d'eune heuthe et d'mie ou d'm&ecirc;me nou halait l'pain quand il 'tait tchuit, et nou l&eacute; m'ttait sus la plianche &agrave; tro &agrave; r'fraidgi eune vol&eacute;e dans la boulangu'thie. Les pains touos tchuits b'saient dans les six &agrave; huit livres, et tchiquefais pus. Chein qu' nou-s-app'lait eune tourte b'sait eune douzaine d&eacute; livres.<p>

<IMG SRC="pain3.jpg" WIDTH=295 HEIGHT=200 align="right" alt="l&eacute; pain">
Mais l'grand fou s&egrave;rvait &agrave; bein aut' chose qu&eacute; pour l&eacute; pain. Par exempl'ye, en fou&ocirc;ngnant nou fa&icirc;thait l'pus souvent tchiques <a href="gaches_fouee.html">g&acirc;ches a fou&eacute;e</a>, qu&eacute; nou mangeait au th&eacute;e toutes caudes auve du beurre. Pouor les tchuithe nou les m'ttait ch&icirc;nq minnutes &agrave; la dgeule tandi qu&eacute; l'fou 'tait &agrave; r'penti. Mais nou pouvait les tchuithe &agrave; la r'traite &eacute;tout. Des <a href="bourdelots.html">bourd&eacute;lots</a> &eacute;tout, du p&acirc;t&eacute; et d'la<a href="gache2.html"> g&acirc;che d&eacute; p&acirc;te l&eacute;v&eacute;e</a>... Ches'-ch&icirc;n restaient au fou aussi longtemps comme l&eacute; pain, mais la g&acirc;che d&eacute; p&acirc;te en partitchulyi 'tait p&ucirc;t&ocirc;t pus mauvaise &agrave; tchuithe. Nou-s-avait tchiquefais &eacute;tout un piot ou un haut d'pid auve des pais et des f&egrave;ves au fou (ah, ch'tait l&agrave; un fanmeux fricot!), des patates au fou, assiett&eacute;e d'pommes douoches au fou, et c&eacute;t&eacute;ra. Quant &egrave;s pommes, ch'tait &agrave; la r'traite qu&eacute; nou les tchu&icirc;thait. Si nou s'n allait faithe, d'la finne g&eacute;l&eacute;e d'pommes, of&ucirc;che, acouothe eune fais - ch'tait l'grand fou. Nou tchu&icirc;thait les pommes dans des pots (comme des pots &agrave; lait), pis l'lend'main nou les coulait pouor faithe la gel&eacute;e. A Nou&eacute; l&eacute; fest&icirc;n n'&eacute;thait pon 't&eacute; bouon si nou n'avait ca&ucirc;ff&eacute; l'grand fou ; patates, lard, rouelle d&eacute; boeu, pithot, picot, cotchets et pod&icirc;n tout y p&acirc;ssait ! Sans doute il 'tait bein connu qu&eacute; tout 'tait tr&eacute;jous miyeu dans l'grand fou. Tchiquefais quand la dgeule 'tait us&eacute;e et qu&eacute; l'fou p&egrave;rdait sa ca&ucirc;ffe, nou-s-y cliutait eune bo&ucirc;the d&eacute; vaque ; ou bein, les cheins tchi lus comptaient un p'tit pus raffinn&eacute;s y'&eacute;thaient douoth&eacute; un chap&eacute; d'mortchi. Nou s'rappelle d'aver veu un machon &agrave; r'faithe l&eacute; fou atout des briques et d'la rouoge t&egrave;rre (ou mortchi) et &agrave; l'&egrave;rvotter y'a bein d's ann&eacute;es. Eune votte (ou un ciel, comme c&egrave;rtains dithaient) et un fond d'vaient duther la vie d'eune fanmil'ye. Y'a acouothe eune chose tch'i' faut dithe, et ch'est qu&eacute; toutes les siex s'maines ou d'm&ecirc;me nou lavait l'tro. Ch'la 'tait consid&eacute;th&eacute; tout &agrave; fait eune acte d'propr&eacute;t&eacute;. Nou-s-a ou&iuml; dithe qu&eacute; jusqu'&agrave; y'a tchiques ann&eacute;es les boulandgi&egrave;rs n&eacute; lavaient lus tros qu&acirc;si janmais ! Ch'tait ch'tchi fa&icirc;thait sans doute qu&eacute; nou-s-avait tchiquefais du pain d'acat tch'&eacute;tait su!<br>
<br>
N&eacute; v'l&agrave;, don, eune description d'la fou&ocirc;nn'nie d'pain du temps p&acirc;ss&eacute;. Et, ch'est tch'i' fallait saver san m&ecirc;tchi ! Ch'n'est danme pon les drinnettes d'&agrave; ch't heu tchi pou&ocirc;rraient boulandgi comme lus grand-m&eacute;thes fa&icirc;thaient! H&eacute;las!.... o&ugrave;'est tch'est l'temps p&acirc;ss&eacute; ? Y'avait acouo tchiques f&egrave;rmi&eacute;thes tchi fou&ocirc;ngn&icirc;drent jusqu'&agrave; la dreine dg&egrave;rre, mais ch'tait par l&eacute; saint p'tit. Mais, dans l'temps d'l'Otchup&acirc;tion, ma f&eacute;, les grands fours &egrave;rf&ucirc;drent ca&ucirc;ff&eacute;s d&eacute; temps en temps, deux'trais fanmil'yes ensembl'ye dans un va&icirc;sinn&eacute; en fa&icirc;thant eune bord&eacute;e, et pis &eacute;tout &agrave; Nou&eacute; siez l's uns ou siez l's autres.<br>
<br>
Eh bein, n&eacute; v'l&agrave;. Nou peut bein seux dithe qu&eacute; la fa&icirc;th'thie d'pain au grand fou est finnie &agrave; ch't heu pouor tr&eacute;jous. Nou n'&egrave;rgou&ocirc;t'ta don janmais du bou&ocirc;n pain d'f&egrave;rme comme aut'fais.<p>

&nbsp;<p>

<i><a href="lemaistre.html">FLM</a></i><p>

&nbsp;<p>
<div align="center"><img src="boulanguthie.jpg"  height="150" alt="" title="" /></div><p>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><A HREF="pain.html">L&eacute; pain</A><p>
<li><a href="boulanguthie.html">En d'vant d'l'&acirc;tre</a><p>
<li><a href="baal.html">Baal</a><p>
<li><a href="lebrun.html">L&eacute; Brun est l'Bou&ocirc;n Comm&egrave;rce J&egrave;rriais</a><p>
<li><a href="boulandghiers.html">Les Ma&icirc;tres Bouland'ghi&euml;rs de Jerri</a><p>
<li><a href="gdftempsp.html">L'temps pass&eacute;...</a><p>
<li><a href="annonces.html">Tchiques annonces d&eacute; 1913</a><p>
<li><a href="sannouiches.html">Des Beurr&eacute;es et des Sannouiches</a><p>
<li><a href="podindpain.html">Du Pod&icirc;n d'Pain</a><p>
<li><a href="painperdu.html">Du pain p&egrave;rdu</a><p>
<li><a href="gdfbeintot.html">J'vouos v&egrave;rrai beint&ocirc;t!</a><p>
<li><a href="gache2.html">D'la G&acirc;che d&eacute; P&acirc;te L&eacute;v&eacute;e</a><p>
<li><a href="paithes.html">Des paithes au fou</a><p>
<li><a href="gaches_fouee.html">Des G&acirc;ches &agrave; Fou&eacute;e</a><p>
<li><a href="paisaufou.html">Des Pais au Fou</a><p>
<li><a href="moulins.html">L&eacute; Moul&icirc;n</a><p>
<li><a href="simon.html">Cecil E. Simon</a><p>
<li><a href="priethepain.html">Eune pri&eacute;the</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
