<HTML>
<HEAD>
<TITLE>&Agrave; Nou&eacute; l'temps p&acirc;ss&eacute;</TITLE>
<META  name="keywords" content="Jèrriais, Jersey-French, language, langue, Christmas, Noël, holiday, festival, gastronomie, food, cooking, cuisine, Channel Islands, îles anglo-normandes, Geraint Jennings">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>
&nbsp;<p>



<center><font color="#215e21"><h2>&Agrave; Nou&eacute; l'temps p&acirc;ss&eacute;</h2></font></center><p>

<font size="-1"><i> Trenton, <br>
Michigan, USA,<p>

 L&eacute; 25 d&eacute; d&eacute;zembre, 1982.<p></i></font>

 Moussieu l'R&eacute;dacteu,<p>

<img src="gachedenoue2.jpg" align="right" alt="eune g&acirc;che d&eacute; Nou&eacute; ">

 Est-ch' vrainment Nou&eacute; aniet? I' faut bein l'craithe, car l&eacute; calendri m'dit qu' aniet est l'25 d&eacute; d&eacute;zembre, jour m&icirc;ns &agrave; part pour c&eacute;l&eacute;brer l'anniv&egrave;rsaithe d&eacute; la na&icirc;ssance d&eacute; Nouotre Seigneur J&eacute;s&ucirc; Chri. Pour m&eacute;, l&eacute; jour n'est pon bein jouoyeux comme jour d&eacute; f&ecirc;te car j'pense trop &agrave; l'absence d&eacute; man chi&egrave;r fr&eacute;the Fra&icirc;nque, d&eacute;c&eacute;d&eacute; dreinement.<p>

 En reunminnant, j'pense &egrave;s jours d&eacute; Nou&eacute; d'ma jann&egrave;che et &egrave;s bouans vi&egrave;rs temps quand Manman griyait la mangeaille d&eacute; Nou&eacute;, et qu&eacute; l's oncl'yes et tantes v'naient nouos a&icirc;dgi &agrave; la mangi.<p>

 "Av'-ious d'diff&eacute;thents r'pas dans chu temps-l&agrave;?", ou m&eacute; d'mandez.<p>

 Eh bein, en g&eacute;n&eacute;ral nou peut dithe qu&eacute; l'mangi n'etait pon hardi diff&eacute;thent, mais c&egrave;rtaines choses tchi s'mangent &agrave; ch' t heu n'&eacute;taient pon connues dans chu temps-l&agrave;, mais l'plia&icirc;si d'c&eacute;l&eacute;brer la f&ecirc;te en fanmil'ye n'a pon changi. Ch'tait p't-&ecirc;t' un p'tit pus agriabl'ye dans l'temps (j'p&acirc;le des ann&eacute;es 1895 &agrave; disons 1900) - viyant qu&eacute; l'transport 'tait mains c'mode nou l'appr&eacute;ciait pus. Ch'tait eune affaithe du j'va et l'qu&egrave;rre ou la vainne, et y'avait du temps p&egrave;rdu en c'm&icirc;n.<p>

 La grand' diff&eacute;thence 'tait qu&eacute; la pli&ucirc;part du fricot v'nait du saleux et du gard&icirc;n potagi ou du clios &agrave; c&ocirc;t&eacute;, &agrave; la pliaiche d&eacute; la boutique. L&eacute; grand r'pas (le d&icirc;nner) du jour s'fa&icirc;sait p&ucirc;t&ocirc;t atout eune rouelle d&eacute; boeu ou du lard au fou, l&eacute; qu&eacute;tot ayant 't&eacute; bigorgi la s'maine d&eacute; d'vant. Mais ch'tait p&ucirc;t&ocirc;t eune affaithe d&eacute; go&ucirc;t. Y'en avait tch'aimaient mus mangi des cotchets, un pithot, ou du cannard ou picot.<p>

 Comme l&eacute;dgeunmes, y'avait des c&acirc;rottes et sustout des p&acirc;nnais. La p&acirc;nnais J&egrave;rriaise, r'nomm&eacute;e pour san bouan r'lais, 'tait crue en grand's quantit&eacute;s dans chu temps-l&agrave;. Y'avait sans doute des patates &eacute;tout et aut' sortes d&eacute; l&eacute;dgeunmes, et tout tchi s'trouvait sus la tabl'ye 'tait frais et satisfa&icirc;sant.<p>

<a href="podin.html"><img src="../podin4.jpg" width="100" height="100" align="left" border=0 alt="Du Pod&icirc;n d'Flieu"> </a>

 Eh bein, nouos v'ch&icirc;n au pod&icirc;n d'Nou&eacute;. L&eacute; pod&icirc;n d'&agrave; ch't heu n'&eacute;tait pon connu dans les vi&egrave;rs temps. L&eacute; pod&icirc;n d'Nou&eacute; 'tait un pod&icirc;n d'flieu et 'tait bouoilli. N'en v'ch&icirc;n la r'chette s'ou-s-avez l'ambition d'en faithe iun pour gou&ocirc;ter tchiquechose du temps p&acirc;ss&eacute;: -<p>

 Deux t&acirc;ss&eacute;es d'flieu, eune t&acirc;ss&eacute;e d'mies d'pain, eune d&eacute;mi&eacute;-livre d'gras d'viande m&icirc;nchi tout p'tit (ou d'beurre), eune d&eacute;mi&eacute;-livre d'chucre, quatre oeufs, du rais&icirc;n ou d'la cor&icirc;nthe et d'la muscade. Et pis m&ecirc;ler tout ensembl'ye et l'mett' dans eune podinni&eacute;the bein gra&icirc;ssie et tchuithe &agrave; l'ieau un coupl'ye d'heuthes. Y'en avait tchi n'y m'ttaient pon d'pain, et d'autres y m'ttaient du lait. L&eacute; pod&icirc;n d'&agrave; ch't heu est diff&eacute;thent, comme ou l'viyiz bein, et est d'originne Anglia&icirc;che.<p>

 Dans san vivant, ma m'm&egrave;e en faisait tr&eacute;jous iun et y m'ttait deux d'go&ucirc;ts dg'ieau d'vie. Ch'en 'tait iun &agrave; la mode d'&agrave; ch't heu, sans doute. V'l&agrave; tchi m'ram&eacute;mouaithe qu&eacute; man fr&eacute;the Fra&icirc;nque, tch'&eacute;tait farceux et la b&ecirc;te au dgiabl'ye mais bouan comme du bou&acirc;n pain, l&icirc;'&ecirc;changit les deux d'go&ucirc;ts dg'ieau d'vie qu' oulle avait m&icirc;ns d'c&ocirc;t&eacute; pour san pod&icirc;n pour du th&eacute;e fraid.<p>

 V'l&agrave; tch'a &agrave; bein pr&egrave;s la m&ecirc;me couleu comme l'ieau d'vie et ou n's'en app&egrave;rchut pon d'vant tch'i' f&ucirc;sse trop tard et l'th&eacute;e 'tait dans l'pod&icirc;n - tchi n'en 'tait pon d'pi&eacute;the. Il a p&acirc;ss&eacute; bein des Nou&eacute;s d'pis chu temps-l&agrave;. Ma pou&ocirc;rre m&eacute;the mouothit en 1934 &agrave; l'&acirc;ge d&eacute; souoxante-deux ans.<p>

 Mais pour &egrave;rv&eacute;n&icirc;n &agrave; la mangeaille d&eacute; Nou&eacute; du temps jadis. Pour l&eacute; r'pas du s&eacute; nou-s-avait d'la viande, du lard ou d'la volaille, mais fraid, chutte fais. Et l'houard ("brawn" en Angl&icirc;ais) 'tait hardi aim&eacute; &eacute;tout. Et tchiquefais des cr&eacute;tons. Aupr&egrave;s ch'l&agrave; nou-s-avait du p&acirc;t&eacute; d'pommes et des bourd&eacute;lots. Et y'avait tr&eacute;jous la fanmeuse g&acirc;che d&eacute; p&acirc;te, chutte g&acirc;che tch'est acouo ma favorite au jour d'aniet. Souvent, &eacute;tout, y'avait des pommes au fou. I' n'y'avait pon d'chucrinnies, mais tr&eacute;jous du fruit, toutes sortes d'pommes J&egrave;rriaises et bein connues dans l'temps jadis, et d&eacute; ches paithes &egrave;momm&eacute;es comme les paithes d&eacute; Cha&ucirc;mont&eacute; et aut' sortes.<p>

 Et pis i' n'faut pon oublier les figues et les rais&icirc;ns, les ch&acirc;taines, les nouaix, les codrettes et l's almandes.<p>

 Quant &agrave; la bouaisson, y'en avait &agrave; gogo pour les cheins tch'en voulaient. Ch'tait eune affaithe d&eacute; go&ucirc;t. En g&eacute;n&eacute;ral, i' m'sembl'ye qu&eacute; l'cidre 'tait la bouaisson favorite. Il 'tait tout frais fait pour l'occ&acirc;sion. I' y'avait tout pliein d'pommes pour en faithe dans chu temps-l&agrave;.<p>

 La tchuithie d&eacute; toute chutte mangeaille s&eacute; fa&icirc;sait duthant plusieurs jours d&eacute;vant Nou&eacute;, mais nou r'ca&ucirc;ffait l'grand fou &agrave; l'expr&egrave;s pour l&eacute; grand r'pas du jour d&eacute; Nou&eacute;. H&eacute;las! J'n&eacute; r'v&egrave;rrai janmais ches bou&acirc;ns vi&egrave;rs temps!<p>

<i><a href="../lefeuvre.html">George d'La Forge</a></i><p>

&nbsp;<p>
<CENTER><a href="../nouevoc.html"><IMG SRC="../bouan_noue.gif" WIDTH=108 HEIGHT=26 border=0 alt="Bouan Nou&eacute;!"></a></CENTER>
&nbsp;<p>
&nbsp;<p>
<FONT SIZE=2>
Viyiz &eacute;tout:<p>

<ul>
<li><a href="bouannoue.html">Bouan Nou&eacute;!</a><p>

<li><a href="../cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>



<li><a href="../gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>
<li><a href="../gdfcomplyiments.html">Comply&icirc;ments d'la saison!</a><p>
<li><a href="../gdfcriernoue.html">All'-ous crier Nou&eacute;?</a><p>
<li><a href="../gdfnoue1948.html">Les d'vis du Bouan'homme George</a><p>
<li><a href="../gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="../gdfnoue1971.html">Nou&eacute;</a><p>
<li><a href="../gdfnoue1974.html">Bouan Nou&eacute;!</a><p>
<li><a href="../gdfnoue1976.html">Nou&eacute;</a><p>
<li><a href="../gdfnoue1947.html">Les d'vis du Bouan'homme George</a><p>
<li><a href="gdfnoue3.html">Les d'vis du Bouan'homme George</a><p>

<li><a href="../gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>
<li><a href="mangeaille.html">La mangeaille d&eacute; Nou&eacute; d'aut'fais</a><p>
<li><a href="noue2000.html">Nou&eacute; 2000;</a><p>

<li><a href="partya2k.html">Nou&eacute; 2000 - L'Assembli&eacute;e d'J&egrave;rriais</a><p>

<li><a href="podin2.html">L&eacute; Pod&icirc;n d'Nou&eacute;</a><p>

<li><a href="menpodin.html">Men podin d'Nou&eacute;</a><p>



<li><a href="../nativite.html">Eune pi&egrave;che d&eacute; Nativit&eacute;</a><p>

<li><a href="index.html">La nativit&eacute; clyiquabl'ye</a><p>

<li><a href="vraimessage.html">L&eacute; vrai message de Nou&eacute;</A><p>

<li><a href="../cartes_noue.html">Les Cartes d&eacute; Nou&eacute;</a><p>

<li><a href="../noue.html">Un Bouan Nou&eacute;</a><p>

<li><a href="../raidenoe.html">Un raide bouon No&euml;</a><p>

<li><a href="../notnoe.html">Not' No&eacute;</a><p>

<li><a href="../papanoe.html">Quand Papa No&euml; veindra</a><p>
<li><a href="../noue1935.html">L&eacute; Caouain &agrave; Nou&eacute; 1935</a><p>
<li><a href="../fatherchristmas.html">L&eacute; Caouain et Father Christmas</a><p>
<li><a href="../samdi.html">L'Samdi d'Nou&eacute;</a><p>

<li><a href="../noue1938.html">&Agrave; touos nos Membres et nos Anm&icirc;ns</a><p>
<li><a href="../pmchristmas1948.html">Christmas at Portinfer</a><p>
<li><a href="../pmnoue1953.html">L&eacute; Jour d&eacute; Nou&euml;</a><p>
<li><a href="../pmnoue1953a.html">Un Bouon Nou&euml;</a><p>
<li><a href="../pmchristmas1946.html">An Invitation for Christmas</a><p>

<li><a href="../cahouainnoue1912.html">J'&eacute;tais malade par aver mangi du stoffing</a><p>
<li><a href="../pmfriends.html">Ph'lip and Merrienne find some friends</a><p>
<li><a href="../pmnoue1957.html">Ch'est Nou&eacute;</a><p>
<li><a href="../cahouainnoue1928.html">L&eacute; Caouain &agrave; Nou&eacute; 1928</a><p>
<li><a href="../cahouainnoue1932.html">J'n'sais pon tchi sorte d'Nou&eacute; que vous avez pass&eacute;, buannes gens</a><p>
<li><a href="../noueeurope.html">Notr' Nou&eacute; &agrave; l'Europe</a><p>
<li><a href="../noue_portraits.html">Des portraits pouor Nou&eacute;</A><p>

<li><a href="cauche.html">Tch'est qu'i' y'a dans les cauches d&eacute; Nou&eacute;?</a><p>

<li><a href="../dgi.html">J't'embraich'chai souos l'dgi</a><p>

<li><a href="noue_en_jerri.html">Nou&eacute; en J&egrave;rri</a><p>

<li><a href="arbdenoue2018.html">Arb' d&eacute; Nou&eacute;</a><p>
<li><a href="servelle2016.html">La S&egrave;rvelle d&eacute; Nou&eacute; 2016</a><p>
<li><a href="noue2016gj.html">L&eacute; 25 d'D&eacute;zembre 2016</a><p>
<li><a href="noue_muchis.html">Bouan Nou&eacute;! - des mots muchis</a><p>

<li><a href="service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>
</ul>

</FONT>


&nbsp;<p>
&nbsp;<p>
<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>
</HTML>
