<HTML>
<HEAD>
<TITLE>Lettre du temps d'l'Otchup&acirc;tion</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lettre du temps d'l'Otchup&acirc;tion</h2></font></center><p>

<i>N&eacute; v'ch&icirc;n eune copie d'lettre tchi fut &ecirc;crite, tout probabl'ye en f&eacute;vri dans l'hiv&eacute; d'mil neuf chent quarante-tch'ieune (la deuxi&egrave;me ann&eacute;e d'l'Otchup&acirc;tion d'l'&Icirc;le par les Allemands), mais tchi n'fut janmais env'y&eacute;e &egrave;s cheins pouor tchi qu'oulle avait 't&eacute; &ecirc;crite. Oulle avait, don, rest&eacute; l&agrave; dans un titheux pouor eune affaithe d&eacute; v&icirc;ngt-huit ans sans r'vaie l'jour! Enfin, ou n'manqu'tha p't-&ecirc;t' pon d'un c&egrave;rtain &icirc;nt&eacute;th&ecirc;t acouothe au jour d'aniet. <br/>
</i><br/>
&quot;....J'ai pens&eacute; qu&eacute; j'm'en allais vouos bailli d'ma becque un p'tit br&icirc;n &agrave; ces s&eacute;, mes vi&egrave;rs - sus du papi, dgia, bein seux. Eh bein, m&ecirc;me vi&egrave;r temps - n'est-che pon ! Ch'a 't&eacute; l&agrave; l'cri &agrave; ches drein d'pis la n&eacute; et la gel&eacute;e. S&eacute;mn&acirc;ge, si j'n'ai pon fait s&egrave;rvi l'expression chent dgiex-sept fais m&eacute;-m&ecirc;me j&eacute; n'l'ai pon faite s&egrave;rvi ieune. Ch'a 't&eacute; plyie et brousse ou bli&acirc;se qu&acirc;si touos les jours; mucreu tout l'temps, qu&eacute; nou-s-en est mille fais enn'y&eacute;s et qu' nou s&eacute; d'mande par bord&eacute;es si tout n's'en va pon pou&ocirc;rri! Enf&icirc;n, l'&egrave;rnouv&eacute; r'veindra, et p't-&ecirc;t' qu&eacute; j'&eacute;thons miyeu temps bein vite. Mais les t&egrave;rres sont acouo &ecirc;cli&ucirc;th&eacute;es &agrave; bein des bords, et m&ecirc;me les pus ligi&eacute;thes ont 't&eacute; bein tremp&eacute;s. Et pis, sans doute, aupr&egrave;s la gel&eacute;e et la n&eacute; la t&egrave;rre s'est trouv&eacute;e comme enfli&eacute;e et l'ieau tch'a tch&eacute;e du ciel d'enpis n'a fait qu'd'empi&eacute;thi les choses. Ouaithe qu&eacute; la gliaiche n&eacute; pi&ecirc;sse faithe grand bein, car v'l&agrave; tchi met les pompes et les coqs en d&ecirc;route et abi&ecirc;me ou g&egrave;le bein des pliantes, il est probabl'ye, faut dithe, qu&eacute; v'l&agrave; tchi n'fait pon d'ma &agrave; la t&egrave;rre d'&ecirc;t' &ecirc;treinte un mio pouor un temps. V'l&agrave; tch'&eacute;loua&icirc;ssit, i' patha&icirc;t, les choses tchi sont d'la composition d'la t&egrave;rre et n'manque pou d'tuer bein des b&ecirc;tes tchi sont sans c&ecirc;sse eune ni&ecirc;thance &egrave;s r&eacute;coltes, Naturellement, tant pus d&ucirc; la gel&eacute;e tant pus avant v'l&agrave; tch'&ecirc;treint. Mais, ch'est rare, nou peut dithe, tch'il ait gel&eacute; un pid ou pus en avant dans nouos p'tits pays des &Icirc;les d&eacute; La Manche. Eh bein, tout d'm&ecirc;me, il a fait d'pou&ocirc;rre temps pouor les grains et l's avaines. Dans hardi d'clios la t&egrave;rre n'&eacute;tait danme pon du tout en condition pouor ens'menchi la grainelle, mais la saison avanchait et les gens p&egrave;rdaient p&acirc;cienche. Tchi faithe? Fallait bein ristchi, ou arr&ecirc;ter off&ucirc;che jusqu'&agrave; tch'i' f&ucirc;sse trop tard. Et don, y'&eacute;tha, faut s' y'attendre, d&eacute; tchuthieux betchets - d&eacute; fronment sustout - dans tchiques mais d'ich&icirc;n; mais nou pou&ocirc;rra. dithe qu&eacute; ch'n'est pon entchi&eacute;thement la faute du f&egrave;rmyi. Eune chose tch'est bein se&ucirc;the, dgia, est qu&eacute; l'&Icirc;le s'en va patha&icirc;tre hardi diff&eacute;thente qu'ou n'a fait pouor bein longtemps; d&eacute; m&eacute;mouaithe d'homme, bein seux. Quand veindra l&eacute; c'menchement du s'tembre tchi veint - ou v&ecirc;rrez tchi bieau portrait qu&eacute; v'l&agrave; tchi f'tha! Eune campangne dor&eacute;e, comme du temps d'nouos anch&ecirc;tres. &Agrave; ches drein les avo&ucirc;ts n'&eacute;taient pus d'grand' cons&eacute;quenche; fou&ocirc;rrages, grainelles et flieu v'naient en grand's cartcha&icirc;thons d'Angli&eacute;t&egrave;rre, et nou fa&icirc;thait bein mus &agrave; cra&icirc;tre ches fanme&ucirc;thes he&ucirc;thives patates et tonmates tchi rapportaient, s'lon l's ann&eacute;es, des p'tites forteunes. V&eacute;the, valet; mais tout ch'la est du p&acirc;ss&eacute;, et i' s'en va faller s'accou&ocirc;teunmer &agrave; eune au't sorte d'vie! Eh bein, mou&acirc;n Doue, j'en r'path'thons. Tout ch' tch'i' faut ch'est du couothage, pas d'longues faches. Car, pouor craithe qu&eacute; j'&egrave;rcraitrons des patates pus tard comme j'avons tchiquefais fait par l&eacute; p&acirc;ss&eacute;, j&eacute; n'l&eacute; crai pon ; nan, ma fouai. Il est tout bouon d&eacute; dithe qu&eacute; v'l&agrave; tchi r'veindra auve l&eacute; temps; v&eacute;the, p't-&ecirc;t' bein - douochement, et en quantit&eacute;s linmit&eacute;es - mais d&eacute; nouot' vie j'n'&egrave;rv&ecirc;rrons dg&eacute;the chein qu' j'avons veu. Et j'n'en s'sont pt-&ecirc;t' qu&eacute; d'mus, tch'est tchi sait? Car, ou viyiz, la patate a bein fait la prosp&eacute;thit&eacute; d'l'&Icirc;le mais sus bein des sens oulle a presque ruinn&eacute; les gens, ayant transform&eacute; la mode d&eacute; vivre et au pr&eacute;judice d&eacute; toutes sortes d'aut's r&eacute;coltes du vi&egrave;r f&egrave;rmage, Eh bein, i' s'en va faller &egrave;rv&eacute;n&icirc;n &egrave;s vielles manni&eacute;thes d&eacute; vivre, veurt ou n'veurt pon, boustre d'm&ecirc;tchi. Pas d'aut' des motos &agrave; s'promena&ucirc;der atout, pas d'cigares pouor les m&ecirc;ssiot&icirc;ns; pas d'chucrinn'nies d'g&acirc;ches pouor les manni&eacute;thes d&eacute; finnes goules, ni d'hauts talons pouor les d'moua&icirc;thelles. Et pas - h&eacute;las, mou&ocirc;n Doue, tch'est pou&ocirc;rret&eacute; tch'i' f'thont, don ? - pas d'cauches en souaie pouor les damnes! H&eacute;, par l&eacute; p&acirc;ss&eacute;, y'a ieu trop d'ordgi par les c'm&icirc;ns; par eune m&acirc;sse d'&icirc;mb&eacute;ciles tchi n'sont janmais contents &agrave; mains tch'i' n'saient &agrave; lus spalmer, les femmes et les hardelles sustout, et &agrave; lus rengorgi dans lus hardes, comme si ch'tait des paons et des paont&ecirc;sses, et &agrave; s'parlochi comme d&eacute; pou&ocirc;rres s&icirc;mplyes sans esprit - les bouistres d'achocres tch'i' sont! H&acirc;, tout ch'la s'en va changi - ou m'&egrave;rdithez! Ou bein j&eacute; s'sai bein tromp&eacute;. J&eacute; n'savons pon 'couo tch'est qu&eacute; j'v&egrave;rrons, sans doute, mais d'ich&icirc;n un coupl'ye d'ann&eacute;es si les choses n'amendent pan et pouor bein qu&eacute; j 's&eacute;yons acouo du rang des vivants j&eacute; sis seux et c&egrave;rtain qu&eacute; par chu temps l&agrave; les l&eacute;&ccedil;ons d'la vie nouos &eacute;thont rabattu acouo gentiment d&eacute; nouot' ordgi! I' s'en va faller s'rangi, comme &eacute;thaient dit les vi&egrave;rs; et quand nou-s-&eacute;thait &agrave; vivre &agrave; la rude pouor un r'change - nou-s-en s'sait-i' d'pi&eacute;the? Oua don! V'l&agrave; tchi nouos f'tha du bein, et nouos f'tha p't-&ecirc;t' comprendre un mio mus les m&icirc;ns&eacute;thes des cheins tchi n'ont pon tr&eacute;jous tout ch'tchi lus faut, et tchi n'ont pon 't&eacute; si chanceurs comme nous. Ah, bou&ocirc;nt&eacute; v&eacute;the!<br/>
<br/>
<i><a href="lemaistre.html">&Acirc;mice</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="otchmv.html">M'n Otchup&acirc;tion</a><p>
<li><a href="otchup.html">L'Otchup&acirc;tion</a><p>
<li><a href="vivons.html">Vivons en esp&eacute;thance</a><p>
<li><a href="hitleur.html">La chanson Hitleur</a><p>
<li><a href="liberatioun.html">L&eacute; Jour d&eacute; la Lib&eacute;r&acirc;tioun</a><p>
<li><a href="jannejf.html">Quand j'tais janne...</a><p>
<li><a href="otch_annimaux.html">L'Otchupation et l's annimaux</a><p>
<li><a href="libmousse.html">La Lib&eacute;th&acirc;tion et l'mousse</a><p>
<li><a href="libradio.html">M&eacute;mouaithes d&eacute; la Lib&eacute;th&acirc;tion</a><p>
<li><a href="ptitmoussieu.html">L'Histou&egrave;the d'un P'tit Moussieu</a><p>
<li><a href="pepee.html">P&eacute;p&eacute;e s'ra t'i longtemps?</a><p>
<li><a href="flmtrousseau.html">Les d'vis d'eune pie</a><p>
<li><a href="pmmagnifique.html">Un magnifique jour</a><p>
<li><a href="pmdgerre.html">Au Portinf&eacute; dans la Dguerre</a><p>
<li><a href="cahouainnoue1939.html">Ch'a tr&eacute;jous 't&eacute; l'habitude du Caouain le Samedi d'Nou&eacute;</a><p>
<li><a href="jourjgj.html">Jour J</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
