<HTML>
<HEAD>
<TITLE>Coumme je trouvi ma Julie!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Coumme je trouvi ma Julie!</h2></font></center><p>

<CENTER><TABLE><TR><TD>

J'tai l'dgi&egrave;s-huit de Juin, mil huit chent quarante-six,<br/>
Je r'venais d'man trav&acirc;s et y faisait d'la plyie;<br/>
Et en touonant la carre de la ruette &agrave; Jolin,<br/>
J'rencontri la fille au vier Tomas Pepin.<br/>
<br/>
J'nos entre ergardimes et j'li f&icirc;t un salut,<br/>
Oul' allait bouan raide, car la plyie tchiyait m'nu;<br/>
Et m&eacute; tch&eacute;tais tremp&eacute;, j'avais h&acirc;te d&ecirc;te siez nous,<br/>
Que je n'prins pon la peine de l&icirc; dithe how-de-do.<br/>
<br/>
L'Dinmanche enr'venant, en sortant d'la Chapelle,<br/>
J'l&icirc; l'vi man chap&eacute;, car j'la trouvais si belle;<br/>
En l&icirc; tendant ma main j'l&icirc; dis coumme-en-va,<br/>
Ou m'dis en souoriant: d'charme merci Messe Bensa.<br/>
<br/>
Je march&icirc;mes douchottement et j'nos m&icirc;mes &agrave; p&acirc;lai<br/>
Sus l'ministre et l'sermon que je v'n&icirc;mes d'&eacute;coutai;<br/>
Mais j'voulais l&icirc; p&acirc;lai d'tchique aut' petite chose,<br/>
Et la t&ecirc;te me touonait, je n'tais pas sus des roses.<br/>
<br/>
J'avais la courte haleine et l'pouor tcheu me battai,<br/>
Et j'pensi, mon doux, tch&egrave;que j'men vais devenai;<br/>
A la fin j'prins couothage, et en tremblant, j'lis dis:<br/>
J'vos aime, Miss Pepin, r&ecirc;ponnez j'vos en prie!<br/>
<br/>
Ou me r'gardi si fixe que j'en fut tout &eacute;mu,<br/>
J'gr&eacute;nottais coumme un rat et j'ni niyais q'bliu;<br/>
Ou vi bein m'n'embarras, et sans perdre un instant,<br/>
Ou m'dis: Messe Bensa! j'en p&acirc;lelai &agrave; maman.<br/>
<br/>
J'la condit si&egrave;z lyi, mais j'tais p&ucirc;s mort qu'en vie,<br/>
Et quand j'vins si&egrave;z nous touos nos gens 'tais couochis:<br/>
J'en fut bein content car tout d'suite j'monti,<br/>
Et j'menvyi sus man lyi&egrave;t, je n'tai pas pour dormi.<br/>
<br/>
Mais l'Lundi oss&eacute;, coumme j'ava&icirc;mes accord&egrave;t,<br/>
J'nos entre rencontr&icirc;mes dans la rue du Long Bou&egrave;t;<br/>
Et sit&ocirc;t que j'la vit, je sut qu'tout &eacute;tait bein;<br/>
Ou m'donni san tcheu, et m&eacute; j'li donni l'mein.<br/>
<br/>
Et ne v'l&agrave; coumme j'la trouvi, ma noble Julie;<br/>
Dans si&egrave;z meis j'f&ucirc;mes mathi&egrave;s, et i' faisait d'la plyie;<br/>
Et janmais jusqu'ach'teu j'n'avons ieu un seul mot.<br/>
J'nen dithai pas d'autre, j'en ai dit d&eacute;j&agrave; trop.<br/>
<br/>
<i>J. L. F.</i><br/>


</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="jemtrouvi.html">Coumme je m'trouvi!</a><p>
<li><a href="faitlamour.html">Chaque jour &agrave; son tour, Tout l'monde fait l'amour</a><p>
<li><a href="alamour.html">&Agrave; l'Amour!</a><p>
<li><a href="lovesyoungdream.html">L's amours du jeane &acirc;ge</a><p>
<li><a href="pmcourting.html">Courting Days</a><p>

<li><a href="lunnedemi.html">La Lunne d&eacute; Mi</a><p>
<li><a href="tomavry.html">L'Engagement &agrave; Tom Avry</a> <p>
<li><a href="laiesseengagi.html">Laiesse est engagi</a><p>
<li><a href="ptitebrise.html">La p'tite Brise d&eacute; Vent</a><p>
<li><a href="desjul.html">Le d&eacute;sappointement d'notre Julie</a><p>
<li><a href="majulie.html">Ma Julie</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

