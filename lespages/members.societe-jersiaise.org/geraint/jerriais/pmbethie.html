<HTML>
<HEAD>
<TITLE>Merrienne n'a pas d'chance</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne n'a pas d'chance</h2>
Un vi&egrave;r St. Ouennais et sa b&eacute;thie</font></center><p>


 &Agrave; Portinf&eacute;,<br/>
 Saint Ou.<br/>
<br/>

 Moussieu l'Editeu,<br/>
<br/>

 Vraiment, la pou&ocirc;re Merrienne n'a pas d'chance chais jours. L'autre mat&icirc;n, tandis qu'ou 'tait d'hors, ou s'trouvit trop pr&eacute;s d'une v&ecirc;pri&egrave;the, et dans un couplye d'heuthes ou 'tait d&ecirc;connaissablye. M&ecirc;me &agrave; ch'teu ou porte les merques de chais sales b&ecirc;tes s&ucirc;s san visage. Epis, pour agver tout, ou s'est m&icirc;nse &agrave; m'fliantchi des co-d'pids dans l'dos &agrave; trais heuthes &agrave; mat&icirc;n.<br/>
<br/>
 Ich&icirc;n, i' faut que j'vos explyique que m&eacute;, quant j'si couochi, j'voudrais aver tout freum&eacute;, mais ma femme a tr&eacute;jous dit qu'ou n'peut pas dormi si n'y a pas un bouon couothant d'air dans la chambre, chein tchi fait que yunne des f'n&ecirc;tres est tr&eacute;jous large ouverte. Et chein tchi m'a fait r&ecirc;villyi si soudainement ch'tait parsque une cauque-souothie avait entr&eacute; et 'tait &agrave; voltiger d'un bord et d'l'autre dans la chambre. M&eacute;, j'l'&eacute;thais la&icirc;ssie trantchille, sachant qu'ou s'en r'itha comme oulle 'tait v'nue, mais la Merrienne, tch'a tr&eacute;jous yeu peux des cauque-souothies, avait fou&ocirc;rr&eacute; sa t&ecirc;te souos les couvertuthes et &icirc;nsistait que j'&eacute;thais &agrave; me l'ver pour la cachi d'hors.<br/>
<br/>
 &Agrave; ch'teu, Moussieu, av-ous jamais &ecirc;prouv&eacute; &agrave; attraper une cauque-souothie dans l'mitan d'la niet avec l'aide d'une chandelle et d'une bouonne chouque? Y'en a tchi d&icirc;sent tchi sont aveuglye, mais ch'n'est pas vrai, car chette-ch&icirc;n &ecirc;vadait ma chouque sans s'troublier, et si au but d'une bouonne d&eacute;m'ieuthe ou n'avait pas d&eacute;cid&eacute; tchi faisait p&ucirc;s b&eacute; d'hors, et fichi san camp, j'&eacute;thais envi&eacute; pour le Chantgni. Une fais qu'ou 'tait horte, j'freumis la f'n&ecirc;tre, et d'pis chonna i' n'y a pas yeu de couothants d'air dans notre chambre, et la Merrienne a d&eacute;cid&eacute; qu'ou peut dormi tout &agrave; fait beinsans. Comme j'vos l'ai dit pl&ucirc;sieurs fais, Moussieu, les femmes sont dr&ocirc;les!<br/>
<br/>
 &Agrave; ch'teu, Moussieu, ou-s-avez sans doute ou&iuml; p&acirc;sler d'la F&ecirc;te Fran&ccedil;aise a <a href="springfield.html">Springfield</a> organis&eacute;e par des membres de chais &icirc;nstituts des femmes dans chaque p&acirc;raisse. La Merrienne s'y en allait, bein seux, mais dans l'&ecirc;tat qu'oulle 'tait ch'tait imp&ocirc;ssiblye. Heutheusement, la Bella, la femme &agrave; Bram se trouvit l&agrave; et ou m'rapportit un bourd&eacute;lot et une <a href="galvrai.html">galette &agrave; vraic</a>. Etout chein que j'trouvis bein inter&ecirc;ssant ch'tait un p'tit livret tch'avait appartenu &agrave; un certain Edouard L&eacute; Cornu, tchi d'meuthait &agrave; Millais en quatre-vingt-trais Le livret est le record de ses transactions avec Edouard du Heaume, tchi gardait boutique dans l'vaisin&eacute; et p&ucirc;s tard avec san successeur. Les comptes 'taient balanchis toutes les s'maines et chein tchi 'tait deu d'un bord ou d'l'autre p&eacute;yi. Les d&eacute;tails montrent bein que l'Sieur L&eacute; Cornu &eacute;tait mathi&eacute;, tchi'i' fermait un mio de t&ecirc;rre et tch'i' m&acirc;chait, comme hardi de J&egrave;rriais faisaient dans chu temps-l&agrave;.<br/>
<br/>

 Y'avait des items comme deux sous pour du l&egrave;veton; trais livres de blianc chucre, un ch'l&icirc;n; un pot d'aigre, djais sous; une g&acirc;che de tabac, deux sous; une bouaite d'allumettes, siez sous; un pain de siez livres, v&icirc;ngt-deux sous et d'm&ecirc;me. Mais chu Edouard L&eacute; Cornu d&ecirc;pensait hardi d'sous s&ucirc;s du b&egrave;the. Dans trais s'maines, au mais d'Juin en quatre-v&icirc;ngt trais, il accatit sept boutelles d&eacute; rhum et deux boutelles d'ieau-d'vie. J'ai dans l'id&eacute;e que sa bouonnefemme en avalait une goutte ou deux par bord&eacute;e mais ou n'est pas mentionn&eacute;e dans l'livret. L&eacute; beurre li rapportait v&icirc;ng-deux sous la livre et l's oeux dans les douze sou, la do&ucirc;zaine. I'n'y a autchune doute qu&eacute; l'Sieur L&eacute; Cornu vivait dans les bouons vi&egrave;rs temps et que rien n'le g&ecirc;nait, pourvu que l'rhum ne mantchait pas. Ch'est seux &eacute;tout tch'il &eacute;thait fallu hardi d'rhum pour tuer un vrai Saint-Ou&euml;nnais dans chais jours-l&agrave;.<br/>
<br/>
 La plyie que j'avons yeu a fait grand bein &egrave;s tomates et surtout &egrave;s br&eacute;colis tch'en avaient grand besoin. Un mio p&ucirc;s ne f'thait pas d'ma mais &eacute;tout i' n'en faudrait pas trop. Nou-s-entend que jusque ich&icirc;n i' n'est pas v'nu tant de v&icirc;siteurs chu mais comme l'ann&eacute;e p&acirc;ss&eacute;e. La Merrienne dit que ch'est tant m&ucirc;s, mais ch'est bien seux que l's h&ocirc;teliers ne sont pas de s'n'opinion, et qu'y'en a hardi tchi sont un mio g&ecirc;n&eacute;s, car ils ont d&ecirc;pens&eacute; hardi s&ucirc;s l&ucirc;s pr&eacute;misses.<br/>

<br/> Ich&icirc;n i' faut que j'&icirc;nterrompe pour vos dithe qu'&agrave; la f&ecirc;te la Bella admithit hardi la dame &agrave; Fra&icirc;nque H&acirc;cou. Oulle eut deux mots &eacute;tout avec la dame Maugi, la femme de yun de mes vi&egrave;rs am&icirc;ns, avec Miss du Feu, ni&eacute;che du d&egrave;funt Cap'taine Bridgeaux, et Missis L&eacute; Cornu, tchi 'taient bein charmantes. I' 'taient habillyies en d'vi&egrave;rs costumes j&ecirc;rriais et toutes dans la vielle tch&ucirc;isine j&ecirc;rriaise, tchi 'tait admithablyement fournie. La Bella fut ravie par tout chein qu'ou vit, et oulle esp&egrave;the que y'&eacute;tha une autre f&ecirc;te d'vant long.<br/>

<br/>
 &Agrave; <a href="st_louothains.html">Saint Louothains</a>, par chein qu'nou-s-en comprend, i' pou&ocirc;rrait y'aver opposition au Sieur Le M&egrave;rquand, car dans le jeune element i' y'en a hardi tchi voudraient l'Chantgni Cooper. I' d&icirc;sent que ch'est li tch'organise toutes les f&ecirc;tes et tchi fait tout ch'qu'i' peut pour la jeunesse, sans compter que jusque'ich&icirc;n il a fait un raide bouon Chantgni. Tout ch'qui y'a contre li ch'est qu'i' n'est pas un J&ecirc;rriais, mais comme nou dit en fran&ccedil;ais, il a donn&eacute; ses preuves, et nou n'peut pas d'mander p&ucirc;s d'autchun homme, J&ecirc;rriais ou pas. Sans doute, il &eacute;thait du support s'i' prenait pour Conn&eacute;tablye, mais s'il y veindrait pou n'peut pas dithe.<br/>

<br/>
 J'ai yeu une &icirc;nvitation d'&ecirc;tre pr&eacute;sent &agrave; l'assermentation de Peter Crill comme Avocat-G&eacute;n&eacute;ral, mais je n'si pas d'&acirc;ge d'aller &agrave; m'contenter d'b&egrave;the &agrave; sa sant&eacute; ich&icirc;n siez-m&eacute;. La Merrienne et m&eacute;, j'li souhaitons bouonne sant&eacute; et tout succ&egrave;s dans sa nouvelle position, et j'nos faisons seux de l'vaie monter p&ucirc;s haut apr&egrave;s tchiques ann&eacute;es. J'esp&eacute;thons tch'i' comprendra nos raisons pour n'&ecirc;tre pas l&agrave; &agrave; chutte grande occ&acirc;sion. <br/>
<br/>

 Je n'sais pas, Moussieu, s'ou-s-en avez ou&iuml; p&acirc;sler, mais y'a un certain rapport tch'a 't&eacute; &icirc;mprim&eacute; tchi n'peut sinon int&eacute;r&ecirc;ssi touos les fermiers tchi gardent des b&ecirc;tes. Il est pour &ecirc;tre pr&eacute;sent&eacute; dans l's Etats p&ucirc;s tard, et s'i' p&acirc;sse je s'sais bein surpr&icirc;nt, car i' contcheint des provisions qu'un vrai fermyi ne peut pas accepter. J'm'en vais en accater une copie de chu rapport, et j'esp&egrave;the de vos en dithe p&ucirc;s long la s'maine tchi veint. <br/>
<br/>

 Par chein qu'nou-s-a veu dans la g&acirc;zette, les titchets pour la <a href="batfli.html">Bat&acirc;lle d&eacute; Flieurs</a> ne vont pas comme d&eacute; cou&ocirc;tume. La Merrienne dit qu'ou n'en est pas surpr&icirc;nse, car le fait est que les J&ecirc;rriais en sont un mio l&acirc;ss&eacute;s d'la Bat&acirc;lle, et tout, &agrave; l'&agrave;v'n&icirc;n, s'en va d&eacute;pendre des v&icirc;siteurs. Par chein qu'nou ouait ich&icirc;n et l&agrave; dans la p&acirc;raisse Saint Ou n'est pas int&eacute;rr&ecirc;ssie et je n'crais pas qu'ou s'sa grandement r'pr&eacute;sent&eacute;e quand veindra l'jour. J'avons d&eacute;cid&eacute; La Merrienne et m&eacute; de n'aver rien &agrave; y faithe mais avec chonna nou-s-esp&egrave;the que l'temps s'sa b&eacute; comme de cou&ocirc;tume, car autrement les organisateurs pou&ocirc;rraient s'trouver en embarras, manqu&eacute; de sous pour p&egrave;yi les frais et nou n'voudrait pas vais chonna.<br/>

<br/>
 Et, Moussieu, n'en v'l&agrave; assez pour agniet mais y'a tr&eacute;jous la s'maine tchi veint!<br/>

<br/>
<i><a href="lebrocq.html">Ph'lip</a></i><br/>
EP 21/7/1962<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmbiethe.html">La bi&eacute;the, la viande et un S&eacute;nateur</a><p>
<li><a href="gdfbouaisson.html">La bouaisson tue</a><p>

<li><a href="pmbataille.html">Ph'lip va &agrave; la Bataille</a><p>
<li><a href="pmbataille1951a.html">La Bataille</a><p>
<li><a href="pmbataille1951b.html">La Bataille</a><p>
<li><a href="pmbataille1953.html">La Bataille de Flieurs</a><p>
<li><a href="pmbella.html">Bella va &agrave; la Bataille</a><p>


<li><a href="flm1982.html">A change of mind by Mr Crill?</a><p>
<li><a href="gdfgaz7.html">Dans la g&acirc;zette...</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

