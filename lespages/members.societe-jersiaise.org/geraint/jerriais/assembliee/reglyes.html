<HTML>
<HEAD>
<TITLE>R&egrave;gl'yes d&eacute; L'Assembli&eacute;e d'J&egrave;rriais</TITLE>
<META  name="keywords" content="Jèrriais, Jersey-French, language, langue normande, Channel Islands, îles anglo-normandes, patois normand, Normandy, Normandie, minority languages, langues régionales, langues d'oïl, romance philology">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a><p>

&nbsp;<p>
&nbsp;<p>

<center><font color="#215e21"><h2>R&egrave;gl'yes d&eacute; L'Assembli&eacute;e d'J&egrave;rriais</h2>

Fond&eacute;e 1951</font></center><p>
&nbsp;<p>
<center><img src="assembliee.gif" width="104" height="100" border=0 alt="L'Assembli&eacute;e d'J&egrave;rriais"></center><p>
&nbsp;<p>

<center><img src="reglyes.jpg" width="159" height="250" alt="R&egrave;gl'yes d&eacute; L'Assembli&eacute;e d'J&egrave;rriais"></center><p>
&nbsp;<p>

<i>N&eacute; v'ch&icirc;n eune vielle copie des r&egrave;gl'yes d&eacute; L'Assembli&eacute;e d'J&egrave;rriais</i><p>

&nbsp;<p>

<b> OBJETS</b><p>

La cons&egrave;rv&acirc;tion et la p&egrave;rp&eacute;tu&acirc;tion d'l'usage d&eacute; la langue J&egrave;rriaise par les mouoyens d'assembli&eacute;es, d&eacute; distchussions, productions litt&eacute;thaithes ou dramatiques, et autchun aut' mouoyen ou activit&eacute; agr&eacute;&eacute;s et approuv&eacute;s par l&eacute; Conmit&eacute; ench&egrave;rgi d'en d&eacute;cider, et l'encouothagement d'&ecirc;crituthes et travaux originnaux et m&eacute;thitouaithes.<p>

&nbsp;<p>

<b> R&Egrave;GL'YES</b><p>

 1 (a) - L' Assembli&eacute;e G&eacute;n&eacute;rale Annuelle &eacute;tha lieu au mais d'Septembre d&eacute; ch&acirc;que ann&eacute;e. La date es'sa d&eacute;cid&eacute;e par l&eacute; Conmit&eacute; &agrave; sa r&ecirc;union dans l'mais d'Ao&ucirc;t.<p>

 (b) - L'Assembli&eacute;e mensuelle &eacute;tha lieu l&eacute; drein vendr&eacute;di d'ch&acirc;que mais, autant qu' p&ocirc;ssibl'ye, ou &agrave; la discr&eacute;tion du Conmit&eacute; Ex&eacute;tchutif si l'd&egrave;rni&eacute; vendr&eacute;di n&eacute; conveint pas.<p>

 2 (a) - L's affaithes d&eacute; la soci&ecirc;t&eacute; es'sont condites par un Pr&eacute;sident, deux ou plusieurs Vice-Pr&eacute;sidents, un Tr&eacute;s&ocirc;ryi, un S&eacute;gr&eacute;taithe, iun ou plusieurs S&eacute;gr&eacute;taithes-Assistants, et un Conmit&eacute; d'siex membres tchi s'sa ench&egrave;rgi d' ex&eacute;tchuter les travaux et l's affaithes d&eacute; la soci&ecirc;t&eacute; et d' en faithe rapport &agrave; ch&acirc;que assembli&eacute;e. Il en faudra sept pouor faithe un quorum. La direction et l'adminnistr&acirc;tion des affaithes d&eacute; L' Assembli&eacute;e g&eacute;n&eacute;ralement es-sont condites par chu Conmit&eacute; Ex&eacute;tchutif.<p>

 (b) - Lus gestions finnithont &agrave; la fin d'ch&acirc;que ann&eacute;e, mais i' pou&ocirc;rront &ecirc;t' r&ecirc;-&ecirc;lus pouor iun ou plusieurs nouvieaux t&egrave;rmes d'office.<p>

 (c) - L&eacute; Conmit&eacute; a l'drouait d'ajou&ocirc;ter &agrave; san nombre.<p>

 (d) - Iun ou plusieurs Pr&eacute;sidents d'Honneu peuvent &ecirc;t' &ecirc;lus.<p>

3 - L&eacute; d'ver d'l'Assembli&eacute;e G&eacute;n&eacute;rale Annuelle es'sa :<p>

 (a) - D'&egrave;rch&eacute;ver du Conmit&eacute; un rapport des activit&eacute;s et d' s affaithes d&eacute; la soci&ecirc;t&eacute; duthant l'ann&eacute;e.<p>

 (b) - D'&egrave;rch&eacute;ver du Tr&eacute;s&ocirc;ryi un rapport finnancyi d'la soci&ecirc;t&eacute;, arr&ecirc;t&eacute; au 31 i&egrave;me jour d'Ao&ucirc;t.<p>

(c) L'&ecirc;lection des Offici&egrave;rs et du Conmit&eacute;, et la nominn&acirc;tion d&eacute; deux Auditeurs tchi s'sont ench&egrave;rgis d'examinner et d'c&egrave;rtifier l'exactitude des comptes du Tr&eacute;s&ocirc;ryi et d'l'&ecirc;tat finnancyi d'la soci&ecirc;t&eacute; d&eacute;vant les pr&eacute;senter &agrave; l'Assembli&eacute;e G&eacute;n&eacute;rale Annuelle.<p>

(d) - La consid&eacute;th&acirc;tion d' autchun changement propos&eacute; au sujet d'ches r&egrave;gl'yes-'chin, a condition qu&eacute; tel changement ait 't&eacute; propos&eacute; par un membre, par &ecirc;crit, et m&icirc;ns entre les mains du S&eacute;gr&eacute;taithe pas pus tard qu&eacute; l'tch&icirc;nze d'Ao&ucirc;t pouor qu&eacute; l'Conmit&eacute; ait l'temps d&eacute; l'consid&eacute;ther et d'faithe sa r'qu&eacute;mand&acirc;tion &agrave; l'Assembli&eacute;e G&eacute;n&eacute;rale Annuelle, tch'en d&eacute;cid'da.<p>

4 - L&eacute; Pr&eacute;sident &eacute;tha l&eacute; d'ver d'pr&eacute;sider &agrave; toutes les assembli&eacute;es ou r&ecirc;unions des membres du Conmit&eacute;. Dans s'n absence, iun des Vice-Pr&eacute;sidents l&eacute; rempliaich'cha. Si l'Pr&eacute;sident et les deux Vice-Pr&eacute;sidents sont touos absents, iun des membres du Conmit&eacute; es'sa choua&icirc;si pouor pr&eacute;sider.<p>

5 - L&eacute; Tr&eacute;s&ocirc;ryi pr&eacute;sent'ta un &ecirc;tat des finnances d&eacute; la soci&ecirc;t&eacute; &agrave; l'Assembli&eacute;e G&eacute;n&eacute;rale Annuelle. D&eacute;vant &ecirc;t' pr&eacute;sent&eacute;, l'et&acirc;t es'sa examinn&eacute;, c&egrave;rtifi&eacute; et sinn&eacute; par les deux Auditeurs comme &eacute;tant correct. San r'chu officiel es'sa donn&eacute; pouor toutes souscriptions, donn&acirc;tions et argents r'chus, et i' paietha touos les comptes examinn&eacute;s et c&egrave;rtifi&eacute;s par l&eacute; Pr&eacute;sident en Conmit&eacute;.<p>

6 - L&eacute; S&eacute;gr&eacute;taithe &ecirc;critha un rapport d&eacute; toutes les assembli&eacute;es des membres et des r&ecirc;unions du Conmit&eacute;. I' conditha la correspondance au sujet d's affaithes d&eacute; L'Assembli&eacute;e et du Conmit&eacute; et r&ecirc;pondra les lettres &egrave;rchues par la soci&ecirc;t&eacute;. Touos ses rapports es'sont &ecirc;crits dans la langue J&egrave;rriaise, et la correspondance es'sa condite dans chutte langue-l&agrave; autant qu'p&ocirc;ssibl'ye.<p>

7 - L&eacute; Pr&eacute;sident et touos l's Offici&egrave;rs et l'Conmit&eacute; condithont l's affaithes des assembli&eacute;es ou r&ecirc;unions dans la langue J&egrave;rriaise.<p>

8 - Dans les r&ecirc;unions mensuelles ou en Conmit&eacute;, si iun des membres d&eacute;mande p&egrave;rmission au Pr&eacute;sident d&eacute; s'expr&icirc;nmer provisouaithement dans la langue Anglia&icirc;che ou Fran&ccedil;aise viyant tch'il a tchiquechose d'&icirc;mportance &agrave; sugg&eacute;ther et tch'i' n'peut pon l'expr&icirc;nmer bein en J&egrave;rriais, telle p&egrave;rmission l&icirc; s'sa accord&eacute;e.<p>

9 - Toutes p&egrave;rsonnes &icirc;nt&eacute;r&ecirc;ssies dans l's objects d'la soci&ecirc;t&eacute; peuvent &ecirc;t' membres, mais l'Conmit&eacute; &eacute;tha l'drouait d'&egrave;rfuser un membre propos&eacute; si ch'est dans l'&icirc;nt&eacute;th&ecirc;t d'L'Assembli&eacute;e. Les p&egrave;rsonnes pr&eacute;sentes &agrave; l'Assembli&eacute;e du 23 d'Novembre 1951 (na&icirc;ssance d&eacute; L' Assembli&eacute;e) ont ieu l'privil&egrave;ge d&eacute; joindre la soci&ecirc;t&eacute;.<p>

10 - La souscription es'sa dgiex ch'l&icirc;ns par an, payabl'ye l&eacute; preunmyi d'Octobre.<p>

11 - Touos nouvieaux membres es' sont propos&eacute;s et s'gond&eacute;s par des membres actuels, par &ecirc;crit, sus des formes produites par L'Assembli&eacute;e auve l&eacute; nom et l' adresse du membre &agrave; &ecirc;t' propos&eacute;. Ches formes es' sont soum&icirc;nses au S&eacute;gr&eacute;taithe pis consid&eacute;th&eacute;es par l&eacute; Conmit&eacute; Ex&eacute;tchutif pouor &ecirc;tre accept&eacute;es ou r' fus&eacute;es comme l&eacute; Conmit&eacute; en &eacute;tha l'drouait. Les noms des membres &egrave;rqu&eacute;mand&eacute;s par l&eacute; Conmit&eacute; s'sont pr&eacute;sent&eacute;s &agrave; la pr&eacute;chaine assembli&eacute;e pouor &ecirc;tre &ecirc;lus. Les cheins &ecirc;lus entre l&eacute; preunmyi d' Avri et l'trente d&eacute; Septembre paiethont eune souscription d'ch&icirc;nq ch'l&icirc;ns, et dgiex ch'l&icirc;ns pouor les ann&eacute;es en r'v&eacute;nant. Les jannes gens en d'ssous d'seize ans pou&ocirc;rront &ecirc;t' propos&eacute;s pouor joindre la soci&ecirc;t&eacute; et paiethont eune souscription d'un ch'l&icirc;n par an mais i' n' pou&ocirc;rront pas voter ni &ecirc;t' &ecirc;lus membres du Conmit&eacute; ni Offici&egrave;rs, et eune fais tch'il' &eacute;thont d&ecirc;pass&eacute; l'&acirc;ge d&eacute; seize ans i' s'sont consid&eacute;th&eacute;s membres adultes et paiethont la souscription ordinnaithe d&eacute; dgiex ch'l&icirc;ns.<p>

12 - Pouor asse&ucirc;ther l'bein-&ecirc;tre et l'succ&egrave;s d'L'Assembli&eacute;e, les membres d'Conmit&eacute; tchi n'veinnent pas &agrave; neuf r&ecirc;unions sus douze duthant l'couothant d'eune ann&eacute;e sans raison v&acirc;liabl'ye es'sont rempliaichis. <p>



&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="index.html">L'Assembliee d'J&egrave;rriais</a><p>
<li><a href="languejerriaise.html">La Langue Jerriaise</a><p>
<li><a href="annonces.html">Tchiques annonces d&eacute; L'Assembli&eacute;e d'J&egrave;rriais</a><p>
<li><a href="paysanne.html">Eune Danse Paysanne</a><p>
<li><a href="bingo2001.html">Eune s&eacute;th&eacute;e d'B&icirc;ngo &agrave; La Trinn't&eacute;</a><p>
<li><a href="../noue/partya2k.html">Nou&eacute; 2000 - L'Assembli&eacute;e d'J&egrave;rriais</a><p>
<li><a href="cour.html">Visite &agrave; la Cour Rouoyale</a><p>

</ul>
</FONT>

&nbsp;<p>




&nbsp;<p>
&nbsp;<p>

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>
</HTML>
