<HTML>
<HEAD>
<TITLE>Ph'lip et la b&ecirc;te f&eacute;roce</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et la b&ecirc;te f&eacute;roce</h2>
Bellozanne ocquo s&ucirc;s l'tapis</font></center><p>

</div><div align="left">&agrave; Portinf&eacute;<br/>
    Saint Ou.<br/>

<br/>
Moussieu l'Editeu,<br/>
<br/>
Y faudra m'extch&ucirc;s&eacute;, si vos pliait, si m'n &ecirc;crituthe ass&ecirc;s&eacute; n'est pas trop lisiblye, mais le fait est que ma main trembliotte comme s'oulle avait la fi&egrave;vre, et que j'ai bein d'la peine &agrave; t'nin ma pliume. J'm'en vais vos dithe pourtchi, et j'ai seux qu'ou comprendrez que j'ai bouonne raison pour me trouv&eacute; si &ecirc;nerv&egrave;.<br/>
<br/>
Chu portrait-l&agrave; d'un anima sauvage dans la &#8220;Post&#8221; en n'tait la cause, mais &eacute;tout y'avait la g'niche au Th&eacute;ophile Vibert, un fermyi tchi dev'thait av&eacute; p&ucirc;s d'avis que d'mettre ses b&ecirc;tes &agrave;-b&acirc;non de niet sans s'faithe seux tchi n'pouvaient pas s'&ecirc;capp&eacute; dans la route pour &ecirc;ffrit&eacute; un Principa d'P&acirc;raisse tchi n'faisait pas d'ma &agrave; personne. S'i' n'tait pas p&ucirc;s jeune et p&ucirc;s fort que m&eacute; j'&eacute;thais 't&eacute; ardgument&eacute; avec li muni d'une bouonne chouque.<br/>
<br/>
Pour vos dithe, j'avais 't&eacute; p&acirc;ss&eacute; une heuthe ou d'm&ecirc;me avec yun d'mes viers amins tchi d'meuthe au Haut du Mathais, et tchi garde tr&eacute;jous tchiquechose dans s'n armouaithe pour quand i' l'y veint d'la visite. Quand j'vint a sorti, i' faisait n&eacute;the niet et i' m'sembliait &eacute;tout tchi broussait un mio. J'vit tout-d'suite que j'&eacute;thais &agrave; &ecirc;tre bein r'gardant, car ma veue n'est pas chein qu'oulle 'tait y'a chinquante ans. Ou comprendrez, Moussieu, que si je n'gardais pas tr&eacute;jous le mitan d'la route, ch'n'tait pas par av&eacute; trop bu, car je n'si pas un homme tchi n'peut pas prendre sa litcheu.<br/>
<br/>
J'tats &agrave;-bein pr&egrave;s &agrave; maintchi qu'min quand tout d'un coup j'aperchut une &ecirc;norme b&ecirc;te tchi v'nait &agrave; ma rencontre. Ch'tait assez pour me tou&ocirc;n&eacute; les sens, Moussieu, car j'tais p&ecirc;rsuad&eacute; que ch'tait l'anima f&eacute;roce que j'avais veu s&ucirc;s la g&acirc;zette. Sans autchune doute oulle avait &ecirc;capp&eacute;. A g'nors dans la route j'me mint s&ucirc;s mes g'nors et j't&acirc;chi d'faithe une priethe, mais dans ma d&eacute;tresse la seule de tchi que j'pouvais me r'souv'nin concernait des temp&ecirc;tes et d's &ocirc;rages en m&eacute;, et des pou&ocirc;res navigants en p&eacute;thi d'l&ucirc;s vie. J'avais justement qu'menchi quand l'anima fit un saut et s'lanchi dri&egrave;the m&eacute; comme une h&eacute;thonde. Ch'tait la fichue g'niche au Th&eacute;ophile que j'avais print pour la vilaine b&ecirc;te de s&ucirc;s l'papi! Quand, y'ayant adr&eacute;ss&eacute; tchiques compliements, j'me r'dr&eacute;chit, je r'print man qu'min pour la maison, mais quand j't&acirc;chit d'explitchi &agrave; la Merrienne, ou m'happit par la p&eacute; du co et m'entrainit au liet. Vraiement, Moussieu, je n'crais pas qu'la &#8220;Post&#8221; d&eacute;v'thait publi&eacute; de si vilains portraits!<br/>
<br/>
Hier au s&eacute; tout &eacute;tait paisiblye, et la Merrienne se mint &agrave; p&acirc;sl&eacute; de chein tchi s'&eacute;tait p&acirc;ss&eacute; dans l's Etats mardi matin. Ou voulit sav&eacute; tch&egrave;sque j'en pensais. &#8220;Quant &agrave; m&eacute;,&#8221; ou s'fit, &#8220;je n'peux pas vais que chu long rapport produit par le D&eacute;put&eacute; Farley a amend&eacute; les choses.&#8221;<br/>
<br/>
&#8220;Je s'y hardi de t'n opinion,&#8221; j'li dis. &#8220;Apr&egrave;s tout, chein qu'nous avait d'mand&eacute; du Sieur Farley ch'tait la cause de chutte mauvaise odeur et tchi chance tchi y'avait qu'ou pou&ocirc;rrait dispathaitre. Dans son long rapport i' nos donnit l'histouaithe de projet &agrave; Bellozanne.&#8221;<br/>
<br/>
&#8220;Nou n'y'avait pas d'mand&eacute; pour chonna,&#8221; ou s'fit.<br/>
<br/>
&#8220;Nan,&#8221; j'li dis, &#8220;ni pour plusieurs autres choses tch'i' introduisit dans l'rapport. Et quand &agrave; sa pliainte contre la Post, i' m'semblye qu'un homme tchi s'm&eacute;le dans la vie politique dait s'attendre &agrave; &ecirc;tre crititchi.&#8221;<br/>
<br/>
&#8220;Bein seux,&#8221; ou s'accordit, &#8220;mais ach'teu tch&egrave;sque est la position apr&egrave;s tout chu verbiage? Je n'peux pas vais qu'oulle a changi hardi.&#8221;<br/>
<br/>
&#8220;Eh bein&#8221; j'li dis, &#8220;les gens d'la Preumi&eacute; Tour et d'Bellozanne ont la satisfaction d'saver tch'ils ont la sympathie de D&eacute;put&eacute; Farley dans l&ucirc;s mins&egrave;the. Epis il a promint tchi veindra des experts pour t&acirc;chi de r&eacute;medi&eacute; la triste situation.&#8221;<br/>
<br/>
&#8220;I' n'a pas promint d'aller d'meuth&eacute; l&agrave; pour une p&ocirc;se.&#8221;<br/>
<br/>
&#8220;Ah, che s'sait trop li d'mand&eacute;, Merrienne, car, apr&egrave;s tout ch'n'est pas sa faute que tout chu troublye est arriv&eacute;. Il admet li-m&ecirc;me tch'i' n'l'avait pas pr&eacute;vu, et que sans l'aide de chais experts, i' n'pou&ocirc;rrait faithe rain. Mais, ma vielle, je crais que la s'maine tchi veint le S&eacute;nateur Krichefski et d'autres &eacute;thont ocquo des tchestchions &agrave; d'mand&eacute;. I' &eacute;tha, sans autchune doute, des critiques en plien. Ach'teu, p&acirc;slons d'autres choses, par exemplye du projet en Ville pour b&acirc;ti une grande maison pour les vieilles gens en n&eacute;cessit&eacute;.&#8221;<br/>
<br/>
La Merrienne dit qu'oulle avait liut pour chonna, et que, il avait 't&eacute; d&eacute;cid&eacute; que la P&acirc;raisse de Saint H&eacute;lier paiethait touos les frais. &#8220;Ch'est une gr&ocirc;sse somme pour une seule p&acirc;raisse,&#8221; ou s'fit, &#8220;epis ils &eacute;thont &agrave; emprunt&eacute; les sous d'la banque pour p&eacute;yi l'cou&ocirc;tage. Je n'm'&ecirc;tonne pas que y'en avait tant tchi 'taient contre, et tch'&eacute;thaient voulu d'mand&eacute; &egrave;s Etats de prendre l'affaithe en main. I' m'semblye que sinon pour le Doyen et l'D&eacute;put&eacute; Hettich le vote &eacute;thait 't&eacute; renvers&eacute;. Enfin, puisque la p&acirc;raisse est riche assez, ch'n'est pas &agrave; nous d'nos pliaindre.&#8221;<br/>
<br/>
&#8220;Damme, nan,&#8221; j'li dis, &#8220;mais si j'tais Villais je crais que j'voudrais saver pourtchi que dans les p&acirc;raisses de Campagne le R&acirc;t baisse tandis qu'&agrave; Saint H&eacute;lier i' monte de p&ucirc;s en p&ucirc;s. Tu'as veu, sans doute, qu'&agrave; La Trinn't&eacute;, ou&egrave;sque nous &eacute;thait creu tchi 't&eacute; d&eacute;j&agrave; bas assez, ils ont baissi de siez sous par quartchi.&#8221;   <br/>
<br/>
&#8220;Tant m&ucirc;s pour yeux,&#8221; ou s'fit, &#8220;mais pour en fini, Ph'lip, y'a-t'y autchune chose de nouv&eacute; concernant l'a &ecirc;lections?&#8221;<br/>
<br/>
&#8220;Arr&ecirc;te &agrave; vais,&#8221; j'il dis.<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmlion.html">L&eacute; lion au Bou&ocirc;lay</a><p>
<li><a href="pmboeu.html">Ph'lip et san boeu</a><p>
<li><a href="pmfarces.html">Quand nou jouait des farces</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

