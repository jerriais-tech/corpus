<HTML>
<HEAD>
<TITLE>Unne &Ecirc;lection du temps p&acirc;ss&egrave;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Unne &Ecirc;lection du temps p&acirc;ss&egrave;</h2></font></center><p>

Y a tyiques s&eacute;mainnes, anm&icirc;ns lecteur' et lectrices, j'fu' d'mand&egrave; d'all&eacute; a&icirc;dyi, ov' d'ao&ucirc;tres, &agrave; unne batetie, si&egrave;z iun d'nos va&icirc;zins - qu&eacute; j&eacute; n'nom'zai pon - car j&eacute; n'voudrais pas pour tout au monde l&icirc; faize offense. - Mais unne ch&ocirc;se qu&eacute; j'dizai, dia! ch'est qu&eacute; j'f&ucirc;mmes s&egrave;rvis tous comme des m&ecirc;ssie&ucirc;x; car note va&icirc;zin et sa p'tite damme - n'y-a pas d'exc&egrave;s longtemps tyi sont mazi&egrave;s - n'savaient pon tyi nos faize. J'y p&acirc;ss&icirc;mmes d&eacute; fammae&ucirc;x bou&acirc;n temps, Quant &agrave; ch'l&agrave;, j&eacute; l'juze et pon n'en mens!<br/>
<br/>
La journ&egrave;e finie, quand tout fut bein erpaz&egrave;, n'ou nos ba&icirc;llyi un raidde bou&acirc;n soup&eacute;. J'&eacute;tion' bein unne do&ucirc;zainne &agrave; tablle, sans compt&eacute; les che&icirc;ns d'la ma&icirc;son : le ma&icirc;tre, sa femme, sa soeu', &agrave; li, et p&icirc;s, sa belle-m&eacute;ze. Si j&eacute; n'm&eacute; trompe pas, ch'l&agrave; f'zait d&ocirc;n bein ty&icirc;nze - et iun par dessus. Est-che d&eacute; ma&icirc;mme?<br/>
<br/>
I' n'y-eut pas grand d'v&icirc;s t&acirc;ndi qu'n'ou fut &agrave; la tablle - ch'l&agrave; va sans dize - n'ou z-&eacute;tait, ma f&icirc;ngre! bein trop otyup&egrave;s pour ba&icirc;llyi d'sa goule. N'ou jouait des m&acirc;chou&eacute;zes - et p&iuml;s ferm&egrave;; ass&egrave;z pour s'les d&ecirc;slotyi. Enfin, comme n'ou dit : Y-a un but &agrave; tout. Quand n'ou z-en eut jusqu'au noeud d'la gorge - d&eacute; b&eacute;ze et d'm&acirc;ngi - et ty'i n'y-avait p&ucirc;s d'run &agrave; en gao&ucirc;l&eacute; d'ao&ucirc;tre, les tre&icirc;s dammes s&eacute; l'vizent et n&ocirc;s z-&eacute;copizent c&ocirc;mpangnie pour un p'tit brin. Dans l's'entre'faites, la domestique remplyissait nos v&egrave;rres du bou&acirc;n cidre (du pra&icirc;nsseu d's&acirc;n ma&icirc;tre), qu'un ch&acirc;tyun s'empr&ecirc;ssi d'aval&eacute;, d&eacute; crainte tyi n'pr&icirc;nsse le go&ucirc;t du vent : ch'&eacute;zait 't&egrave; grand damage, car, ma f&eacute;, il 'tait bon!<br/>
<br/>
Opr&egrave;s chonna, la distyussion k'menchi - n'ou s'm&icirc;ns a caquet&eacute; ch&acirc;tyun d'sa c&acirc;rre - l&eacute; g&ocirc;si d'un ch&acirc;tyun k'menchait &agrave; s'd&ecirc;gagi, et n'ou z-en vit tyiqu'uns tyi d&ecirc;hallaient l&ucirc;s pipes. - Mais dans l'ma&icirc;mme instant, la porte ouvrit, en n'ou ou&iuml;t unne petite douoche voua&icirc;x, tyi n&ocirc;s d&icirc;zait : &ldquo;M&ecirc;ssie&ucirc;x, la compangnie, v&ocirc;s pia&icirc;t-i' v'nin par ichin!&rdquo;<br/>
<br/>
Le ma&icirc;tre s&eacute; l'vit en criiant : &ldquo;Tyi m'aimme, m&eacute; suive!&rdquo;<br/>
<br/>
Et tous, comme un tas d'br&eacute;bis, j&eacute; l'suiv&icirc;mmes patte-&agrave;-coue, dans l'parlae&ucirc;x. Les tre&icirc;s dammes y-&eacute;taient d&ecirc;j&agrave; : les dae&ucirc;x jannes assises &agrave; unne tablle, entre les dae&ucirc;x f'n&ecirc;tres, &agrave; cou&ocirc;tre, et la bouanne-famme assise tout pr&egrave;s d'iae&ucirc;x, ty-ouvrait &agrave; un bi&acirc;nch&egrave;t.<br/>
<br/>
Y-avait, bein r&acirc;ngies, en d'mi&eacute;-lunne, d'vant un bou&acirc;n feu, autant d'tyia&icirc;ses comme j'&eacute;tion' d'hommes - ch'est-&agrave;-dize, unne do&ucirc;zainne, bein compt&egrave;e. N'ou s'assi&eacute;vit don tous dans ch&acirc;tyun sa tyia&icirc;se et pour tyiques minutes, comme autant d'pommes &agrave; r&ocirc;ti, n'ou r'gardit l'feu. N'ou z-&eacute;tait, ma f&icirc;ngre! bein &agrave; s'n'a&icirc;se, dite qu&eacute; j'vos l'di. Mais, comme j've&icirc;ns d'vos l'c&ocirc;nt&eacute;, ch&eacute; n'fut qu'pour tyiques minutes. Et p&icirc;s, n'ou k'menchit &agrave; s'&ecirc;m&ocirc;tyi et &agrave; s'entre-r'gard&eacute;, comme si n'ou z-avait tou&ocirc;s envie d'tyique-ch&ocirc;se, - et ch'tait vrai &egrave;ttou - n'ou r'd&ecirc;halit ses pipes.<br/>
<br/>
&ldquo;Halte l&agrave;, dia!&rdquo; s'fit Ma&icirc;tre Edouar', le p&ucirc;s anciain d'la compangnie; &ldquo;ch'n'est pas z-a&icirc;nchin, mes gar&ccedil;ons.&rdquo; Et s'tou&acirc;nnant d'bor, du c&ocirc;t&egrave; des fammes, i' l&ucirc;s d'm&acirc;ndit bein pol&icirc;ment s'il' avaient ao&ucirc;tyunne objection &agrave; ch'qu&eacute; n'ou e&ucirc;sse unne &ocirc;tyie, bein tyi f&ucirc;ssent l&agrave;.<br/>
<br/>
I' r&ecirc;ponnizent toutes les tre&icirc;s qu&eacute; chounna n'l&ucirc;s, f'sait ao&ucirc;tyunne p&eacute;tite mie d'impression, mais qu'p&ucirc;t&ocirc;t, il' aimaient &ecirc;norm&eacute;ment, toutes les tre&icirc;s, la fum&egrave;e d&eacute; p'tun. I' n'nos z-en fallit pas d'ao&ucirc;tre. Ma&icirc;tre Edouar' dounit l'signa et n'ou s'appr&ecirc;tit. Quand n'ou fut tou&ocirc;s ch&egrave;rgis, la bou&ecirc;te d'alum&egrave;ttes chimiques f&icirc;t l'tou', et p&icirc;s j'fut p'tunne et p'tunne en as-tu en veur-tu. Mes p'tites gens! dans bein p'tit d'temps, n'ou n's'entre-viyait presque pas; ch'tait comme si y-avait ieu unne &ecirc;pa&icirc;sse bi&acirc;ze partout dans l'apartainnement; tant et si bein, qu&eacute; b&eacute;t&ocirc;t les tre&icirc;s pou&ocirc;res boustres d&eacute; fammes se m&icirc;ndrent &agrave; to&ucirc;tre tyi n'avaient qu'd'y d'meuz&eacute;. Il est vrai qu'la bouanne-famme, l&agrave;-d's&ucirc;s, pr&icirc;nt unne bouanne p&icirc;nchie d&eacute; sno et s'en trouvit m&ucirc;s; mais bigre! i' n'en fut pas d'ma&icirc;mme des dae&ucirc;x jannes; car dans ch&icirc;n minutes, i' n'pouvaient p&ucirc;s y t'nin et f&ucirc;drent obyigies d's'en all&eacute; d'hor' pour respiz&eacute; et r'av&eacute; l&ucirc;s z-halainne.<br/>
<br/>
Le ma&icirc;tre s'en fut ouvri' les f'n&ecirc;tres et la porte. Dans unne petite vol&egrave;e, n'ou z-y r'viyait un p'tit p&ucirc;s clyai. Enfin! n'ou put erfrum&eacute; les f'n&ecirc;tres et les dae&ucirc;x jannes dammes rentrizent et s&eacute; r'm&icirc;ndrent &agrave; l&ucirc;s pi&egrave;ches, comme d&eacute; d'vant.<br/>
<br/>
</div><div align="center">*     *     *     *    *<br/>
<br/>
</div><div align="left">Quand n'ou z-eut ieu tou&ocirc;s sa pip&egrave;e, n'ou k'menchit, comme d&eacute; ra&icirc;son, &agrave; caquet&eacute;. Pour un p'tit brin, n'ou p&acirc;li d'ch&ocirc;ses et d'ao&ucirc;tres, et p&icirc;s, iun des jannes, ty-&eacute;tait f&icirc;s d'Fran&ccedil;ais, ty-&eacute;tait &agrave; f&egrave;rme p&acirc;s bein lyain d'l&agrave;, nos b&acirc;illyi unne ch&acirc;nson, en bou&acirc;n hao&ucirc;t fran&ccedil;ois comme i' les chantent en France. I' n&ocirc;s donnit la si&egrave;nne tyi k'menche par :<br/>
<br/>
</div><div align="center"><i>&ldquo;A mes vingt ans, le regard d'une femme,</i><br/>
<i>Un mot d'amour, faisaient trembler mon Coeur.&rdquo;</i><br/>
<br/>
</div><div align="left">I' fut bein r'm&egrave;rci&egrave; pour sa ch&acirc;nson, et i' l'm&eacute;zitait bein &egrave;ttou; car, l'pend'loque! i' chante bein.<br/>
<br/>
Et ch&eacute; n'fut pas l&agrave; tout; car les dae&ucirc;x jannes dammes, en d'm&acirc;ndizent unne ao&ucirc;tre - mais d'chutte fe&icirc;s, en anglyais, et i' m&eacute; r'gardizent toutes les dae&ucirc;x. J&eacute; savais bein ty'est qu'chonna voulait dize. J&eacute; n'm&eacute; f&icirc;t pas pri&eacute;, et j'l&ucirc;s ba&icirc;llyi <br/>
<br/>
</div><div align="center"><i>&ldquo;As dey march'd trough de town, wid deir banners so gay.</i><br/>
<i>I quick run to de window, to 'ear de bainne play.&rdquo;</i><br/>
<br/>
</div><div align="left">Y-en eut'i' des tap'si&ecirc;s d'mains, quand j'fu fini d'chant&eacute; ma ch&acirc;nson en anglyais! Et tyi r'gar' d&eacute; r'm&egrave;rc&icirc;ments d'la par' des tre&icirc;s fammes, surtout d'la belle p&eacute;tite Lou&icirc;se, la soeu' du va&icirc;zin!<br/>
<br/>
J'vos dizai qu'ou' n'est ni mazi&egrave;e - ni engagie - qu&eacute; j'sache. - Eh bein! ni m&eacute; n'tou, ni l'un ni l'ao&ucirc;tre!<br/>
<br/>
</div><div align="center">*   *   *   *   *<br/>
<br/>
</div><div align="left">Apr&egrave;s ch'l&agrave; les c&ocirc;nv&ecirc;rs&acirc;tions erqu&eacute;menchizent et iun s'm&icirc;nt &agrave; dize : &ldquo;Eh bein! l's'&ecirc;lections pour D&eacute;put&eacute;s appr&eacute;chent. I' y-&eacute;za, i' paz&acirc;it, du feu satyi, chutte fe&icirc;s.&rdquo; L&agrave; d's&ucirc;s, Ma&icirc;tre Edouar', part&icirc;s&acirc;n dans l'&acirc;me, dr&eacute;chi l'z-ouoz&egrave;lles, et s'm&icirc;nt &agrave; ritonn&eacute;, en r'gardent s&acirc;n vis-&agrave;-vis - un ao&ucirc;tre it&egrave; comme li - il' ont tou&ocirc;s les dae&ucirc;x pr&icirc;ns l&ucirc;s 80 - ch'n'est p&ucirc;s d'z-av&egrave;r! ou' viy&icirc;z bein! I' d&egrave;vent en av&eacute; veu et ou&iuml; d'p&ucirc;s d'unne sorte, s&ucirc;s chu chapitre-l&agrave;! S'l&icirc; f&icirc;t'i' : &ldquo;Tch'est qu'tu-&ecirc;n di, m&acirc;n Jacque? vi&egrave;r' fistao&ucirc;d. Tu t'en r'souve&icirc;ns, comme m&eacute;, du bou&acirc;n vier' temps....?&quot; - &quot;Et m&eacute;, &egrave;ttou,&rdquo; s'&ecirc;criyis la bouanne famme - j'm'en r'souve&icirc;ns bein. Ch'est m&acirc;n pou&ocirc;r Jean tyi n'avait pas d'pae&ucirc;x d'sou&ocirc;t'nin d&eacute; toutes ses forches l&eacute; candidat d'note parti! Ch'tait ni&egrave;t et jeu tyi tr&acirc;vaillait pour i' n'ep&acirc;ingnait rein, ni s&acirc;n temps ni sa bourse. Pour bein qu&eacute; j'g&acirc;nny&icirc;ssion', i' n'y-en n'tait d'rein. Ou' l'conna&icirc;ss&ecirc;tes bein vous, Ma&icirc;tre Edouar' et Ma&icirc;tre Jacque! Ou' sav&egrave;z bein s'il 'tait aim&egrave; et respect&egrave; - ou' sav&egrave;z bein si j'di la v&eacute;zit&egrave;&rdquo; ....<br/>
<br/>
&ldquo;La v&eacute;zit&egrave; toute puze!&rdquo; s'f&icirc;t Ma&icirc;tre Edouar' en se l'vant. Ma&icirc;tre Jacque en f&icirc;t autant. (La bouanne-famme s'arr&ecirc;tit l&agrave; - le tyeu' l&icirc; g&ocirc;nflyit; ou' d&ecirc;hallit s&acirc;n mouoch&egrave;t d'pao&ucirc;te et s'm&icirc;nt &agrave; s'frott&eacute; l's-yi&egrave;r &agrave; tour de bras - ou' pieuzait &agrave; fraiddes l&egrave;rmes).<br/>
<br/>
&ldquo;Pieuz&egrave;z, va&icirc;zinne, pieuz&egrave;z.&rdquo; - s'l&icirc; f&icirc;t Ma&icirc;tre Edouar', v'l&agrave; tyi v&ocirc;s f'sa du bein. Et p&icirc;s, l'anmin Jean, ty &eacute;tait votre homme, l&eacute; m&eacute;zite bein; car ch'tait un fammae&ucirc;x bou&acirc;n cor' et un bou&acirc;n cr&ecirc;tiain, qu'li!&rdquo;<br/>
<br/>
&ldquo;Ah, s'sa!&rdquo; s'f&icirc;t la bouanne-famme, t&ocirc;t opr&egrave;s, en s'adr&eacute;chant &agrave; Ma&icirc;tre Edouar', v&ocirc;s pya&icirc;t-i' n&ocirc;s dize vote p&ecirc;ns&egrave;e s&ucirc;s l's'&ecirc;lections d'&agrave;-ch't'heu et s&ucirc;s les cheinnes du temps p&acirc;ss&eacute;.&rdquo;<br/>
<br/>
&ldquo;Ah! va&icirc;zinne, j&eacute; n'voudrais pas pour tout au monde v&ocirc;s fa&icirc;ze d'impression; car 'ou sav&egrave;z, i' s'pou&ocirc;rrait&rdquo; .... s'f&icirc;t-i',<br/>
<br/>
Mais la vieille damme l&icirc; d&icirc;t d'n'avai pas d'pae&ucirc;x d'chonna, et qu'p&ucirc;t&ocirc;t, ch&eacute; s'sait un grand pia&icirc;zi pour lyi d'l'entendre en p&acirc;l&eacute;.<br/>
<br/>
&ldquo;V&eacute;ze, Ma&icirc;tre Edouar,&rdquo; s'f&icirc;drent les dae&ucirc;x jannes dammes, 'p&acirc;l&egrave;z-nous-en, comme ou' sav&egrave;z si bein racont&eacute; toutes ao&ucirc;tres d'v&ocirc;s z-histou&eacute;zes; j'aimon' tant v&ocirc;s ou&iuml;!&rdquo;<br/>
<br/>
Nous, les jannes, j'y m&icirc;mmes note mot - et Maite Jacque &egrave;ttou.<br/>
<br/>
S'viyant si bein solicit&egrave;, Ma&icirc;tre Edouar' s'erdr&eacute;chit dae&ucirc;x coups s&ucirc;s sa tyaize - l&eacute; z-i&egrave;r' l'y p&ecirc;tilyaient; n'ou viyait tant qu'il 'tait content.<br/>
<br/>
&ldquo;Or, d&ocirc;n,&rdquo; s'f&icirc;t l'bouan-homme, en s'&ecirc;hemmant s&ucirc;s tou&ocirc;s les tons comme s'il avait ieu unne m&ocirc;que &agrave; l&icirc; catouolyi la gardy&egrave;tte. &ldquo;Or, d&ocirc;n,&rdquo; se r'f&icirc;t-i occouo; &ldquo;comme tyiqu'un d'vous veint d&eacute; l'dize, i' paza&icirc;t tyi s'en va y-avait &agrave; la fin d&eacute; ch't-ann&egrave;e, d's'&ecirc;lections pour D&eacute;put&eacute;s; n'ou s'en va en r'chou&ecirc;zi pour tre&icirc;s ans, et dans toutes les p&acirc;ra&icirc;sses l&eacute; ma&icirc;mme jour', s'i y-a op&ocirc;zicion. Mais ch'en est d's'&ecirc;lections tyi a &agrave;-ch't'heu. Eh! ch'est &agrave; painne s'n'ou sait si y-en a ou pon! Tyi diff&eacute;zence, au prix du temps p&acirc;ss&eacute;! Ao&ucirc;tefe&icirc;s n'ou n'p&acirc;lait pon d'D&eacute;put&eacute;s - car i' n'y-en avait pon, n'ou z'griyait d'un Conn&ecirc;tablle et d'ses Ch&ecirc;nt'ni&egrave;r' et d's&eacute; z-offici&egrave;r. Y-en avait du feu satyi, quand i' y-avait unne &ecirc;lection en allant! A-ch't'heu, rain! tout est mor'! Ao&ucirc;tefe&icirc;s, pour unne &ecirc;lection d' Conn&ecirc;tablle ou d'Ch&ecirc;nt'nyi, y-en avait pour au me&icirc;ns si&ecirc;z me&icirc;s, et tyiques fe&icirc;s ma&icirc;mme pour un an!<br/>
<br/>
A-ch't'heu, ch'est &agrave; painne, comme j&eacute; v&ocirc;s l'd&icirc;za&icirc;s s'n'ou sait tyi a unne &ecirc;lection en allant.<br/>
<br/>
Ah! o&ugrave;-est ty-est l'temps des <i>Charlots</i> et des <i>Magots</i>, et p&ucirc;s tar', des <i>Louozi&egrave;r</i>' et des <i>R&ocirc;zi&egrave;r</i>! n'ou n'en p&acirc;le p&ucirc;s. A-ch't'heu, ch'est les <i>Bi&ucirc;s</i> et les <i>Rouoges</i>! Ty-est qui sait, d'vant tyi n'seit long, ch&eacute; s'sa p't-&ecirc;tre les <i>V&egrave;rt</i>' et les <i>Jao&ucirc;nes</i>! tyi fao&ucirc;dra dize.<br/>
<br/>
J'm'en r'souve&icirc;ns quand la louai v'nait d'&ecirc;tre changie, s&ucirc;s la manni&eacute;ze d&eacute; vot&eacute; dans l's'&ecirc;lections pubyiques, - y-en eut-i' d'la m&acirc;risson dans c&egrave;rta&icirc;ns z-endrou&egrave;ts. Y-en avait, &agrave; l'z'entendre, ty-&eacute;zaient bein &ecirc;corchi et &ecirc;cart&eacute;l&egrave; l'sien ty-&eacute;tait l'a&ucirc;teur du changement. A les ou&iuml;, J&egrave;rri 'tait ruin&egrave;, chutte bouanne fe&icirc;s l&agrave;. - Mais, h&eacute;l&acirc;s, un coup qu'la nouvelle louai fut p&acirc;ss&egrave;e et confirm&egrave;e, ch'tait la louai - i' fallait bein s'y c&ocirc;nform&eacute;. Gromm&acirc;ch&icirc;s, tant qu'ou' voudr&egrave;z, mais ch'est-l&agrave; tout - ch'est la louai!<br/>
<br/>
A-ch't'heu, pas de votetie, bravement, &agrave; l'ouv&egrave;rt, mais n'ou ve prendre ch&acirc;tyun s&acirc;n p'tit bill&egrave;t, et p&icirc;s n'ou s'en va bein douochement, ch&acirc;tyun dans sa bou&ecirc;te, et p&icirc;s, opr&eacute;s qu'n'ou z-a bein ergard&egrave; tout &agrave; l'entou d's&eacute;, pour ve&icirc;s, si, par chance, tyiqu'un &eacute;tait &agrave; vos &ecirc;pi&eacute; - et si la c&ocirc;te est clyaise, n'ou s'h&acirc;te vite de faize une crou&egrave;e &acirc;ndrait l'nom du chein pour tyi n'ou vote; n'ou ply&icirc;e s&acirc;n bill&egrave;t en dae&ucirc;x et n'ou s'en va, et bein vite, un p'tit p&ucirc;s lien, le l&acirc;tyi ty&ecirc;t dans unne petite bou&ecirc;te c&acirc;rr&egrave;e, et ch'est tout fini - ou' pou&egrave;z, opr&egrave;s chonna fait, fichi vote camp et vos z-n'all&eacute; vos couochi.<br/>
<br/>
</div><div align="center"><i>(Ichin toute la compagnie appla&ucirc;dit des mains et des p&icirc;ds.)</i><br/>
<br/>
</div><div align="left">Ma&icirc;tre Edouar', continuant : &ldquo;Ah! o&ugrave;-est qu'est l'temps qu'n'ou z-allait ch&acirc;ty'un &agrave; s&acirc;n tou, &agrave; m'zuze qu&eacute; n'ou v'nait sou&ocirc;s l'dr&icirc;le-sh&eacute;de, &agrave; la tablle o&ugrave;-est qu&eacute; l'Juge appo&icirc;nt&egrave; par la Cour Ro&iuml;ale &eacute;tait ass&icirc;s, la liste du r&acirc;t d'vant li, et v&ocirc;s d'mandait : <i>&ldquo;Ma&icirc;tre un t&egrave;, pour th'est qu'ou vot&egrave;z?&rdquo;</i> et n'ou l&icirc; r&ecirc;ponnait &agrave; hao&ucirc;te voua&icirc;x : <i>&ldquo;J'vote pour Monsieu un t&egrave;, Monsieu l'Juge.</i> Et p&icirc;s n'ou fa&icirc;zait la r&eacute;v&eacute;rence au r'pr&eacute;sentant d'la Cour, et p&icirc;s n'ou s&eacute; r'tiz&eacute; la t&ecirc;te hao&ucirc;te et n'ou r'gardait tout l'monde en fache, - anm&icirc;ns et en'm&icirc;ns. A-ch'-t'heu, n'ou s'muche, n'ou z-a pae&ucirc;x ....!&rdquo;<br/>
<br/>
&ldquo;Ah! mais v&egrave;ze, dia! n'ou z-en pieuz'zait bein, quand n'ou z-y p&ecirc;nse!&rdquo; s'f&icirc;t l'bouan-homme Jacque, en s'frottant l'zi&egrave;r.<br/>
<br/>
Ma&icirc;tre Edouar' s'&eacute;tait arr&ecirc;t&eacute;.<br/>
<br/>
&ldquo;C&ocirc;ntinu&egrave;z, Ma&icirc;tre Edouar', ch'est si int&eacute;r&ecirc;ssant d'v&ocirc;s ou&iuml;,&rdquo; s'fizent les dae&ucirc;x fammes, &ldquo;occouo un p'tit but, si v&ocirc;s plia&icirc;t.&rdquo;<br/>
<br/>
L&eacute; bouan-homme, tout fi d'&ecirc;tre si bein lou&acirc;ngi, s'm&icirc;nt &agrave; cao&ucirc;vi l's'ouoz&egrave;lles, s'dr&eacute;chit comme un p&egrave;r s&ucirc;s sa tya&icirc;ze, et r'pr&eacute;nant sa lichou&egrave;tte, s'f&icirc;t-i' :<br/>
<br/>
Eh bein! mes p'tites dammes, puisqu&eacute; chonna v&ocirc;s fait envie, j'vos en rac&ocirc;nt'tai occouo unne b&eacute;dache; mais ch&eacute; s'sa l&agrave; tout, dia!<br/>
<br/>
Or, don, y-a d&ecirc;j&agrave; bein d's'ann&egrave;es d&eacute; tyi j'v&ocirc;s p&acirc;le - ichin Jacque et m&eacute;, j'tion occouo qu&acirc;zi qu'des mousses, bein qu'j'e&ucirc;ssion drou&egrave;t d'vouaix, li et m&eacute;, i' y-eu dans chutte para&icirc;sse unne raidde &ecirc;lection pour Conn&ecirc;tablle. Le moussieu ty'otyupait la pi&egrave;che &eacute;tait d&ecirc;j&agrave; vi et pas bein for'. Un an d'vant sa ba&icirc;lle finie, i' d&ecirc;clazit ouv&egrave;rt&eacute;ment et fiably&eacute;ment tyi n&eacute; r'prendra&icirc;t p&ucirc;s. Bouigre, bouigre! n&eacute; v'l&agrave; l'feu &egrave;s poudres! et qou&eacute;-tyi e&ucirc;sse occouo un an d'vant l'temps, n&eacute; v'l&agrave; dae&ucirc;x c&acirc;ndidats m&icirc;ns s&ucirc;s les rangs : Moussieu Charles d'un bor' et Moussieu Phlippe d&eacute; l'ao&ucirc;tre. Tou&ocirc;s les ch&egrave;fs s&eacute; rassemblizent d&eacute; bor' et d'ao&ucirc;tre, et n&eacute; v'l&agrave; la dy&egrave;rre d&ecirc;clyaz&egrave;e et p&icirc;s bein d&ecirc;clyaz&egrave;e! et ch'tait ch&egrave;rche des voua&icirc;x en as-tu en veur-tu. Le parti tyi m&egrave;ttait Moussieu Phlippe en avant, &eacute;tait d&eacute;j&agrave; au pouv&eacute;, et bein d'p&icirc;s trop d'ann&egrave;es! et j'voulion' y-&ecirc;rachit, si y-avait moyen, et iae&ucirc;x, d'l&ucirc;s bor', &eacute;taient a&ucirc;tant d&ecirc;t&egrave;rmin&egrave;s d&eacute; l&eacute; r't&eacute;nin.<br/>
<br/>
Y en eut-i' des soupi&egrave;r' et du caty&egrave;t ch't'ann&egrave;e-l&agrave;! - car nous, les ch&egrave;fs, n&ocirc;s rassembly&icirc;mmes unne s&eacute;z&egrave;e toutes les s'mainnes, pour examin&eacute; nos comptes, et ve&icirc;s tyi progress qu'n'ou fa&icirc;zait. Eh bein! m's'anm&icirc;ns', &agrave; m'zuze qu&eacute; l'temps s'p&acirc;ssait, note parti fa&icirc;sait du k'min p'tit &agrave; p'tit et j'n&ocirc;s d&icirc;z&icirc;mmes qu&eacute; si chonna c&ocirc;ntinuait, j'b&acirc;dr&icirc;mmes &agrave; nos adv&egrave;rsaires du fi' &agrave; r'teurtre. &ldquo;N'&ecirc;pa&icirc;gn&icirc;z rein, mes gar&ccedil;ons,&rdquo; s'n&ocirc;s d&icirc;sait Moussieu Charles, note candidat; au tra&icirc;n qu'j'allon' si Phlippe y-arrive, il &eacute;za d'la painne ....!&rdquo;<br/>
<br/>
Comme d&eacute; ra&icirc;son, m&eacute; et ichin Jacque qu&eacute; n&eacute; v'l&agrave;, j'avion' ch&acirc;tyun note distri' &agrave; souogni, et v'l&agrave; ty'allait bein. Dans l'mein, toutesfe&icirc;s, nos en'm&icirc;ns m'ba&icirc;llizent un p'tit d'embarras. Y-avait un pou&ocirc;re p&eacute;tit laiduze ty-en eut sa par'. Pour la forche, i' n'valait pas unne puche, un poa&ocirc;re petit h&egrave;rlityin tyi n'avait qu'la p&eacute; et l'z-os. D'vi&egrave;r dae&ucirc;x z-ans d'vant, il avait h&eacute;zit&egrave; - du c&ocirc;t&egrave; d'sa m&egrave;ze - d'unne ma&icirc;son et d'un bia&ocirc;u grand gardin, s&ucirc;s tyi i' n&eacute; d'vait qu&eacute; ch&icirc;n quarti&egrave;r' d&eacute; rente assignablle. Li et sa famme - i' n'taient qu'l&ucirc;s dae&ucirc;x - otyupaient la d'meuze. Il 'tait cordonnyi d'prof&ecirc;ssion, et sa famme - unne grand' forte luronne lyi - allait &agrave; journ&egrave;e cou&ocirc;tre. N&ocirc;s gens d&icirc;zaient - car o&ugrave; v'nait si&egrave;z nous un jour ou dae&ucirc;x la s'mainne - qu'ou' racc'modait bein, et qu'pour m&egrave;ttre un cliu, n'y-avait pas par d'vant lyi. Mais si la famme 'tait forte, l'homme en n'tait bein lyien; car l&eacute; pou&ocirc;re m&icirc;nz&eacute;able &eacute;tait bein malsain, et 'tait souvent malade. Jusque l&agrave;, il avait t&egrave; comme s&acirc;n bouan-homme de p&eacute;ze, tr&eacute;jo&ucirc;s d'note parti, et bein entendu, j' comption' s&ucirc;s li pour le grand jour.<br/>
<br/>
Le temps s'av&acirc;nchait - i' n'y-avait p&ucirc;s qu'tyiques s&eacute;mainnes d'vant l'&ecirc;lection, quand, un jour, la famme du p'tit Jean, ty &eacute;tait chu jour-l&agrave; si&egrave;z nous, m'd&icirc;t qu&eacute; l'grand J&ocirc;su&eacute; - le ch&egrave;f du distri pour l'ao&ucirc;tre parti - &eacute;tait tr&eacute;jo&ucirc;s &agrave; tracachi s'n'-homme pour qui vot&icirc;sse pour iae&ucirc;x et l&eacute; m'nichait si n'l&eacute; fa&icirc;sait pas. Et s&eacute; m'd&icirc;t-alle : &ldquo;M&acirc;n pou&ocirc;re homme erl&egrave;ve d&eacute; iunne d&eacute; ses mao&ucirc;vaises bord&egrave;es et je n'sai pas ty-est qu'j&eacute; f'son &agrave; la Saint-Mich&egrave;t, quand les rentes es'sont dae&ucirc;s. J&eacute; s'son' entre l&ucirc;s mains, si j&eacute; n'sommes pas pr&ecirc;ts pour notre rentyi, quand l'temps veindra! &ldquo;Et pourtant, Jean n'veur pas vot&eacute; pour iae&ucirc;x. L&eacute; pou&ocirc;re cor', i' n'sait pas comment s'en d&ecirc;hall&eacute;.&rdquo;<br/>
<br/>
&ldquo;Ma pouore famme,&rdquo; j'l&icirc; r&ecirc;ponni, &ldquo;votre homme sait bein ty-est qu'est bouan' &agrave; faize - tyi vote s'lon sa c&ocirc;nscienche et tout s'sa bein. - J'&icirc;zai ve&icirc;s Jean iun d'ch&egrave;s jour'. Dites-li tyi n's&eacute; gene pas.&rdquo; Et j'alli l've&icirc;s et l&icirc; p&acirc;li; mais l'pou&ocirc;re petit cor' &eacute;tait tout d&ecirc;m&ocirc;nt&egrave; et n'savait tyi m'dize ....<br/>
<br/>
Quand sa famme erv&icirc;nt si&egrave;z nous, la s'ma&icirc;nne d'opr&egrave;s, j'l&icirc; d&icirc;t : &ldquo;Ecout&egrave;z, ma Micice, j'la&icirc;sse votre homme entre v&ocirc;s mains. Ou' z-&ecirc;tes bein capablle d&eacute; l'dirigi dans l'bou&acirc;n k'min - tout d&eacute;pend d'vous,&rdquo; j'l&icirc; d&icirc;t.<br/>
<br/>
&ldquo;Criy-ous, Ma&icirc;tre Edouar'? s&eacute; m'f&icirc;t-alle. Eh bein! j&eacute; f'sai d'm&acirc;n m&ucirc;s! &ldquo;Et j'n'en r'p&acirc;l&icirc;mmes p&ucirc;s.<br/>
<br/>
</div><div align="center">*   *   *   *   *<br/>
<br/>
</div><div align="left">Enfin, la s&eacute;z&egrave;e d'vant l'&ecirc;lection arrive, et n'ou s'rassemblyit pour la drainne fe&icirc;s, pour ve&icirc;s d'en par o&ugrave;-est qu'n'ou z-en 'tait. Touos les ch&egrave;fs d&eacute; distr&icirc; fizent l&ucirc;s rapport final, et, ma f&icirc;ngre! j'&eacute;tion' l'avant - j'avion' au me&icirc;ns <i>tre&iuml;s</i> voua&icirc;x d'bon. - &ldquo;Couozage, mes gar&ccedil;ons, s'n&ocirc;s d&icirc;t Moussieu Charles, j'les sl&icirc;nguezon' ; mais i' n'fao&ucirc;t pas qu'p&egrave;rsonne n&ocirc;s manque!!&rdquo; - L&agrave;'d's&ucirc;s, j'b&ucirc;mmes occouo unne fe&icirc;s et n&ocirc;s s'paz&icirc;mmes jusqu'au lond'main; mais, ou' pouv&egrave;z bein v&ocirc;s y fi&eacute;, qu&eacute; ch&eacute; n'tait pas pour all&eacute; s'couochi; car n'ou fut s&ucirc;s pid toute la b&eacute;nite ni&egrave;t : chaque ch&egrave;f avait &agrave; souogni des siens, d&eacute; crainte que l'en'min n'en n'enl'v&icirc;sse tyiqu'un des p&ucirc;s &agrave; cra&icirc;ndre.<br/>
<br/>
Quant &agrave; m&eacute;, j'alli ve&icirc;s les me&icirc;ns et en m'en r'v&eacute;nant j'entri si&egrave;z l&eacute; p'tit Jean. Ah! l'pou&ocirc;re p&eacute;tit m&eacute;dian! il 'tait dans un t&egrave;rriblle &ecirc;tat : li et sa famme me d&icirc;drent tyi v'naient justement d'av&eacute; la visite du grand Josu&eacute;. Qu'&agrave; painne entr&egrave; dans la porte, il avait dit &agrave; Jean : &ldquo;Ah s'sa! Jean, ch'est &agrave; m&eacute; qu'tu-&eacute;z&acirc;s &agrave; faize pour tes ch&icirc;n quarti&egrave;r' d&eacute; rente'; car j't'annonce qu&eacute; Matyeu, &agrave; tyi tu la d'vais, veint d&eacute; m'l'assin&eacute;. Tu veindras, d&ocirc;n, vot&eacute; pour nous d'main sans manque, ou bein ch'est galheur &agrave; t&eacute;. Dit qu&eacute; j't&eacute; l'dit - tu-as t&egrave; p&ucirc;s dans chutte baraque ichin qu'tu n'y r's&eacute;zas, si tu n've&icirc;ns pas. M&eacute; prom&ecirc;ts-tu d&eacute; v'nin, dit? s'l&icirc; dit-i.<br/>
<br/>
Jean avait r&ecirc;ponnu qu's&acirc;n bouan-homme d&eacute; p&eacute;ze avait tr&eacute;jous t&egrave; Louozi dans l'&acirc;me, et qu&eacute; pour li, Jean, s&acirc;n f&icirc;s, n&eacute; pouvait pas d&ecirc;g&eacute;n&eacute;z&eacute; - qu'n'ou s'attendait, comme d&eacute; ra&icirc;son, tyi suivrait s&ucirc;s chu point-l&agrave; au me&icirc;ns, les traces d&eacute; s&acirc;n p&eacute;ze ....<br/>
<br/>
- &ldquo;Vaindras-tu vot&eacute; pour nous d'main&rdquo;, s'ly-avait dit Josu&eacute;, tout en col&eacute;ze. &ldquo;Ch'est oui-t-ou-non, d'chutte fe&icirc;s, dia!&rdquo;<br/>
<br/>
L&eacute; pou&ocirc;re p&eacute;tit dy&acirc;ble d&eacute; Jean s'&eacute;tait m&icirc;nt &agrave; trembly&eacute;, sans sav&eacute; tyi dize.<br/>
<br/>
Enfin, sa famme &eacute;tait v'nue &agrave; s&acirc;n s'cour', en d&icirc;sant : &ldquo;Eh bein! Ma&icirc;te J&ocirc;su&eacute;, n'ou v&ecirc;rra!&rdquo; L&agrave;-d's&ucirc;s, J&ocirc;su&eacute;, tout content d'la r&ecirc;ponse, avait fichi s&acirc;n camp : et m&eacute;, j'entrais unne minute ou dae&ucirc;x opr&egrave;s. Un bonheur qu&eacute; j'n&ocirc;s renc&ocirc;ntr&icirc;ssion' pas ....<br/>
<br/>
- &ldquo;I' s'fie s&ucirc;s m&eacute;, &agrave;-ch't'heu,&rdquo; s'f&icirc;t Jean. Si j'vote pour iae&ucirc;x, ch'est ma c&ocirc;nsienche, et si j'vote contre iae&ucirc;x ch'est contre mes z-int&eacute;z&ecirc;ts; car i' m'fichechont hor' d'ichin. Ah! j&eacute; l'v&eacute; bein!&rdquo;<br/>
<br/>
- &ldquo;Ch'est c&egrave;rtain,&rdquo; s'f&icirc;t sa famme.<br/>
<br/>
- &ldquo;Ecout&egrave;z, mes bouannes gens,&rdquo; l&ucirc;s f&icirc;s-je, vous, surtout, Micice, tyique-fe&icirc;s, ch'est &agrave; la r'bour de chein qu'n'ou pense - et p&icirc;s, ou' sav&egrave;z bein l'dit-on : la ni&egrave;t porte c&ocirc;nseil. - V&eacute;ze, m&eacute; z-anm&icirc;ns, tyique-fe&icirc;s en agissant s'lon sa c&ocirc;nsienche, n'ou s&egrave;rt ses z-&icirc;nt&eacute;z&ecirc;ts en ma&icirc;mme temps, sans l'sav&eacute; tout d'abor'! Bonsou&eacute;r, mes bouannes gens, dorm&egrave;z bein. T&eacute;, m&acirc;n Jean, tu veindras d&ecirc;jun&eacute; ov' nous d'main au matin!&rdquo;<br/>
<br/>
I' m&eacute; r'm&egrave;rcyit pour m&eacute; n'&icirc;nvit&acirc;tion. Sa famme m&eacute; r'gardit fisqu&eacute;ment, j'l&icirc; f&icirc;t un clyin; l&agrave;-d-s&ucirc;s, ou' m'f&icirc;t un long salut et j'm'en r'tou&acirc;nni si&egrave;z nous.<br/>
<br/>
</div><div align="center">*   *   *   *   *<br/>
<br/>
</div><div align="left">N&eacute; v'l&agrave; l'grand jour arriv&egrave;! Tout l'monde s&ucirc;s pid, d'vant sol&egrave;t l'vant. Notre ao&ucirc;b&egrave;rge 'tait bein d&eacute;cor&egrave;e et &agrave; l'heuze dite, nos gens arrivaient bou&acirc;n tra&icirc;n pour d&ecirc;jun&eacute;, et quand i' fut temps, n'ou s'en allit tou&ocirc;s sou&ocirc;s l'sh&egrave;de, pour b&acirc;yi sa voua&icirc;x &agrave; s&acirc;n candidat. Mais, boustre! i' n&ocirc;s en m&acirc;ntyait tre&icirc;s des n&ocirc;tres - dae&ucirc;x du bas d'la p&acirc;ra&icirc;sse et iun des me&icirc;ns - l&eacute; p'tit Jean! v&eacute;ze, ma fou&eacute;! l&eacute; p'tit Jean! N'ou savait bein qu'n&ocirc;s en'm&icirc;ns s'&eacute;taient proum'n&egrave;s toute la ni&egrave;t, aussi bein comme nous, et n'ou n'savait pon tyi ravages qu'ils avaient peut faize. N'ou r'gardit partout, mais pas iun des tre&icirc;s ne s'motrit.<br/>
<br/>
J&eacute; n'tais pas content : j&eacute; m'd&icirc;sa&icirc;s &agrave; m&eacute;-ma&icirc;mme : &ldquo;M'a&icirc;zaient-i' jou&egrave; un tou, li et sa famme? J&eacute; n'l'aizais pas creu. Boustre d&eacute; p'tit baloque, s'tu l'as fait tu pa&icirc;z&acirc;s pour - et bein chi &egrave;ttou, va!&rdquo;<br/>
<br/>
-&nbsp;&nbsp;&nbsp;&nbsp;&nbsp;&nbsp;&nbsp;&nbsp;Y-a d&ecirc;j&agrave; tyiques minutes qu&eacute; moussieu l'Juge appo&icirc;nt&egrave; par la Cour, est &agrave; sa tablle, sou&ocirc;s l'sh&eacute;de - n'ou est touos dans l'attente. Enfin moussieu l'Juge ergarde &agrave; sa montre, et s&eacute; l'vant, n&ocirc;s dit &agrave; tous : <i>&ldquo;M&ecirc;ssie&ucirc;x les &ecirc;lecteur', le r&eacute;cueil est ouv&egrave;rt; j&eacute; s&icirc;s pr&ecirc;t &agrave; prendre vos votes.&rdquo;</i><br/>
<br/>
Et i' s'r-ass&icirc;s et ouvrit la liste des noms des che&icirc;ns tyi payaient r&acirc;t dans la para&icirc;sse, et la votetie k'menchit.<br/>
<br/>
Ch'fuzent nos z-en'mins ty-ouvrizent la danse. Mes bouannes-gens! n'y avait qu'pour iae&ucirc;x au k'menchement. Pour unne d&eacute;mi-heuze, j'e&ucirc;mmes d'la painne &agrave; y-en fou&ocirc;rr&eacute; iun ou dae&ucirc;x - mais n'ou n'dit mot - v'l&agrave; tyi n'duzezait pas tr&eacute;jo&uuml;s. B&eacute;t&ocirc;t, ch&eacute; s'sait note tou' - et il en fut d'ma&icirc;mme, aussin; et p&icirc;s, i' r'e&ucirc;drent l&ucirc;s tou' - et ch'fut-l&agrave; la gamme jusqu'&agrave; la fin, n'ou peut dize, et v'l&agrave; tyi duzit tyiques heuzes. - Enfin, les voteur' d'v&icirc;ndrent &ecirc;car' - i' n'y-en v'nait qu'iun d'temps-en temps, tant&ocirc;t pour nous, tant&ocirc;t pour l&eacute; z-ao&ucirc;tres. A la fin, i' n's'en pr&eacute;sentit pas, et moussieu l'Juge, en r'gardant &agrave; sa montre, annon&ccedil;it qu&eacute; dans vingt minutes l&eacute; r&eacute;cueil es'sait cly&ocirc;s.<br/>
<br/>
Et les m&egrave;rtyeur - d&eacute; part et d'ao&ucirc;tre - trouvaient qu'nou s'tait &agrave; iunne pr&egrave;s!<br/>
<br/>
Ch'est-l&agrave; tyi y-en eu d'la d&ecirc;broussesie pour trouv&eacute; les che&icirc;ns tyi n'taient pas occouo v'nus. Nos tre&icirc;s, &agrave; nous, avaient dispazu - n'ou n'seut pon les trouv&eacute; nulle part.<br/>
<br/>
&ldquo;Ah! p'tit bouigre d&eacute; Jean,&rdquo; j&eacute; m'd&icirc;sa&icirc;s, tu-&eacute;z&acirc;s affaize &agrave; m&eacute;, va!&rdquo; ....<br/>
<br/>
Mais, ty-est chonnechin, don - unne voua&icirc;x s'&ecirc;crie : &ldquo;N'en v'chin occouo iun, moussieu l'Juge!&rdquo; Ch'tait iun des che&icirc;ns d'l'ao&ucirc;tre parti, ty-entrait tout &ecirc;ssoufly&egrave; dans l'sh&eacute;de, et &agrave; tyiques v&egrave;rges dri&eacute;ze li, l&eacute; grand J&ocirc;su&eacute; et l'Pi&egrave;rre ty-en am'naient un ao&ucirc;tre par ch&acirc;ty'un s&acirc;n &egrave;rchot, entre l&ucirc;s dae&ucirc;x! ....<br/>
<br/>
- &ldquo;Ou' sav&egrave;z : quand j'vit les tre&icirc;s &ecirc;pitaflles, j'n'eu qu'd'en tye&icirc;s tout m&acirc;n long! le chein tyi tra&icirc;nnaient a&icirc;nchin -<br/>
<br/>
<i>Ch'tait l&eacute; p'tit Jean!!!</i><br/>
<br/>
Oui, ch'tait li, et bein li, tyi-avait, sembyait-i', bein d'la painne &agrave; s&eacute; t'nin d'but - I' parv&icirc;ndrent, &agrave; la fin, &agrave; s'faize un k'min, pour arriv&eacute; jusqu'&agrave; la tablle de moussieu l'Juge.<br/>
<br/>
- &ldquo;Moussieu le Juge, s'l&icirc; f&icirc;t l'grand J&ocirc;su&eacute;, v&ocirc;s piaiza-t-i' avait &ecirc;gar' pour ichin Jean? car i' n'est pas bein r&ecirc;solu tout chu temps.<br/>
<br/>
- &ldquo;A-t-il, au moins, conscience de ce don't il s'agit?&rdquo; s&eacute; f&icirc;t moussieu le Juge.<br/>
<br/>
- &ldquo;Ah! mais oui, don, j'ai unne c&ocirc;nsienche, moussieu! r&ecirc;ponni Jean en s&eacute; r'dr&eacute;chant, entre ses dae&ucirc;x c&ocirc;nducteur'.<br/>
<br/>
Moussieu l'Juge, tyi conna&icirc;ssait bein l'ou&ecirc;z&eacute;, pour s'emp&ecirc;chi d'bouff&eacute;, s'm&icirc;nt &agrave; tou&acirc;nn&eacute; et &agrave; ratou&acirc;nn&eacute; les pages d&eacute; la liste &ecirc;lectorale, pour trouv&eacute; l'nom. Fao&ucirc;t dize ty-il y m&icirc;nt du temps ....<br/>
<br/>
N'ou ou&iuml;yait l's'av&egrave;r' en d'hor', dans la route - form&egrave;s en dae&ucirc;x camps, tyi briyaient, les uns :<br/>
<br/>
</div><div align="center"><i>&ldquo;Viv' la r&ocirc;ze et l&eacute; l&icirc;l&acirc;s,</i><br/>
<i>Le lauri&eacute; n'en ganne'na pas!&rdquo;</i><br/>
<br/>
</div><div align="left">Et l's'ao&ucirc;tres l&ucirc;s r&ecirc;ponnaient :<br/>
<br/>
</div><div align="center"><i>&ldquo;Vie l&eacute; lauri&eacute; et l&eacute; l&icirc;l&acirc;s,</i><br/>
<i>Car ch'est la r&ocirc;ze tyi n'ganne'na pas!&rdquo;</i><br/>
<br/>
</div><div align="left">- J'avais t&egrave; m'm&acirc;t&eacute; dri&eacute;ze l&eacute; Juge, m&eacute;; dr&egrave;t &ecirc;ndr&egrave;t n&ocirc;s tre&icirc;s emp&ocirc;teumes, ty-attendaient.<br/>
<br/>
Unne fe&icirc;s, l&eacute; p'tit Jean &ocirc;zit m&eacute; r'gard&eacute;; mais ch'est m&eacute; tyi la l&acirc;nchit, &agrave; m&acirc;n tou', un ao&ucirc;tre ergar' en r&ecirc;ponse au sien. Et occou, en ba&icirc;ssant la hu&egrave;tte, s&eacute; m&icirc;nt-i' pon &agrave; ritonn&eacute; ....<br/>
<br/>
Ou' sav&egrave;z, d'vant unne t&egrave;lle a&ucirc;dace, l&eacute; sang s'm&icirc;nt &agrave; m'bouolyi dans l'cor'.<br/>
<br/>
- &ldquo;Viy-ous!&rdquo; j&eacute; m'd&icirc;sais, &ldquo;l&eacute; p'tit fripon s'fiche occouo d'm&eacute;, &agrave; m&acirc;n n&egrave;z! Ah! tu t'en r'pentiz&acirc;s p&ucirc;s d'un jour, va! m&acirc;n p'tit pe&ucirc;le!&rdquo; ....<br/>
<br/>
A la fin, moussieu l'Juge avait trouv&egrave;. Et n&eacute; v'la l'grand J&ocirc;su&eacute; tyi s'm&egrave;t &agrave; c&ocirc;nsilyi dans l'ouoz&egrave;lle au p'tit Jean, tyi semblyait entendre hao&ucirc;t; car j'creu l'ou&iuml; d'mand&eacute; : <i>&ldquo;Pour tyi, qu'ou dites!&rdquo;</i><br/>
<br/>
<i>- &ldquo;Moussieu Philippe,&rdquo;</i> s'l&icirc; f&icirc;t l'ao&ucirc;tre, en c&ocirc;ntinuant d'l&icirc; p&acirc;l&eacute; &agrave; l'ouoz&egrave;lle ....<br/>
<br/>
- &ldquo;Ma&icirc;te Jean -, comprenez-vous bien ce qu'vous faites?&rdquo; s'f&icirc;t l'Juge d'un ton bein solonnel, en r'gardant fisqu&eacute;ment l&eacute; p'tit homme.<br/>
<br/>
- &ldquo;Oui, Moussieu l'Magistrat, j'c&ocirc;mprends tout-&agrave;-fait bein, j'ai unne c&ocirc;nsienche. J've&icirc;ns faize m&acirc;n d&eacute;voir de cito&iuml;en,&rdquo; r&ecirc;ponnit note p&eacute;tit homme, en s&eacute; r'dr&eacute;chant drait comme un I.<br/>
<br/>
- &ldquo;Eh bein! Ma&icirc;te Jean -, pour qui votez-vous?<br/>
<br/>
- &ldquo;Eh! Moussieu l'Juge, j'vote-vote-vote pour-pour-pour Moussieu ....<br/>
<br/>
<i>- &ldquo;Phlippe -,&rdquo;</i> s'l&icirc; d&icirc;t J&ocirc;su&eacute;, &agrave; l'ouoz&egrave;lle.<br/>
<br/>
<i>- &ldquo;Moussieu Charles -!&rdquo;</i> s'f&icirc;t l&eacute; p'tit Jean, en s'r&ecirc;ngorgeant.<br/>
<br/>
<i>- &ldquo;Bien!&rdquo;</i> s'l&icirc; d&icirc;t l'Juge, ou' pou&egrave;z &agrave; ch't'heu vos r'tiz&eacute;.&rdquo;<br/>
<br/>
Mais l'pou&ocirc;re p&eacute;tit baloque n&eacute; l'ou&iuml;t pas; car dans chu moment-l&agrave;, i' tyiait les quate four' z-en l'air. Si dae&ucirc;x des n&ocirc;tres n'avaient pas t&egrave; l&agrave; &agrave; l&eacute; r'ch&eacute;v&eacute;, pour sae&ucirc;x tyi s&eacute; s'sait r&ocirc;mpu la h&eacute;z&egrave;que du d&ocirc;s.<br/>
<br/>
Les dae&ucirc;x tra&icirc;tres, pendar', tyi l&eacute; t'naient, quand t-i' l'ou&iuml;drent dize &ldquo;Moussieu Charles,&rdquo; fuzent pr&icirc;nt d'unne telle rage, ty-ils l'la&icirc;ssizent cou&ocirc;re, en l'hallant en dri&eacute;ze - v'l&agrave; pourtyi l&eacute; pou&ocirc;re p&eacute;tit achocre avait m&acirc;ntyi, p't'&ecirc;tre, d&eacute; s'tu&eacute;.<br/>
<br/>
Les dae&ucirc;x pendar' s'n'allizent bein vite, en pendant l'z-hue&ucirc;les, comme dae&ucirc;x tchans fou&ocirc;t&egrave;s - et i' f&icirc;drent bein.<br/>
<br/>
Nos m&egrave;rtyeur' trouvaient qu&eacute; ch'tion' <i>unne </i>voua&icirc;x l'avant.<br/>
<br/>
Personne d'ao&ucirc;tre n&eacute; s'pr&eacute;sentant pour vot&eacute;, Moussieu l'Juge d&ecirc;clazi l'r&eacute;tyeul cly&ocirc;s et les voua&icirc;x f&ucirc;drent compt&egrave;es et r'compt&egrave;es.<br/>
<br/>
Ch'l&agrave; fait, Moussieu l'Juge s&eacute; l'vit! - J'n'ai pas b&eacute;soin d'vos dize qu'n'ou z-&eacute;tait ou&iuml; la souoz&icirc;s cou&ocirc;re.<br/>
<br/>
&ldquo;Messie&ucirc;x! s'f&icirc;t l'Juge, j&eacute; d&eacute;clare Moussieu Charles - d&ucirc;ment &ecirc;lu Conn&ecirc;table de cette p&acirc;roisse, ayant obtenu 201 voix, son contyurrent, Monsieur Philippe - n'en n'ayant que 200. Majorit&eacute; pour Moussieu Charles -, <i>Une voix</i>!&rdquo;<br/>
<br/>
<i>Le p'tit Jean avait sao&ucirc;v&egrave; note parti!</i><br/>
<br/>
Ou' pouv&egrave;z pens&eacute; tyi y-en eu des hour&acirc;s et des z-hour&acirc;s d'note bor'. N'ou portit Moussieu Charles en triomphe - et l&eacute; p'tit Jean &egrave;ttou, ma f&eacute;. Et pis, n'ou z-allit tou&ocirc;s s'rafra&icirc;chi &agrave; notre h&ocirc;t&egrave;l.<br/>
<br/>
Ch'est l&eacute; p'tit Jean tyi fut f&ecirc;t&egrave; et c&ocirc;mply&icirc;ment&egrave;. Moussieu Charles l&eacute; r'm&egrave;rcyit li-ma&icirc;mme et l&icirc; d&icirc;t qu&eacute; s'il avait besoin d'ao&ucirc;tyun s&egrave;rvice, d'all&eacute; &agrave; li!<br/>
<br/>
J'en e&ucirc;mmes jusqu'&agrave; pass&eacute; m&icirc;nni&egrave;t.<br/>
<br/>
J'pr&icirc;ns soin d'Jean. J&eacute; l'f&icirc;s entr&eacute; si&egrave;z nous. Sa famme &eacute;tait l&agrave;, tyi l'attendait.<br/>
<br/>
S'n&ocirc;s d&icirc;t-i', en pieuzant d'joua&icirc;e, &agrave; ma famme et m&eacute;, et endr&egrave;t sa propre famme, en la p&ocirc;intant du d&eacute; : &ldquo;Ch'est ichin, ma Rachel, tyi m'avait instruit comment faize, si m'gaffaient comme il' ont fait!&rdquo;<br/>
<br/>
J'vos r'm&egrave;rcie, ma brave famme! &ldquo;l&icirc; f&icirc;s-je, dorz&eacute;navant compt&egrave;z s&ucirc;s m&eacute;, comme votre anmin &agrave; tou&ocirc;s les dae&ucirc;x!&rdquo; I' s'en r'allizent tou&ocirc;s joyeur' si&egrave;z aie&ucirc;x. - Et j'ti&ecirc;ns ma pazole : le p'tit Jean et sa famme n'ont pas t&egrave; oubli&egrave;s : i' pa&icirc;ent l&ucirc;s ch&icirc;n quarti&egrave;r' d&eacute; rente au jour dit.<br/>
<br/>
</div><div align="center">*   *   *   *   *<br/>
<br/>
</div><div align="left">N&ocirc;s adv&egrave;rsaizes avaient l'tyeu bein gros - ch'l&agrave; va sans dize. I' m'nichizent d&eacute; c&ocirc;ntest&eacute; l'&ecirc;lection; mais, boustre! quand v&icirc;nt l'temps, i' s'en pr&icirc;ndrent bein garde : i' savaient bein - les pend'loques! - ty-est qu'il avaient fait. Les dae&ucirc;x che&icirc;ns ty'il' avaient enfrum&egrave; l'jour d&eacute; l'&ecirc;lection &eacute;taient l&agrave;. J't&icirc;mmes pr&ecirc;ts pour iae&ucirc;x, s'n'ou z-en 'tait v'nus l&agrave;!<br/>
<br/>
Mais i' n'c&ocirc;ntest&icirc;drent pas, et note Moussieu fut asseurment&egrave;.<br/>
<br/>
Mais si l&eacute; p'tit Jean avait vot&egrave; d'l&ucirc;s bor', j'tion fich&ucirc;s ....!<br/>
<br/>
V'l&agrave; l'histou&eacute;ze, mes dammes et m&ecirc;ssie&ucirc;x,&rdquo; s'n&ocirc;s f&icirc;t Ma&icirc;tre Edouar'.<br/>
<br/>
Les tre&icirc;s dammes et tou&ocirc;s nous, l&eacute; r'm&egrave;rcy&icirc;mmes bein des fe&icirc;s pour sa belle histou&eacute;ze; p&icirc;s n'ou p&acirc;ssit la mogue occouo unne fe&icirc;s; et p&icirc;s n'ou d&icirc;t touos <i>&ldquo;bonsouer&quot;</i> &egrave;s dammes et au ma&icirc;tre d'la ma&icirc;son, et n'ou s'en fut ch&acirc;tyun si&egrave;z s&eacute; s'couochi.<br/>
<br/>
Et m&eacute; &egrave;ttou, j'm'y-en vais, il en est grand temps.<br/>
<br/>
Un bou&acirc;n Nou&eacute; et unne bouanne Ann&egrave;e &agrave; tous.<br/>
<br/>
</div><div align="right"><a href="charlespicot.html">C. DU MONT.</a><br/>
<br/>
</div><div align="left">24 N&eacute;v. 1910.<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="politics.html">La Politique en J&egrave;rri</a><p>
<li><a href="balo.html">Vote Secret, ou Votaies Par Balo</a><p>
<li><a href="balo2.html">Ou z&ecirc;tes pour le &quot;bal&ocirc;&quot;</a><p>
<li><a href="scrutin1890.html">L&eacute; Scrutin</a><p>
<li><a href="allaischerchi.html">Allais cherchi des voies!</a><p>
<li><a href="electrin.html">Election de la Trin'tait</a><p>
<li><a href="electri2.html">Election de la Trin'tait 2</a><p>
<li><a href="laurens1.html">St.-Laurens. - L'&Eacute;lection</a><p>
<li><a href="laurens2.html">St.-Laurens. - L'&Eacute;lection - R&eacute;ponse du Couosin John au Couosin Kli&eacute;ment</a><p>
<li><a href="electionstjean.html">L'Election &agrave; St. Jean</a><p>
<li><a href="electionstmartin.html">&Eacute;lection de St. Martin</a><p>
<li><a href="electionstclement.html">L'&Eacute;lection de St. Cl&eacute;ment</a><p>
<li><a href="elections_2.html">L'Election &agrave; St. Sauveux</a><p>
<li><a href="elections_5.html">L'&ecirc;lection &agrave; Ste. Mathie</a><p>
<li><a href="elections_31.html">Pour la tre&icirc;zime et derni&egrave;the le&ccedil;on &agrave; l'entou d&eacute; la bord&egrave;e d'&ecirc;lection &agrave; St. Ou</a><p>
<li><a href="pmmultitude.html">Les Elections</a><p>
<li><a href="gdfelect.html">Eune bouanne &ecirc;lection!</a><p>
<li><a href="electioneering.html">Electioneering campaign</a><p>
<li><a href="elections_20.html">Electioneering secrets</a><p>
<li><a href="elections_26.html">Electioneering topics</a><p>
<li><a href="election1899.html">La niet de d'vant l'Election</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

