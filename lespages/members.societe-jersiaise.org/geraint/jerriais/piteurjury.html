<HTML>
<HEAD>
<TITLE>How Piteur convinced the Jury</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Piteur convinced the Jury</h2></font></center><p>

Les assises de chute semaine me font rassouvn&eacute; d'la bord&eacute;e que j'fut du juri. J'vo p&acirc;sl&eacute; d'y'a eunne trentaine d'ann&eacute;es au mains: ch'tait d'vant qu'j'eusse oquo fait la b&ecirc;tise d'm&eacute; mathi&eacute;; j'tais oquo pas sus man compte chu temps l&agrave;, et ch'tait l'&egrave;stet apr&egrave;s que j'fut r'venu d'pass&eacute; djix-huit mais &agrave; <a href="gdfcote.html">la c&ocirc;te</a> pour les Messieux Collas a la Pointe Saint Pierre, forgi des grappins d'berge et d'la fethaille pour lus navithe qu'etait sus les choutchets aupr&egrave;s du run a Ned Packwood - le Warrior, j'cr&eacute; me r'souv'n&eacute;, de tchi chu pamph&egrave;que de Hutchet fut Captaine, et fallyi nos cou&ocirc;rre au plien l'ann&eacute;e en r'venant sus les Iles Madleines.<br/>
<br/>
R'venu d'la C&ocirc;te ov mes trente deux louis d'gages, j'm&eacute; d'menti d'm'&egrave;sprouv&eacute; a trav&acirc;illyi la terre ov l'aide d'eunne grosse br&eacute;tounne pour faithe le d'dans et coutchi, et un valet pour me montr&eacute; coumment  ferm&eacute;.<br/>
<br/>
J'appr&icirc;nmes touos les tr&egrave;s a ferm&eacute; pour tr&egrave;s ans; v'la tchi m'cou&ocirc;ti pus d'chent louis, sans cont&eacute; les vingt-chinq que l'<a href="connetable.html">Counn&eacute;tabye</a> me consilluit de dounn&eacute; a la servante pour s'en r'all&eacute; en France soigni sa tumeur. S'ou n'tait pon all&eacute;e dithe d'un bond et d'l'autre qu'ou comptait m'mathi&eacute;! Oquo au jour d'anni&eacute;t j'peux l'v&eacute; la main d'vant la Cour que je n'sis pon d'chutte sorte la.<br/>
<br/>
Mais j'avais id&eacute;e d'vos p&acirc;sl&eacute; d'la bord&eacute;e que j'fut d's'assises. Ch'tait l'ann&eacute;e qu'Bett&eacute; Pliapi &egrave;smaglyi la tete a s'n'houmme, sam Ernon, ov eune tchullyi-a-pot - a bon d'vous s'en r'souvaindront?<br/>
<br/>
A dithe vrai, ch'tait un triste &egrave;sm&acirc;nus qu'Sam. V'la tchi 't&eacute; p'tit, et maigre, et &egrave;sbliav&eacute;; v'la qu'avait les gambes teurques, les hanques d&egrave;stchilbou&eacute;tchies, et les pids chen d'vant-dri&egrave;the; v'la qui n'avait pon g'veux ni ouisqueurs, un nez couleu d'betterave, et des jaunes madelles de h&egrave;che dans la bouoche. Mais tout d'm&ecirc;me, ch'tait a peine la eunne raison pour y'&egrave;stru&ecirc;ull&eacute; san p'tit ch&eacute;rv&eacute; ov eune tchullyi-a-pot. D'autant pus qu'oul tou&ocirc;nait autou san p'tit d&eacute;, s'n'houmme. Ch'tait &quot;Sam, va ichin: va l&agrave;: apporte m&eacute; la chaudi&egrave;the: va estendre le linge: scrobbe la tchuisine:&quot; et - &quot;tu 'as l'air lass&eacute;! Va t'couochi&quot; - quand v'nait huit heuthes et qu&eacute; j'm'en tais v'nu pour jou&eacute; a la dj&egrave;rre-d&egrave;s-rou&eacute;es - eune gamme de cartes a deux si difficille qu'un tr&egrave;zieme dans l'appartement vos disteurbe.<br/>
<br/>
Mais d'jantre! Quand vint la gamme des tchulliers-a-pot, la police s'en m&egrave;le. Et ch'fut d'm&ecirc;me que nou m'mint du juri pour jugi eune femme si&egrave;z tchi j'avais bu des cann&eacute;es d'cidre caud (ov d'la canelle r&acirc;p&eacute;e et eunne fielle de louothi) l'hiv&eacute; de d'vant.<br/>
<br/>
Heutheusement oul en r&egrave;scappi! L'Avocat prouvi a la Cour qu'la t&egrave;te a Sam 'tait si souppye que l'paids d'la tchullyi seulment pouait faithe eunne br&egrave;que dedans, et qu'en tout cas l'ch&eacute;rv&eacute; n'tait pon d'grand valeu. Et pis, coumme y lus dit: Ch'tait sa faute! Si Sam avait 't&eacute; d'hors, dans les terres, ou offuche a tchillyi du cresson pour le marchi, ou transpliant&eacute; des f&egrave;ves, y n'ethait pon 't&eacute; sou&ocirc;s la tchullyi justement quand Missis Ernon s'n'allait &egrave;smaglyi eunne m&ocirc;que oveu! Et pis, qui dit, la perte n'est pon forte! et qu'y'avait m&egrave;me un houmme dans l'juri qu'etait pr&egrave;t a cou&ocirc;rre sa chance et mathi&eacute; Bett&eacute; dans l'couothant d'un mais, et y'a&icirc;dji a rembours&eacute; l's'obligations qu'Sam avait emprunt&eacute; sus l'menage.<br/>
<br/>
Quand il eut fini d'p&acirc;sl&eacute;, et qu'le Protchuleux eut &egrave;sprouv&eacute; a faithe craithe qu'Sam etait r'grett&eacute; d'ses paraissiens, la Cour dit qu'oul en avait ou&iuml; assez; et l'Juri s'en fut dans l'appartement pour d&egrave;slib&eacute;th&eacute;. Y s'adounnait que j'tais, &quot;foreman&quot; du Juri, et j'prins la pathole pour dithe: Tch&egrave;s qu'ous en cryis, bouonnes gens? Pour de m&eacute;, j'sis d'avis que - sou&ocirc;s les cirsonstances, et consid&eacute;thant qu'Sam 't&eacute; un triste objet et qu'il est achteu ben a l'abri et hors de la vaie, autant &quot;leeve ouelle &eacute;lone&quot; - J'sis pour &quot;non-coupabye!&quot; Et, qu&eacute; j'dis, l'sien qu'est d'opinion contraithe &eacute;tha affaithe a m&eacute;! que j'dis, en otant ma casaque et r'troussant mes manches.<br/>
<br/>
Y s'fit un grand silence dans l'appartement; et y'en eut deux qui voulites qu'menchi a ardjument&eacute;. Mais quand j'leus eu capuchi la t&ecirc;te, y'un apr&egrave;s l'autre, contre le coin d'laie-du-foyi (j'tais fort coumme un capestre dans ch&egrave;s temps l&agrave;) et mint man poing souos l'n&eacute;s d's'autres; j'fumes touos d'accord et unanimes. J'tais un mio &egrave;ssouffli&eacute; en rentrant en Cour, et y m'fallut dithe &quot;non coupabye&quot; deux fais d'vant que l'Baillyi ou&iuml;sse. Il eut l'ait un mio surprins, et hauchi l's'&egrave;spaules en disant a Bett&eacute; d'av&eacute; a d&egrave;scamp&eacute; d'la Cour au pus t&ocirc;t.<br/>
<br/>
<i><a href="brambilo.html">Piteur Pain</a></i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="crinme.html">L&eacute; cr&icirc;nme et la louai</a><p>
<li><a href="pmjury.html">Des femmes sus l'jury</a><p>
<li><a href="pmassises.html">L's'Assises dans les viers temps</a><p>
<li><a href="auvoleux.html">Au Voleux!</a><p>
<li><a href="gdfmefaits.html">M&ecirc;faits et finnances</a><p>
<li><a href="sausiche.html">Sausiche ou B&acirc;ton d'Justice?</a><p>
<li><a href="gdfceux.html">&Agrave; tous ceux qui...</a><p>
<li><a href="gdfhelas.html">H&eacute;las!</a><p>
<li><a href="pmjuge.html">L&eacute; Juge d&eacute; La P'tite Cour</a><p>
<li><a href="painjuratship.html">Peter and the Juratship</a><p>
<li><a href="pmprison.html">Un M&ecirc;lange &agrave; La Prison</a><p>
<li><a href="detravers.html">D&eacute; travers!</a><p>
<li><a href="voleurs.html">Les Voleurs</a><p>
<li><a href="plaidedie.html">La Plaidedie</a><p>
<li><a href="proces.html">Le Proc&eacute;s</a><p>
<li><a href="noncoupablye.html">Non Coupablye</a><p>
<li><a href="assembliee/cour.html">Visite &agrave; la Cour Rouoyale</a><p>
<li><a href="courroyale1879.html">La Cour Royale en 1879</a><p>
<li><a href="cahouain_justice.html">Un transport d&eacute; Justice</a><p>
<li><a href="mancrime.html">Man Crime</a><p>

<li><a href="pmsouffre.html">Merrienne souffre</a><p>
<li><a href="pmchaleu.html">Merrienne et la chaleu</a><p>
<li><a href="pmjugements.html">Dr&ocirc;les d&eacute; jugements, dit Merrienne</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
