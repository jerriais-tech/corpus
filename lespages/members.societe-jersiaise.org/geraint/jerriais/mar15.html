<HTML>
<HEAD>
<TITLE>La Bouonne Nouvelle s'lon Mar, Chapitre 15</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Mar, Chapitre 15</h2></font></center><p>

<a href="verrinnegpilate.jpg"><img src="verrinnegpilate.jpg" width="191" alt="Grouville" title="" border="0" align="right" /></a>
<center><font color="#215e21"><h3>V&egrave;rsets 1-39</h3></font></center>

Et d&ecirc;li&ecirc;ment l'mat&icirc;n les grands pr&ecirc;tres lus r&ecirc;unn&icirc;drent auve les seurvillants et l's &ecirc;crivains et tout l'conseil et amath&icirc;drent J&eacute;s&ucirc; et l'am'n&icirc;drent hors et l'rend&icirc;drent &agrave; Pilate. Et Pilate l&icirc; d'mandit, &quot;Ch'est-i' qu'tu'es l'Rouai des Juis?&quot; <br/>
<br/>
Et li, i' l&icirc; r&ecirc;ponnit, &quot;Ch'est en tchi ou l'd&icirc;tes, vous.&quot; <br/>
<br/>
Et les grands pr&ecirc;tres l'atch&ucirc;s&icirc;drent d'un amas d'tchi. Pilate &egrave;rd&eacute;mandit, &quot;N'as-tu don pon d'r&ecirc;ponse? V'l&agrave; tchi t'ont atch&ucirc;s&eacute; d'tant d'ma&ucirc;faits!&quot; <br/>
<br/>
Mais J&eacute;s&ucirc; n'r&ecirc;ponnit d'aut', et Pilate en fut &ecirc;m&egrave;rvilyi. <br/>
<br/>
I' s'adonnait &egrave;s f&ecirc;tes ch&acirc;que ann&eacute;e qu'i' l&acirc;tchit iun des prisonni&egrave;rs, l'chein qu'nou choua&icirc;sit. Et y'en avait iun tch'avait nom Bar-Abbas, blioutchi auve les cheins tch'avaient r&eacute;volt&eacute; et tch'avaient tu&eacute; duthant lus r'volte. Et l'monde briy&icirc;drent &agrave; d'mander chein qu'nou fa&icirc;thait d'cou&ocirc;teunme. Pilate don lus r&ecirc;ponnit, &quot;Ch'est-i' qu'ou voulez qu&eacute; j'lib&eacute;the chu Rouai des Juis?&quot; Car i' viyait cliai qu'les grands pr&ecirc;tres l'avaient rendu &agrave; cause d&eacute; jalousie. Mais l'monde, &ecirc;tibotchis par les grands pr&ecirc;tres, voulaient qu'i' l&acirc;tch&icirc;sse Bar-Abbas. Pilate lus r'dit en r&ecirc;ponse, &quot;Tch'est don qu'ou voulez qu&eacute; j'faiche auve l&eacute; chein qu'ous app'lez l'Rouai des Juis?&quot; <br/>
<br/>
Et i' r'briy&icirc;drent, &quot;&Agrave; la crouaix auve li!&quot; <br/>
<br/>
Pilate lus dit, &quot;Pouortchi? Tchi ma&ucirc;fait qu'il a r'gr&eacute;e?&quot; <br/>
<br/>
Mais i' r'briy&icirc;drent pus haut, &quot;&Agrave; la crouaix!&quot; <br/>
<br/>
Pilate, en voulant pliaithe au monde, l&acirc;tchit Bar-Abbas et env'yit J&eacute;s&ucirc;, un co qu'nou l'&eacute;thait vri&eacute;, pouor &ecirc;t' crucifi&eacute;. Les soudards l'hal&icirc;drent dans l'bel du Pr&eacute;torium et rassembly&icirc;drent toute la dga&icirc;ngue, l&icirc; m'tt&icirc;drent eune pourpre robe, teurtch&icirc;drent eune couronne d'&ecirc;p&icirc;ngnes et l'couronn&icirc;drent auve. &Eacute;pis coumme ch'tait pouor l'honother, i' d&icirc;drent, &quot;Vive l&eacute; Rouai des Juis!&quot; et i' l&icirc; baill&icirc;drent des cliam&ucirc;ses atout eune badgette et &ecirc;cop&icirc;drent sus li et lus agenou&ocirc;ll&icirc;drent pouor l&icirc; faithe des r&eacute;v&eacute;thences. <br/>
<br/>
<a href="verrinnesscrouaix.jpg"><img src="verrinnesscrouaix.jpg" width="191" alt="Saint Sa&ucirc;veux" title="" border="0" align="right" /></a>
Un co qu'i' l'avaient motchi, i' hal&icirc;drent la pourpre robe d&eacute; li et l'rabily&icirc;drent et l'am'n&icirc;drent hors pouor &ecirc;t' crucifi&eacute;. Il' oblyig&icirc;drent un p&acirc;ssant v'nu des clios, Simon d'Cyth&egrave;ne, p&eacute;the Alexandre et Rufus, &agrave; aller acant&eacute; ieux &agrave; seule f&icirc;n qu'i' port&icirc;sse la crouaix. I' l'am'n&icirc;drent &agrave; la pliaiche tch'a nom Golgotha, v'l&agrave; tchi veurt dithe &quot;la cranne&quot; et l&icirc; baillit du v&icirc;n d&ecirc;m&ecirc;l&eacute; d'auve d'la myrrhe, mais i' n'en but pon. <br/>
<br/>
I' fut cliou&eacute; &agrave; la crouaix et i' spart&icirc;drent ses habits parmi ieux en jouant pouor lus lot. Ch'fut &agrave; la tra&icirc;si&egrave;me heuthe qu&eacute; nou l'crucifyit et nou-s'affichit s'n atch&ucirc;s&acirc;tion sus la crouaix, &quot;Rouai des Juis&quot; et crucifyit deux voleurs auve li, iun &agrave; d&ecirc;tre et l'aut' &agrave; s&eacute;n&ecirc;tre. <br/>
<br/>
(Ainch&icirc;n chein tch'avait 't&eacute; &ecirc;crit fut accomplyi: &quot;I' fut compt&eacute; parmi les malfa&icirc;teurs&quot;.) <br/>
<br/>
Les p&acirc;ssants l'motchaient, en ch&acirc;tchant lus t&ecirc;tes et dithant, &quot;Ah, t&eacute; tchi piqu'thais bas l'Templ'ye et l'&egrave;rb&acirc;tithais en trais jours, sauve-t&eacute; et d'vale don d'chutte crouaix-l&agrave;!&quot; Et d'm&ecirc;me les grands pr&ecirc;tres lus en motch&icirc;drent auve les &ecirc;crivains et d&icirc;drent, &quot;Il a sauv&eacute; d's aut's mais n'peut pon sauver s&eacute;-m&ecirc;me. Pi&ecirc;sse-t-i' d'valer achteu d'chutte crouaix, chu Christ, chu Rouai des Juis, &agrave; seule f&icirc;n qu&eacute; j'v&egrave;rr&ecirc;mes et craith&ecirc;mes.&quot; Et les cheins tchi 'taient crucifi&eacute;s acant&eacute; li l'traitaient &eacute;tout. <br/>
<br/>
Et quand v&icirc;nt la si&ecirc;xi&egrave;me heuthe, la ni&egrave;rcheu couvrit tout l'pays jusqu'&agrave; la neuvi&egrave;me heuthe. &Eacute;pis &agrave; la neuvi&egrave;me heuthe, J&eacute;s&ucirc; briyit &agrave; hauteu d't&ecirc;te, &quot;<i>Eloi, Eloi, lama sabachthani?</i>&quot; v'l&agrave; tchi veurt dithe, &quot;Mou&ocirc;n Doue, mou&ocirc;n Doue, pouortchi qu'tu m'as d&ecirc;dg&egrave;rpi?&quot; Et y'en avait des cheins tchi 'taient l&agrave; l'tou tchi ou&icirc;drent chennech&icirc;n et d&icirc;drent, &quot;N&eacute; v'l&agrave; tchi crie &agrave; Elie.&quot; <br/>
<br/>
Et iun dg'ieux s'en fut d&ecirc;li&ecirc;ment qu'si eune &ecirc;ponge tremp&eacute;e d'vinnaigre, la m&icirc;nt sus eune rava&ucirc;le et l&icirc; baillit &agrave; baithe, en dithant, &quot;Assa, viyons si Elie veindra l&eacute; d'valer. &quot; <br/>
<br/>
&Eacute;pis J&eacute;s&ucirc; fit un grand brai et p&acirc;ssit l'pas. Et l'ridgieau du templ'ye fut &ecirc;trilyi en deux d&eacute; haut en bas. Quand l'chent'nyi tchi 'tait d'amain vit coumme tchi qu'i' mouothit, i' dit, &quot;V&eacute;the, ch't houmme-ch&icirc;n 'tait l'Fis du Bou&ocirc;n Dgieu.&quot;<br/>
<br/>

&nbsp;<p>

<center><font color="#215e21"><h3>V&egrave;rsets 1-15</h3></font></center>


Et d&ecirc;li&ecirc;ment &agrave; sinne d&eacute; jeu, les grands pr&ecirc;tres lus avis&icirc;drent aupr&egrave;s des vi&egrave;rs et hoummes d'la louai et toute l'assembli&eacute;e. I' ly&icirc;drent J&eacute;s&ucirc;, l'emm'n&icirc;drent, et l'baill&icirc;drent &agrave; Pilate. Pilate l&icirc; d'mandit, &quot;Ch'est-i' t&eacute; tch'es l'Rouai des Juis?&quot;<br/>
<br/>

I' l&icirc; r&ecirc;ponnit, &quot;Ch'est vous tchi dites d&eacute; m&ecirc;me.&quot; &Eacute;pis les grands pr&ecirc;tres lanch&icirc;drent un tas d'atch&ucirc;s&acirc;tions contre li.<br/>
<br/>

Pilate l&icirc; r'd&eacute;mandit: &quot;N'y'as-tu pon d'r&ecirc;ponse? &Egrave;rgarde combein d'atch&ucirc;s&acirc;tions qu'i' lanchent contre t&eacute;." Mais viyant qu'J&eacute;s&ucirc; n'y r&ecirc;ponnit mot, Pilate fut &ecirc;m&egrave;rvilyi.<br/>
<br/>

Assa i' soulait lus l&acirc;tchiz duthant la f&ecirc;te un prisonnyi, autchun dg'ieux pouor tchi qu'i' d'mandaient. I' s'adonnait qu'un houmme tch'avait nom Bar-Abbas 'tait en bo&ecirc;te acant&eacute; les r'b&ecirc;les tch'avaient machacr&eacute; des gens duthant la r'b&ecirc;l'lie. L&eacute; monde v&icirc;ndrent don et lus &ecirc;canch&icirc;drent &agrave; d'mander &agrave; Pilate d'les s&egrave;rvi s'lon la vielle cou&ocirc;teunme. I' lus r&ecirc;ponnit, &quot;Ch'est-i' qu'ou voulez qu&eacute; j'vos l&acirc;que chu Rouai des Juis?&quot; Ch'est en tchi il avait r&eacute;al&icirc;s&eacute; qu&eacute; ch'tait par jalousie qu'les grands pr&ecirc;tres l'i'avait bailli. Mais les grands pr&ecirc;tres r'&ecirc;tibotch&icirc;drent l&eacute; monde &agrave; seule f&icirc;n qu'i' lus l&acirc;tch&icirc;sse Bar-Abbas au run.<br/>
<br/>

Pilate lus r'p&acirc;lit, &quot;Tch'est don qu'ou voulez qu&eacute; j'faiche auve l'houmme qu'ous app'lez l'Rouai des Juis?&quot;<br/>
<br/>

I' l&icirc; briy&icirc;drent, &quot;Cliouez-l&eacute; &agrave; la crouaix!&quot;<br/>
<br/>

Pilate lus d'mandit, &quot; Tchi ma qu'il a fait, li?&quot;<br/>
<br/>

Mais i' r'briy&icirc;drent d'abou&ocirc;n pus, &quot;Cliouez-l&eacute; &agrave; la crouaix!&quot; Et Pilate, voulant satisfaithe l&eacute; monde, lus l&acirc;tchit Bar-Abbas; et un co qu'il avait fait fou&ocirc;t&eacute; J&eacute;s&ucirc;, i' l'baillit pouor &ecirc;t' cliou&eacute; &agrave; la crouaix.<br/>
<br/>


&nbsp;<p>

<center><font color="#215e21"><h3>V&egrave;rsets 5-43</h3></font></center>

Mais J&eacute;s&ucirc; n'r&ecirc;ponnit rein, entouor tchi Pilate en fut ravi. Et i' lus l&acirc;tchait aller un prisonnyi &agrave; la f&ecirc;te, l&eacute; chein qu'i' voulaient d'mander. Et y'en avait iun tch'avait nom Barabb&acirc; tchi 'tait prisonnyi auve ses canmathades d'&egrave;rvolte et tch'avait tu&eacute; dans l'&egrave;rvolte. Et l'peupl'ye lus &ecirc;pr&icirc;ndrent &agrave; braithe &agrave; ha&ucirc;teu d'vouaix et lus &ecirc;pr&icirc;ndrent &agrave; d'mander qu'i' lus f&icirc;sse coumme il avait tr&eacute;jous fait. Pilate don lus r&ecirc;ponnit et dit, &quot;Voul'-ous que j'vos l&acirc;que aller l'Rouai des Juis?&quot; Car i' savait bein qu'les grands pr&ecirc;tres l'avaient m&icirc;ns entr&eacute; ses mains par jalousie. Mais les grands pr&ecirc;tres &ecirc;tibotch&icirc;drent l&eacute; peupl'ye pouor d'mander pus &agrave; co d'aver Barabb&acirc;. <br/>
<br/>
Et Pilate r&ecirc;ponnit et s'f&icirc;t, &quot;Mais don tch'est qu'ou voulez qu&eacute; j'faiche au chein qu'ous app'lez l'Rouai des Juis?&quot; <br/>
<br/>
Et i' briy&icirc;drent d&egrave;rch&eacute; et d&icirc;drent, &quot;Crucifyie-l&eacute;!&quot;<br/>
<br/>
&quot;Mais,&quot; qu&eacute; Pilate s&eacute; fit, &quot;tchi ma qu'il a fait?&quot;<br/>
<br/>
Mais i' briy&icirc;drent acouo pus haut, &quot;Crucifyie-l&eacute;!&quot; Et don Pilate voulit contenter l'peupl'ye et l&acirc;tchit aller Barabb&acirc;, et aupr&egrave;s aver fait J&eacute;s&ucirc; &ecirc;t' fou&ocirc;t&eacute;, i' l'm&icirc;nt entr&eacute; lus mains pouor &ecirc;t' crucifi&eacute;. Et les soudards l&eacute; m'n&icirc;drent dans l'bel (tch'est l'pr&eacute;touaithe) et criy&icirc;drent &agrave; toute la dga&icirc;ngue. Et i' l'griy&icirc;drent auve eune robe d&eacute; pourpe et l&icirc; m&icirc;ndrent eune couronne d'&ecirc;p&icirc;ngnes qu'il' avaient engib&acirc;tr&eacute; l'tou d'la t&ecirc;te. Et i' lus &ecirc;pr&icirc;ndrent &agrave; l'saluer en d&icirc;thant, &quot;Es-tu d'charme, Rouai des Juis?&quot; Et i' l&icirc; capuch&icirc;drent la t&ecirc;te auve eune branque et &ecirc;cop&icirc;drent sus li et lus m&icirc;ndrent &agrave; g'nouors pouor lus motchi d'li. Et quand i' f&ucirc;drent path&eacute;s d'lus motchi d'li, i' l&icirc; hal&icirc;drent la robe d&eacute; pourpe et l&icirc; r'm&icirc;ndrent ses hardes et l&eacute; m'n&icirc;drent d'houors pouor l&eacute; crucifier. Et i' f&icirc;drent un houmme tchi p&acirc;ssait tch'avait nom Simon l'Cyth&eacute;nien, tchi v'nait du clios et tchi 'tait l'p&eacute;the d'Alexandre et d'Rouoget, porter sa crouaix. &Eacute;pis i' l&eacute; m'n&icirc;drent &agrave; la pi&egrave;che d&eacute; Golgotha, v'l&agrave; tchi veurt dithe l'endrait d'la cranne. Et i' l&icirc; baill&icirc;drent du v&icirc;n &agrave; baithe m&ecirc;l&eacute; auve d'la myrrhe mais i' n'en voulit pon. Et quand i' l'e&ucirc;drent crucifi&eacute;, i' ch&acirc;r&icirc;drent ses hardes en halant &egrave;s lots pouor saver tch'est qu'un ch&acirc;tchun en &eacute;thait.<br/>
<br/>
<a href="verrinnesocrouaix.jpg"><img src="verrinnesocrouaix.jpg" width="191" height="700" alt="Saint Ou&euml;n" title="" border="0" align="right" /></a>
I' 'tait trais heuthes quand i' l'crucify&icirc;drent. Et l'diton pouortchi qu'i' 'tait l&agrave; 'tait &ecirc;crit en d'ssus d'sa t&ecirc;te et ch'tait, &quot;L&eacute; Rouai des Juis&quot;. I' crucify&icirc;drent &eacute;tout auve li deux voleurs; iun &agrave; sa main d&ecirc;tre et l'aut' &agrave; sa main s'n&ecirc;tre. Et chennech&icirc;n tchi 'tait &ecirc;crit v&icirc;nt &agrave; s'adonner: &quot;Il a 't&eacute; m&icirc;ns &agrave; c&ocirc;t&eacute; des l&acirc;reneurs&quot;. Et les cheins tchi p&acirc;ssaient par-l&agrave; lus motchaient d'li et ch&acirc;tchaient la t&ecirc;te et d&icirc;thaient, &quot;Ah, t&eacute; tchi droqu'thais l'Templ'ye et l'&egrave;rb&acirc;tithais dans trais jours, sa&ucirc;ve-t&eacute; t&eacute;-m&ecirc;me et d'vale d'la crouaix!&quot;<br/>
<br/>
Et &eacute;tout les grands pr&ecirc;tres lus en motchaient d'pathe auve l's &ecirc;crivains et lus entr&eacute;-d&icirc;thaient, &quot;Il a sa&ucirc;v&eacute; l's aut's - i' n'peut pon s'sa&ucirc;ver l&icirc;-m&ecirc;me! Qu&eacute; l'Onguenn&eacute;, l'Rouai d'Isra&euml;l, d'vale achteu d'la crouaix pouor qu&eacute; j'l&eacute; v&egrave;rr&ecirc;mes et qu&eacute; j'l&eacute; craith&ecirc;mes!&quot; Et les cheins tchi 'taient crucifi&eacute;s auve li lus motchaient &eacute;tout d'li. Mais d'pis si&ecirc;x heuthes y'eut d'la ni&egrave;rcheu sus tout l'pays jusqu'&agrave; neuf heuthes. Et &agrave; neuf heuthes J&eacute;s&ucirc; briyit &agrave; haute vouaix et dit, &quot;Eloi, Eloi, lamma sabachthani!&quot; - v'l&agrave; tchi veurt dithe, &quot;Man Dgieu, man Dgieu, pouortchi qu'tu m'as abandonn&eacute;?&quot;<br/>
<br/>
Et tchiqu's'uns des cheins tchi 'taient l&agrave; but&eacute;s ou&icirc;drent chenna et d&icirc;drent, &quot;V'l&agrave; i' crie &agrave; &Eacute;lie!&quot; Et iun dg'ieux couothit et emplyit eune &ecirc;ponge d&eacute; vinnaigre et la m&icirc;nt au but d'eune branque et li'en baillit &agrave; baithe et dit, &quot;L&acirc;tchiz pouor vaie si &Eacute;lie veindra pouor l&eacute; haler.&quot;<br/>
<br/>
Et J&eacute;s&ucirc; briyit un t&egrave;rribl'ye brai et mouothit. Et l'vouaile du Templ'ye fut trilyi en deux d'pis l'haut jusqu'&agrave; bas. Et quand l'chent'nyi tchi 'tait l&agrave; endrait li l'vit mouothi en briyant coumme chenna, i' dit, &quot;Pouor d&eacute; seux, ch't houmme-l&agrave; 'tait l'Fis du Bou&ocirc;n Dgieu!&quot;<br/>
<br/>
Y'avait &eacute;tout des femmes tchi r'gardaient d'liain, d&eacute; tchi y'avait Mathie Magdal&egrave;ne et Mathie m&eacute;the du p'tit Jacques et d'Joses et Salom&eacute;, d&eacute; tchi quand i' 'tait en Galil&eacute;e i' l'avaient si&eacute;vi et a&icirc;dgi auve lus d&ecirc;mn&icirc;n, et acouo un fliotchet d'aut's tch'avaient mont&eacute; acant&eacute; li &agrave; J&eacute;thusalem. Et quand v&icirc;nt l's&eacute; - car ch'tait l'jour pouor s&eacute; graie tch'est d'vant l'jour du r'pos - Joseph d'Arimath&eacute;e, un consilyi respectabl'ye tchi s'fiait &eacute;tout sus la glouaithe du Bou&ocirc;n Dgieu pr&icirc;nt tchoeu et s'en fut siez Pilate l&icirc; d'mander l'corps d&eacute; J&eacute;s&ucirc;.<br/>
<br/>

&nbsp;<p>

<center><font color="#215e21"><h3>V&egrave;rsets 40-47</h3></font></center>

Y'avait &eacute;tout des femmes tchi r'gardaient d'au liain, et chenna auve Mathie Magdal&egrave;ne et Mathie m&eacute;the du p'tit Dg&eacute;m&icirc;n et d'Joses, et Salom&eacute; tchi l'avait si&eacute;vi quand i' 'tait en Galil&eacute;e et a&icirc;dgi auve lus d&ecirc;mn&icirc;n, et acouo un tas d'aut' femmes tchi 'taient acant&eacute; li quand il amontit &agrave; J&eacute;thusalem. Et quand v&icirc;nt l's&eacute;, viyant qu'i' 'tait l'jour d'l'&egrave;rgraiethie, ch'est en tchi la s&egrave;rvelle du jour d'&egrave;rpos, Joseph d'Arimath&eacute;e, un consilyi respectabl'ye tchi s'fiait &eacute;tout &agrave; la Glouaithe d&eacute; Dgieu, pr&icirc;nt tchoeu et s'en fut siez Pilate l&icirc; d'mander l'corps d&eacute; J&eacute;s&ucirc;. Et Pilate fut ravi qu'i' 'tait d&ecirc;j&agrave; mort, mais i' fit v'n&icirc;n l'chent'nyi et l'entch&ecirc;tit pouor saver s'il avait 't&eacute; mort eune pause. Et quand i' l'ou&iuml;t du chent'nyi, i' baillit l'corps &agrave; Joseph. Et ch't&icirc;-ch&icirc;n acatit un l&icirc;ncheu et l'fit d'valer d'la crouaix et l'enfliubit atout chu l&icirc;ncheu-l&agrave; et l'm&icirc;nt dans un tomb&eacute; tchi 'tait cop&eacute; dans l'rotchi et boulit un rotchi &agrave; la goule du tomb&eacute;. Et Mathie Magdal&egrave;ne et Mathie m&eacute;the d&eacute; Joses r'gardaient iou qu'nou l'mettait.<p>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>

<li><a href="mar1_biblye.html">La Bouonne Nouvelle s'lon Mar: 1</a><p>
<li><a href="mar2_biblye.html">La Bouonne Nouvelle s'lon Mar: 2</a><p>
<li><a href="mar3_biblye.html">La Bouonne Nouvelle s'lon Mar: 3</a><p>
<li><a href="mar4_biblye.html">La Bouonne Nouvelle s'lon Mar: 4, i-xxxiv</a><p>
<li><a href="mar4smeux.html">La Bouonne Nouvelle s'lon Mar, Chapitre 4, v&egrave;rsets iii-ix</a><p>
<li><a href="mar4a.html">La Bouonne Nouvelle s'lon Mar, chapitre 4, v&egrave;rsets 35-41</a><p>
<li><a href="mar5_biblye.html">La Bouonne Nouvelle s'lon Mar: 5</a><p>
<li><a href="mar6_biblye.html">La Bouonne Nouvelle s'lon Mar: 6</a><p>
<li><a href="mar7_biblye.html">La Bouonne Nouvelle s'lon Mar: 7</a><p>
<li><a href="marviii9.html">La Bouonne Nouvelle s'lon Mar: 8</a><p>
<li><a href="mar9_biblye.html">La Bouonne Nouvelle s'lon Mar: 9</a><p>
<li><a href="mar9.html">La Bouonne Nouvelle s'lon Mar, Chapitre 9, v&egrave;rsets 1-13</a><p>
<li><a href="mar10_biblye.html">La Bouonne Nouvelle s'lon Mar: 10</a><p>
<li><a href="marxi.html">La Bouonne Nouvelle s'lon Mar, Chapitre 11, v&egrave;rsets 1 &agrave; 11</a><p>
<li><a href="marcxi.html">L&eacute; mithacl'ye du fidgi s'lon Mar</a><p>
<li><a href="mar11_biblye.html">La Bouonne Nouvelle s'lon Mar: 11</a><p>
<li><a href="marxii.html">La Bouonne Nouvelle s'lon Mar: 12</a><p>
<li><a href="mar13_biblye.html">La Bouonne Nouvelle s'lon Mar: 13</a><p>
<li><a href="mar14_biblye.html">La Bouonne Nouvelle s'lon Mar: 14</a><p>

<li><a href="marxvi.html">La Bouonne Nouvelle s'lon Mar, Chapitre 16</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
