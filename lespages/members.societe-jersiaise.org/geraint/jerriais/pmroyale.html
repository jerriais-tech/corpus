<HTML>
<HEAD>
<TITLE>Merrienne et la Royale</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et la Royale</h2><br/>
San p&acirc;sl&eacute; du Tourisme</font></center><p>


Moussieu l'Editeu,<br/>
<br/>
&quot;Vraiement, Ph'lip,&quot; s'fit la bouonnefemme hier au s&eacute;, apr&egrave;s av&eacute; mint bas la g&acirc;zette, &quot;y'a des gens que je n'comprend pas.&quot;<br/>
<br/>
&quot;Chonna, ma vieille, ne m'surprend pas,&quot; j'l'y dit, &quot;car, t&eacute; et m&eacute;, j'avons 'tait mathi&eacute;s bein d's'ann&eacute;es, et si j'd&icirc;sais que j'te comprends tr&eacute;jous au jour d'agniet, j'dithais un mensonge. Mais tch&egrave;sque tu'as veu dans la g&acirc;z&eacute;tte tch'&agrave; &eacute;v&ocirc;tchi chutte r'm&eacute;rque-l&agrave;?&quot;<br/>
<br/>
&quot;Ch'est l'S&eacute;nateur John Le M&eacute;rquand, et les patates,&quot; ou dit, et ou s'en allait continu&eacute; quand j'l'int&eacute;rrompit.<br/>
<br/>
&quot;P&acirc;slant d'patates, Merrienne,&quot; j'l'y dit, &quot; tu-as si d&ecirc;chith&eacute; ma bordeuse, que si tu continue pour une autre s'maine, y n'y'&eacute;tha pr&egrave;sque rain d'restant. M&eacute;, j'me grais ocquo avec les vieilles, mais t&eacute;, ch'est des nouvelles patates pour tan d&ecirc;jeun&eacute;, pour tan d&icirc;n&eacute; et pour tan soup&eacute;. J'caltchule que tu'en avale trais bouonnes livres par jour, et au prix tchi sont dans les boutiques, ch'est une ruine. L'ann&eacute;e tchi veint je pliant'tai d'la sousique dans ma bordeuse et tu pou&ocirc;rras t'am&ucirc;s&eacute; &agrave; faithe d'la soupe d'anguiulle.&quot;<br/>
<br/>
&quot;Ocquo du gniolin,&quot; ou dit. &quot;Est-che que tu n'peux pas &ecirc;tre s&eacute;rieux par bord&eacute;e? Comprends-tu, pou&ocirc;re achocre que tu'&egrave;s, que si l'S&eacute;nateur avait g&acirc;gni san point dans l's'<a href="etats.html">Etats</a>, notre bouonne vielle Royale s'sait finie. Par chein tch'y prop&ocirc;sit touos les f&eacute;rmiers d&eacute;v'thaient &ecirc;tre libres de pliant&eacute; autchune vari&eacute;t&eacute; de nouvelles patates.&quot;<br/>
<br/>
&quot;V&egrave;the, mais, Merrienne,&quot; j'l'y dit, &quot;&agrave; qu'menchi y faut prendre en consid&eacute;thation que l'Sieur Le M&eacute;rquand a tr&eacute;jous yeu de bein dr&ocirc;les d'id&eacute;es, epis n'oublie pas que quand sa prop&ocirc;sition fut m&icirc;nse aux vouaix, y n'en trouvit qu'neuf de san bord, contre p&ucirc;s de trente tch'y n'en approuvaient pas.&quot;<br/>
<br/>
&quot;V&egrave;the,&quot; ou dit, &quot;y'a ocquo d's'hommes dans l's'Etats tch'ont un mio d'bouon-sens, mais j'voudrais sav&eacute; pourtchi qu'notre D&eacute;put&eacute;, l'y tch'y n'crais pas d'patates, votit du mauvais bord.&quot;<br/>
<br/>
&quot;N'y'a qu'&agrave; l'y d'mand&eacute;, et y pouorrait te l'&eacute;xplitchi,&quot; j'l'y dit, &quot;mais, sans doute, tu'as veu que l'Frainque Le Boutillyi 'tait ocquo pour la Royale, et pourtant, y'a bein d's'ann&eacute;es, y portit un viage &agrave; douze sous l'cabot. J'garantis tch'y n'a pas roubli&eacute; chutte saison-l&agrave;.&quot;<br/>
<br/>
La Merrienne dit qu'oulle avait consult&eacute; la liste des membres tch'avaient vot&eacute; pour le S&eacute;nateur Le M&eacute;rquand. &quot;Le Sieur Venables, par &eacute;xemplye,&quot; ou s'fit, &quot;tch'y 'tait d'chu bord-l&agrave;; peux-tu m'dithe tch&egrave;squ'y s'y-conna&icirc;t? Et l'en avait d'autres de la m&ecirc;me trempe, tch'y connaissent une nouvelle patate quand y l'a vais s&ucirc;s l&ucirc;s assi&eacute;tte. Quand &agrave; m&eacute;, j'voudrais vais autchun d'yeux happ&eacute; une frouque et cli&eacute;rgi vingt-chinq p&eacute;rques dans san jour. Apr&egrave;s un cabot ou deux y faudrait l'&eacute;xp&eacute;di&eacute; par ambulance &agrave; l'h&ocirc;pita.&quot;<br/>
<br/>
S&ucirc;s chonna, j'eut &agrave; rithe, Moussieu, et pour changi l'sujet je d'mandit s la bouonnefemme tch&egrave;squ'ou criyait d'la situ&acirc;tion en France.<br/>
<br/>
Ou fit une grimache: &quot;Je n'sais pas tchi en craithe Ph'lip,&quot; ou dit. &quot;Autchune chose peut s'arriv&eacute;-l&agrave;, m&ecirc;me une dgu&ecirc;rre civile. Dans m'n'opinion le G&eacute;n&eacute;ral De Gaulle &eacute;thait fait m&ucirc;s d'r&eacute;st&eacute; trantchillement siez-l'y, car il a d&ecirc;j&agrave; d'l'&acirc;ge et y dait sav&eacute; tch'y n'a pas toute la n&acirc;tion &agrave; san dos. L'homme que j'pliains, ch'est l'Pr&eacute;sident Coty, tch'a 'tait forchi de d'mand&eacute; &agrave; De Gaulle de form&eacute; un gouv&eacute;rnement, contre sa volont&eacute;. Nou s&eacute;tha b&eacute;t&ocirc;t si l'G&eacute;n&eacute;ral a peu r&eacute;ussi, mais nous en doute. Ch'est en Alg&eacute;rie que l'vrai troublye &eacute;xiste et le probl&ecirc;me l&agrave; pou&ocirc;rrait &ecirc;tre la ruine de la France. Ach'teu, as'tu liut la longue distchussion dans l's'Etats au suj&eacute;t du tourisme?&quot;<br/>
<br/>
&quot;Oui,&quot; j'l'y dit, &quot;et j'n'en crais pas grand'chose. Nou peut vais ach'teu que l'agricultuthe ne compte que pour pr&egrave;sque rain. accordant qu S&eacute;nateur Krichefski et au Cyril Le M&eacute;rquand, ch'est les v&icirc;siteurs tch'y s'en vont sauv&eacute; l'&icirc;le, et chein tchi faut faithe ach'teu ch'est de t&acirc;chi d'en vais de p&ucirc;s en p&ucirc;s chaque ann&eacute;e.&quot;<br/>
<br/>
&quot;Ch'est absol&ucirc;ment honteux,&quot; ou s'fit. &quot;Les caf&eacute;s et les r&eacute;staurants ach'teu n'd&eacute;v'thont pas freum&eacute; &agrave; une heuthe, car chais pouores v&icirc;siteurs ont faim. Il est vrai que dans certaines parties d'la Ville, &agrave; chein qu'nou ouai, y'&agrave; tant d'brit dans les p'tites heuthes que personne ne peut dormi, mais disent les S&eacute;nateurs Krichefski et Cyril Le M&eacute;rquand, tch&egrave;sque chonna fait, apr&egrave;s tout, pour bein qu'les v&icirc;siteurs s'saient satisfaits.&quot;<br/>
<br/>
&quot;V&egrave;the, ma vieille,&quot; j'l'y dit, &quot;mais chais deux-l&agrave; prennent bouon soin de d'meuth&eacute; ou&egrave;squ'y sont seux de pouv&eacute; dormi trantchilles!&quot;<br/>
<br/>
<i><a href="lebrocq.html">Ph'lip</a></i><br/>
<i>Les Chroniques de Jersey 31/5/1958 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="patate.html">La Patate</a><p>
<li><a href="gdfrouoyale.html">La fanmeuse Rouoyale</a><p>
<li><a href="pmroyale.html">Merrienne et la Royale</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="tipperary.html">Dans Mes Poummes de Terre</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="potatostore.html">The Pains in a Potato Store</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pate_patate.html">D'la P&acirc;te d&eacute; Patate</a><p>
<li><a href="pmdigs.html">Ph'lip Digs His Early Patch</a><p>
<li><a href="laxton.html">Laxton's Early</a><p>
<li><a href="defouithie.html">La D&ecirc;fouithie</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates5.html">Ph'lip et les patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates7.html">Les patates et les drouaits d'une femme</a><p>
<li><a href="pmpatates8.html">Les patates et l's'Etats</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="pmfarming.html">Is Farming Worthwhile?</a><p>
<li><a href="painfermiers.html">P&icirc;teur et les Fermi&egrave;rs</a><p>
<li><a href="fermethie.html">La f&egrave;rmethie en J&egrave;rriais</a><p>

<li><a href="assembliee/tourisme.html">Visite &agrave; l'office du Tourisme</a><p>
<li><a href="pmholiday.html">Merrienne Wants a Holiday</a><p>
<li><a href="moto.html">Des courses &eacute;d moto</a><p>
<li><a href="golfcourse.html">Eun golf-course &egrave;s Creux</a><p>
<li><a href="pmvisitor.html">A Visitor Calls at Portinfer</a><p>
<li><a href="pmvisitors.html">Merrienne on the Visitors</a><p>
<li><a href="tourisme.html">L&eacute; Tourisme en vacanches</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

