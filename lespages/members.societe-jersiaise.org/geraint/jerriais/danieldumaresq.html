<HTML>
<HEAD>
<TITLE>Danni&eacute; Dumath&eacute;s</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Danni&eacute; Dumath&eacute;s</h2></font></center><p>

<p>Bou&ocirc;njour bouonnes gens. Ch'est Anne Herrod tch'a l'plia&icirc;si d&eacute; vos presenter la lettre J&egrave;rriaise, aniet l&eacute; six d'Janvyi. 
</p>
<p>Ch'est bein connu qu'les J&egrave;rriais du temps p&acirc;ss&eacute; 'taient des fanmeurs naviguants, mais tch'est qu'un J&egrave;rriais 'tait &agrave; faithe en <a href="russie.html">Russie</a>, &agrave; la Cour d'l' &Icirc;mp&eacute;ratrice Cath'rinne la Grande, li'avisant au sujet d'&ecirc;duc&acirc;tion?
</p>
<p>Parmi les papi&egrave;rs d'man p&eacute;the, j&eacute; d&ecirc;couvris eune articl'ye tch'il avait &ecirc;crit pouor l&eacute; Bullet&icirc;n d&eacute; la Soci&eacute;t&eacute; J&egrave;rriaise, souos l' titre 'Jersey International'. Il &ecirc;crivit entouor les histouaithes d&eacute; plusieurs J&egrave;rriais du temps p&acirc;ss&eacute;. Iun d&eacute; ches'-ch&icirc;n et pouor m&eacute; l'pus &icirc;nt&eacute;r&ecirc;ssant est Danni&eacute; Dumath&eacute;s. I fut n&eacute; en mille sept chents douze &agrave; <a href="la_trinnete.html">la Trinn't&eacute;</a>, l'ch&icirc;ntchi&egrave;me d'onze &ecirc;fants du Juge &Eacute;lie Dumath&eacute;s, Seigneur d'Augr&egrave;s et &Eacute;l&icirc;zab&eacute;, la fil'ye d&eacute; Jean d&eacute; Cart'ret d&eacute; V&icirc;nchelez d'Haut. I' c'menchit s'n &ecirc;duc&acirc;tion &agrave; St Mannelier et pus tard i allit &agrave; l'&ecirc;cole Abingdon en Angli&eacute;t&egrave;rre et finnalement &agrave; l'unniv&egrave;rsit&eacute; d'<a href="oxford.html">Oxford</a>. I sembliait tch'i d'veindrait eon professeur d&eacute; th&eacute;ologie.
</p>
<p>Mais, aupr&egrave;s siex ans &agrave; l'Oxford i viagit en Russie et fut nomm&eacute; l&eacute; minnistre d&eacute; la mannifactuthe Anglia&icirc;che &agrave; St Petersburg. Ich&icirc;n, y'avait quarante ans, l'Emp&eacute;reur, Pierre l&eacute; Grand, avait &ecirc;tablyi la Capitale &agrave; l'entr&eacute;e d&eacute; la rivi&eacute;the Neva. Quouaiqu' &agrave; chu temps l&agrave;, St P&eacute;tersbourg 'tait acouo eune ville d&eacute; plusieurs huttes en bouais, les marchands d&eacute; Londres r&eacute;al&icirc;s&icirc;tent qu&eacute; chutte pliaiche d'veindrait hardi &icirc;mportante pouor l&eacute; conm&egrave;rce.
</p>
<p>Eune chentaine d&eacute; marchands Angliais d'meuthaient en d'ssus d'un &ecirc;norme storre en bouais, et Danni&eacute; Dumath&eacute;s les joua&icirc;ngnit coumme minnistre. Pus tard i' d'v&icirc;nt l&eacute; minnistre d&eacute; l'Ambassadeur Britannique, et duthant chu temps l&agrave;, i' rencontrit la Grande Duchesse Cath'rinne et bein des gens, les pus importants &agrave; la Cour Rouoyale d&eacute; la Russie. I' restit &agrave; St Petersburg duthant dgi&ecirc;x-sept ann&eacute;es et pouvait p&acirc;ler l'Russe couothamment. Duthant chu temps l&agrave; &eacute;tout, Dumath&eacute;s continnuait ses &ecirc;tudes &egrave;rligieuses et accomplyit, par correspondance, l&eacute; d&eacute;gr&eacute; d&eacute; Docteu d&eacute; Th&eacute;ologie d&eacute; l'Unniv&egrave;rsit&eacute; d'Oxford.
</p>
<p>Dumath&eacute;s &egrave;rtou&ocirc;nnit en Angli&eacute;t&egrave;rre et fut nomm&eacute; Recteu d&eacute; la p'tite ville d&eacute; Yeovilton en Somerset. Tchi diff&eacute;thence! Mais chutte calme vie n&eacute; duthit pon longtemps. Aupr&egrave;s qu' la Grande Duchesse Cath'rinne d&eacute;v&icirc;nt &Icirc;mp&eacute;ratrice d&eacute; la Russie, ou d&eacute;cidit d'&ecirc;tablyi les &ecirc;coles pr&icirc;nmaithes et s'gondaithes l&eacute; trav&egrave;rs d&eacute; la n&acirc;tion, et ou d'mandit &agrave; Danni&eacute; Dumath&eacute;s d&eacute; v'n&icirc;n &agrave; St P&eacute;tersbourg &agrave; l' a&icirc;dgi. Aupr&egrave;s san travas en Russie fut finni, Stanislaus, l&eacute; Rouai d&eacute; la Polongne l' &icirc;nvitit d&eacute; r&eacute;organn&icirc;ser l'&ecirc;duc&acirc;tion dans san pays &eacute;tout.
</p> 
<p> En mille sept chents souaixante-six, Dumath&eacute;s &egrave;rtou&ocirc;nnit &agrave; sa p&acirc;raisse en Angli&eacute;t&egrave;rre, mais i' continnuait d&eacute; s'associer auve des gens fanmeux. Ich&icirc;n, s'n anm&icirc;n, Dgilliaume Pitt, l&eacute; politicien, soulait rester souvent siez li. I' rencontrit &eacute;tout l&eacute; Rouai George Trais, tchi soulait visiter Ou&ecirc;mue, pa'ce i 'tait bein connue qu&eacute; l'air d&eacute; la m&eacute; et les bangnoles, 'taient hardi bouons pouor la sant&eacute;.
</p>
<p>Pitt voulait qu&eacute; Dumath&eacute;s dev&icirc;nsse un &ecirc;v&ecirc;que, mais i' r'fusit. En mille sept chents n&eacute;nante huit, &agrave; l'&acirc;ge d&eacute; quatre-v&icirc;ngt si&ecirc;x ans, i s'&egrave;rtithit, et &egrave;rmuit &agrave; Bath o&ugrave;'est tch' i mouothit &agrave; l'&acirc;ge d&eacute; n&eacute;nante trais ans. I n&eacute; s'mathyit janmais.
</p>
<p>D&eacute; temps en temps i' visitait J&egrave;rri, sa pliaiche d&eacute; naissance, et en mille chents huit i' pr&eacute;sentit sa tch&ecirc;te d&eacute; livres &agrave; la Biblioth&egrave;que Publyique en <a href="st_helyi.html">St H&eacute;lyi</a>. Tchil houmme &egrave;rmerquabl'ye et un vrai J&egrave;rriais.
</p>
<p>Finnalement j&eacute; voudrais souhaiter eune bouonne et paisibl'ye ann&eacute;e &agrave; tout l&eacute; monde.</p>
<p>A b&eacute;t&ocirc;t, et m&egrave;rcie pouor m'aver &ecirc;cout&eacute;e.
</p>

<p><i>Anne Herrod
</i></p>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="russie.html">La Russie</a><p>
<li> <a href="moscou.html">Moscou</a><p>
<li><a href="gdf_enrussie1.html">George d'la Forge en Russie 1</a><p>
<li><a href="gdf_enrussie2.html">George d'la Forge en Russie 2</a><p>
<li><A HREF="gdf_enrussie3.html">George d'la Forge en Russie 3</A><p>
<li><A HREF="gdf_enrussie4.html">George d'la Forge en Russie 4</A><p>
<li><A HREF="gdf_enrussie5.html">George d'la Forge en Russie 5</A><p>
<li><a href="gdfruss.html">George d'la Forge p&acirc;le d'la Russie</a><p>
<li><a href="russflm.html">Un viage en Russie</a><p>
<li><a href="hldruss.html">Harold Le Druillenec en Russie</a><p>
<li><a href="fricot2.html">Tchi bouan fricot!</a><p>
<li><a href="cherbourg1896.html">A M. l'&Eacute;diteu de la Nouvelle Chronique</a><p>
<li><a href="gdf1799.html">Les Russes en J&egrave;rri</a><p>
<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>
</ul>
</font>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
