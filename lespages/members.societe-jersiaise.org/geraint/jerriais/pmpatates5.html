<HTML>
<HEAD>
<TITLE>Ph'lip et les patates</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et les patates</h2></font></center><p>

<font size="-1"><i>Au Portinf&eacute;.</i><br/></font>
<br/>
Moussieu l'Editeu,<br/>
<br/>
Hier au s&eacute; la Merriennne se mint &agrave; p&acirc;sl&eacute; d's'<a href="etats.html">Etats</a>, et ou qu'menchi par dithe qu'oule avait tait bein surprinse que les membres n'avaient pas acc&eacute;pt&eacute; l'invit&acirc;tion du Baillyi, Mardi p&acirc;ss&eacute; de si&eacute;gi dans l'arlev&eacute;e et m&ecirc;me jusqu'&agrave; mini&eacute;t apr&egrave;s l'tais, pour tachi d'fini la distchussion au suj&eacute;t du rapport du Comite d'Agritchultuthe entou&ocirc;re l'introduction de patates d'Irlande pour pliant&eacute;.<br/>
<br/>
&quot;Je n'les comprend pas, chais m&ecirc;ssieux,&quot; ou dit, &quot;car ils &eacute;thaient deu sav&eacute; que y'avait bein d'autres suj&eacute;ts s&ucirc;s la longue liste, et nous &eacute;thait creu que pour une fais ils &eacute;thaient consenti &agrave; l&ucirc;s d&ecirc;p&ecirc;chi; mais n&acirc;nin, y voulaient l&ucirc;s en r'n'all&eacute; siez yeux pour tchi faithe je n'le sais pas.&quot;<br/>
<br/>
&quot;Eh bein, Merrienne,&quot; j'l'y dit, &quot;s'ils avaient d&eacute;cid&eacute; d'r&eacute;st&eacute; en Ville jusqu'&agrave; minuit, la pliupart &eacute;thaient yeu &agrave; t&eacute;l&eacute;f&ocirc;n&eacute; &agrave; l&ucirc;s femmes, tch'y n'&eacute;thaient pas voulu les craithe et y'&eacute;thait yeu du brit.&quot;<br/>
<br/>
La bouonnefemme fit une grimache. &quot;Une femme tch'&eacute;thait creu que s'n'homme d&icirc;sait chonna pour une &eacute;xtch&ucirc;se,&quot; ou dit, &quot;&eacute;thait yeu raison d'sav&eacute; qu'ou n'pouvait pas s'fi&eacute; d's&ucirc;s, mais je s'y bein seuze que la pliupart n'&eacute;thaient pas dout&eacute; qu'l&ucirc;s bouonhommes r&eacute;staient en Ville pour faithe l&ucirc;s d'v&eacute;. Mais enfin, Ph'lip, tch&egrave;sque tu crais des Le M&egrave;rquands, John et Cyril, avec l&ucirc;s longs discours?&quot;<br/>
<br/>
&quot;Chein qu'j'en crais,&quot; j'l'y dit, &quot;chais que tout ch'qu'y d&icirc;tes &eacute;thait peut &ecirc;tre dit dans djais minutes, mais une fais tch'y sont d'but, chais deux-l&agrave;, y n'peuvent pas s'assi&egrave;the sans av&eacute; baillyi d'l&ucirc;s b&eacute;cque pour au mains une dem'ieuthe. Et au fond, chais deux bouons gar&ccedil;ons pourtant.&quot;<br/>
<br/>
&quot;Sans doute,&quot; ou s'fit, &quot;mais p&ucirc;s d'une fais, Ph'lip, j'ai pens&eacute; que s'ils avaient 'tait pr&eacute;dicateurs locaux dans les viers temps, ils &eacute;thaient 'tait ocquo pi&egrave;the que l'bouonhomme George Skelton, et nou n'&eacute;thait pas d&icirc;n&eacute; d'vant trais heuthes de l'arlev&eacute;e. Ach'teu, tch&egrave;squ'en est pour chais patates irlandaises?&quot;<br/>
<br/>
&quot;Nos f&eacute;rmiers peuvent en pliant&eacute;,&quot; j'l'y dit, &quot;pourvu tch'y n'm&eacute;ttent en t&ecirc;rre qu'une seule vari&eacute;t&eacute;. Le Comit&eacute; a 'tait bein forchi d'p&eacute;rm&eacute;ttre l'introduction d'la Ulster Premier, car y 'taient v'nus &agrave; sav&eacute; que y'en avait des tonniaux comme des tonniaux d&ecirc;j&agrave; dans l'Ile. Et ayant p&eacute;rmint chonna, y n'pou&ocirc;rront pas emp&ecirc;chi les f&eacute;rmiers de l's'&eacute;xport&eacute; en Angli&eacute;t&ecirc;rre. tch&egrave;squ'en s'sa la fin je n'sais pas, mais quant &agrave; m&eacute;, si l'jour venait que j'&eacute;thais &agrave; abandonn&eacute; la Royale, j'me m&eacute;ttrais &agrave; tchultiv&eacute; d'la suthelle, des orthis et des tch&eacute;rdrons.&quot;<br/>
<br/>
&quot;Tu p&acirc;sle comme un imb&eacute;cile,&quot; ou dit. &quot;Ou&egrave;sque tu vendrais chonna?&quot;<br/>
<br/>
&quot;Nulle part, ma vieille,&quot; j'l'y dit, &quot;mais j'&icirc;thions &agrave; l'<a href="gdfhopita.html">h&ocirc;pit</a>a touos les deux &egrave;s frais d'la p&acirc;raisse. Y patha&icirc;t qu'nous est raide bein nou&ocirc;rris l&agrave;, et qu'nou n'a rain &agrave; faithe.&quot;<br/>
<br/>
&quot;Ch&acirc;tchun &agrave; san go&ucirc;t,&quot; ou s'fit, &quot;mais autchun membre de ma famillye a 'tait s&ucirc;s la p&acirc;raisse, et p&ucirc;st&ocirc;t que d'prendre t'n'avis, j'&icirc;thais m'fliantchi dans la Mathe au Seigneur. J'ai tr&eacute;jous ou&iuml; qu'en &ecirc;t&eacute; l'iau n'est pas fraide. Mais &ecirc;coute, Ph'lip, ass&eacute;z d'chu gniolin. Une dr&ocirc;le de chose s'est arriv&eacute;e aupi d'l'&ecirc;glyise, car y pathait qu'les gens tch'y d'meuthent tout-pr&egrave;s trouvent que y'a d'la p&eacute;trole ou d'l'huile de tchique sorte dans l&ucirc;s p&icirc;s. Y m'semblye que ch'n'est pas trop agr&eacute;ablye, chonna, &eacute;pis, sans doute, y'&eacute;tha du cou&ocirc;tage s'il est tch&eacute;stchon de cre&ucirc;s&eacute; d'neus p&icirc;s.&quot;<br/>
<br/>
&quot;Y n'y'a rain de d&eacute;cid&eacute;,&quot; j'l'y dit, &quot;mais, Merrienne, je sais bein que j'sommes au but d'la Mathe au Seigneur, mais avec chonna, jamais nou n'sait, et i s'pou&ocirc;rrait que yun d'chais jours tu pou&ocirc;rrais trouv&eacute; que tan tais avait un assez dr&ocirc;le de go&ucirc;t.&quot;<br/>
<br/>
&quot;Ah bein,&quot; ou s'fit, &quot;si par chance chonna s'arrivait, j'&icirc;thais toute d'suite siez l'Conn&ecirc;table, et m&ecirc;me si ch'tait dans san bouon parleux, j'me mett'rais &agrave; g'nors, et j'l&eacute;v'thais la Clameur de H&acirc;ro, et y s'sait forchi d'arr&ecirc;t&eacute; la nuisance.&quot;<br/>
<br/>
&quot;Mais, ma pou&ocirc;re fille,&quot; j'l'y dit, &quot;tu dais sav&eacute; tch'y n'pou&ocirc;rrait faithe rain. Ch'ne s'sait pas d'sa faute.&quot;<br/>
<br/>
&quot;Ch'ne s'sait pas d'ma faute ni-n'tout,&quot; ou dit, &quot;mais je ne m'en vais pas &ecirc;tre empouaisson&eacute;e pour pi&egrave;the &agrave; personne. Et ach'teu tu'as mentionn&eacute; chein tchi pou&ocirc;rrait s'arriv&eacute;, je n's'y pas trop seuze que man tais ch't'arlev&eacute;e n'avait pas tout-&agrave;-fait l'go&ucirc;t ordinaithe.&quot;<br/>
<br/>
<i><a href="lebrocq.html">Ph'lip</a></i><br/>
<i>24/1/1959 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates6.html">Mes patates, tchi en faithe?</a><p>
<li><a href="painplianttie3.html">Les Pains et la pliant'tie</a><p>
<li><a href="patate.html">La Patate</a><p>
<li><a href="pmroyale.html">Merrienne et la Royale</a><p>
<li><a href="defouithie.html">La D&ecirc;fouithie</a><p>
<li><a href="pmdigs.html">Ph'lip Digs His Early Patch</a><p>
<li><a href="pmpentecote.html">La Pentec&ocirc;te et les patates</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="potatostore.html">The Pains in a Potato Store</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="laxton.html">Laxton's Early</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="tipperary.html">Dans Mes Poummes de Terre</a><p>
<li><a href="painunsatisfactory.html">An unsatisfactory week's work</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>

<li><a href="pmpatates8.html">Les patates et l's'Etats</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="potatoeradicator.html">Snatcher and Peelem's Potato Eradicator</a><p>
<li><a href="bananarepublic.html">Un bailliage &agrave; bananes?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

