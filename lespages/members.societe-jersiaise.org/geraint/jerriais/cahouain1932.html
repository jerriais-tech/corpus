<HTML>
<HEAD>
<TITLE>Ch'est m&eacute; qu'a h&eacute;rit&eacute; d'la job d'&eacute;crithe de mon gnollin</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ch'est m&eacute; qu'a h&eacute;rit&eacute; d'la job d'&eacute;crithe de mon gnollin</h2></font></center><p>

Ch'est m&eacute; qu'a h&eacute;rit&eacute; d'la job d'&eacute;crithe de mon gnollin pouor vous amuser un miot et vous dithe chein que tchicques-uns n'voudraient pon vais sus la gazette.<br/>
<br/>
Chu panf&ecirc;que de boss ramonti les d'gr&egrave;s l'autre s&eacute;, tandis que j'tais bein otchupp&eacute;e &agrave; rapi&eacute;chir l'morc&eacute; de cretonne qui couvre la bo&icirc;te &agrave; oranges qui nous sert de dresseur.<br/>
<br/>
J'vit bein qu'il tait d'une humeur de tchan et y m'effriti tant que j'laissu tch&egrave;s ma bouaite &agrave; snuff! Et savous qu'il eut l'affront d'm'dithe que je l'avais fait expr&egrave;s pour l'faire &ecirc;triver!!<br/>
<br/>
Iou qu'est l'Caouain, qui s'fit?<br/>
<br/>
- Il est au li&egrave;t, il a l'flu, que j'ly r&eacute;ponni.<br/>
<br/>
- Ver, l'flu des pi&egrave;rcheurs, mais y m'faut une colonne de votre gnollin pour remplir la gazette. Arrange t&eacute; avec ly sinon...<br/>
<br/>
- J'f'rai de man mus, Moussieu pour vos faithe plaisi.<br/>
<br/>
- Ch'n'est pas chunna qui m'faut, mais une colonne de copie.<br/>
<br/>
Ch'est d'm&ecirc;me que nous est trait&eacute; quant y faut gagni sa pouorre bouochie.<br/>
<br/>
Enfin, d'pis que ch'est d'm&ecirc;me, opr&egrave;s aver port&eacute; une boll&eacute;e d'chaud&eacute; au Sieur Caouain, qui est d'avis que ch'est chein qui ly fait l'pus de bein, dans la bouteillyie d'encre, j'tempe ma pliume pouor vos raconter tchicques p'tites sc&egrave;nes &agrave; ma connaissance.<br/>
<br/>
<div align="center">* * *</div><br/>
<br/>
L'autre jour, dans la ni&egrave;t, un Moussieu et sa Dame, bein connus en ville, dormaient bein trantchillement quant notre homme fut r&eacute;veilli en sursaut par un brait &eacute;pouvantable. Et ch'tait sa Missis qui avait pouss&eacute; touot en s'frottant la gambe!<br/>
<br/>
Tout d'abord notre homme criyait que p't'&ecirc;tre qu'oulle s'tait teurt l'pid ou que ch'tait la fatigue d'aver trop dans&eacute;, mais sa Missis ly dit que ch'tait ly la cause de son m&acirc;!<br/>
<br/>
- M&eacute;, couomment, s'fit notre homme.<br/>
<br/>
- Ver, ch'est t&eacute; qui m'a douonn&eacute; touot &agrave; l'heure chu coup d'pid. Oh! mais v'la t'y qui m'fait m&acirc;!<br/>
<br/>
Notre homme s'd'mandait tch&egrave;s que chunna voulait dire quant y s'rappelli tout &agrave; coup qu'au moment ou il avait t&eacute; r&eacute;veilli, il r&ecirc;vait qu'il avait surprins une brute qui faisait du m&acirc; &agrave; sa catte et l'avait fortement coudepis&eacute;! Et ch'est la Missis qui avait re&ccedil;u chu coup de pid!!<br/>
<br/>
Y s'rappelli &eacute;ttouot que la s&eacute;th&eacute;e de d'vant, en s'n'allant avec sa Missis &agrave; West il avait veu un cat &eacute;cras&eacute; par un moteur et que d'un coup d'pid il avait envi&egrave;t la carcasse de l'anima dans l'gutter.<br/>
<br/>
Savous qu'il fallut av&egrave;r l'docteu pouor soigni Madame, viyant que le lendemain l'arlev&eacute;e oulle avait l'coup de pied enfli&eacute; par chu coup d'pid d's'n'homme.<br/>
<br/>
Et pendant trais ou quatre jours oulle resti au li&egrave;t par l's ordres du docteu.<br/>
<br/>
Oulle n'cliopine pus acheteu, mais pendant quasi tchinze jours oulle n'sortit pon d'la maison.<br/>
<br/>
Chunna est la pure v&eacute;rith&egrave;t et j'pouorrais vos donner l'nom du docteu qui la soigni, fouai de Marie Hibou.<br/>
<br/>
J'sis quassiment seur que si jamais pareille affaithe ercommencerait, y faudra deux li&egrave;ts... dans la m&ecirc;me chambre, sans doute.<br/>
<br/>
<div align="center">* * *</div><br/>
<br/>
A <a href="st_ouen.html">St. Ou</a>, il y a de b&eacute; droles d'gens qui ont tr&eacute;jous des r'merques &agrave; faithe.<br/>
<br/>
L'autre jour j'en entendis qui s'faisaient: As tu prins avis que Bill n'tait pon au meeting. Ni Dolphus, s'fit l'autre. Tch&egrave;s que chunna veur dithe? Tch&egrave;s que t'en pense t&eacute;.<br/>
<br/>
J'n'sais pon tch&egrave;s que ces gens en pensaient mais m&eacute; j'carais que j'peux lus douonn&eacute; des explications.<br/>
<br/>
Si ch'est vrai ou non n'v'la qu'est une autre affaithe, car j'n'en sais rein m&eacute; m&ecirc;me et ch'n'est que des oui dithes.<br/>
<br/>
Un b&acirc;t de la goule disait que Bill n'alli pas au meeting viyant qu'il tait fort otchupp&eacute; &agrave; graissi s'n'engin, l'sien qui soullait cachi l'crusher d'la paraisse.<br/>
<br/>
Quant &agrave; Dolphus, ch'tait une autre sorte d'job. Il tait &agrave; plieumer une poule pouor faithe du bouillon &agrave; sa Missis qu'avait l'flu, mais qui achteu est b&eacute; mus comme j'sis bein aise de l'dithe.<br/>
<br/>
J'sais bein &eacute;ttouot qu'il y en ieut un grand dans chutte paraisse qui avait, faut craithe, un rhoumatisme dans les daigts, car j'n'vit pon son nom sus l'papii d'nomination et j'crais pourtant que l'Chantgni alli si&egrave;z ly avec chu papi dans sa pouchette.<br/>
<br/>
Tais ta becque, Marie, n'en v'la assez... pouor agni&egrave;t!<br/>
<br/>
<div align="center">* * *</div><br/>
<br/>
Il y a dans une paraisse de l'Est un certain ois&eacute;, l'nomm&eacute; Clieme, j'cr&eacute;, qui n'est jamais embarrassi si&egrave;s l's'autres, surtouot lorsqu'il a la gorge secque.<br/>
<br/>
L'autre s&eacute;, chut ois&eacute; s'rendit si&egrave;z des gens de ses amins et y entri d'vant qu'nous l'y dise d'entrer.<br/>
<br/>
A sa grande surprinse, il trouvi l'Monsieu et la Dame, &agrave; douormir chacun sus une tchaise. Y s'approchi du Monsieu pouor l'reveilli mais rein n'y fit et Clem d'aller chercher dans l'armoithe deux ou trais d'gouts de whiskey.<br/>
<br/>
Opr&egrave;s chunna, y chaqui un miot la Missis, mais oulle avait &eacute;ttouot la maladie du sommeil et p't'&ecirc;tre par crainte que ch'tait chein qu'nous appelle une maladie contagieuse, Cliem une autre fais alli chercher la bouteille de whiskey pouor s'donner des forches.<br/>
<br/>
Combein d'fais qu'il s'aidji d'm&ecirc;me, j'n'en sais rein!<br/>
<br/>
<i>
<a href="gwdec.html">Caouain</a><br/>
Les Chroniques de Jersey 12/3/1932<br/></i>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dormivoc.html">Dormi</a><p>
<li><a href="gdfdormeux.html">J'sis bouan dormeux!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
