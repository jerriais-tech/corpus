<HTML>
<HEAD>
<TITLE>Eune pronm'nade d&eacute; tchians!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Eune pronm'nade d&eacute; tchians!</h2></font></center><p>


<font size="-1"><i>L&eacute; M&eacute;nage &egrave;s Feuvres,</i><br/>
<i>St. Ou&euml;n</i><br/>
<br/>
<i>L&eacute; 17 d&eacute; Juin, 1967. </i><br/></font>
<br/>
<br/>
Moussieu l'R&eacute;dacteu,<br/>
<br/>
En attendant pour prendre ma pliaiche dans un avion au Canada y'a tchique temps, pour m'en r'aller &egrave;s &Ecirc;tats-Unis, j'm&eacute; m&icirc;ns &agrave; m'n a&icirc;se &agrave; li&eacute;the un livre entouorre la vie et l's aventuthes des ch&egrave;rcheurs d'or du c&ocirc;t&eacute; d'Klondike dans l'temps qu&eacute; ch'tait eune affaithe d&eacute; ch&acirc;tcheun pour s&eacute; et l'Bouan Dgieu pour tous!<br/>
<br/>
J'en trouvis ieune tch'est si r&icirc;sibl'ye qu&eacute; j'm'en vais vouos la raconter. Ch'est entouor un copeux d&eacute; j'veux tch'avait un mangnifique bouais en d'vant et tout pr&egrave;s d'sa barbel'lie. Il aimait hardi chu bouais-l&agrave; viyant tch'i' l&icirc; gardait l'abri dans l'hiver, et l&icirc; donnait d'l'ombre dans l'&ecirc;t&eacute;, et comme nou pouvait l'vaie d'un but d'la rue &agrave; l'autre, ch'tait en &ecirc;ffet un m&egrave;r pour ses clients. Mais y'avait eune chose tchi l'd&ecirc;gou&ocirc;tait et l'fa&icirc;sait m&acirc;rri : I' n'y avait pon un tchian tchi pouvait passer par-l&agrave; sans s'arr&ecirc;ter &agrave; admither l'bouais et l'saluer d'la mani&eacute;the qu&eacute; les tchians saluent tr&eacute;jous les bouais en passant!<br/>
<br/>
Dans l'hiver, l'r&ecirc;sultat des salutations donnait eune jaune couleu &agrave; la n&eacute; l'tou du bouais. V'la tchi donnait un air d&eacute; malpropr&eacute;t&eacute; en d'vant d'la barbel'lie viyant qu&eacute; v'la tchi g'lait solide et n'pouvait pon &ecirc;t' br&icirc;ngi houors d'la vaie. Dans la chaleu d'l'&ecirc;te, l'affaithe n&eacute; sentait pon &agrave; l'ieau d'Colongne, et v'la tchi'i' n'l&icirc; fa&icirc;sait pon plia&icirc;si d'vaie les femmes t'n&icirc;n lus nez quand i' passaient d'vant la barbel'lie!<br/>
<br/>
Un bouan jour, i' faillit &agrave; coper l'moton d'un janne homme tch'il 'tait &agrave; r&acirc;ser quand i' vit un tchian d'la c&acirc;rre d&eacute; s'n yi marchi l'tou du bouais auve un r'gard d'admith&acirc;tion. Il eut &agrave; li conter ses peines quand l'janne homme li d'mandit s'i' criyait tch'il 'tait &agrave; d'biter eune b&ecirc;te &agrave; saie atout san r&acirc;seux! I' s'adonnait qu'chu janne homme-l&agrave;, nouvieau-v'nu dans l'vaisinn&eacute;, 'tait un &ecirc;lectricien, et l'lendemain au matin i' pliaichit eune pliataine d'acyi au pid du bouais et cond&icirc;sit des fis d'f&eacute; &ecirc;lectrique d&eacute; la pliataine &agrave; la barbel'lie, et les houtchit &agrave; l'&ecirc;lectricit&eacute; en d'dans. Et les v'la &agrave; la f'n&ecirc;tre pour vaie arriver la pronm'nade journali&eacute;the des tchians!<br/>
<br/>
I' n'attend&icirc;drent pon longtemps. Un bieau grand tchian d'T&egrave;rre-Neuve d'scendait la rue, ordgilleux comme un cap'taine. I' s'arr&ecirc;tit au bouais, comme 'tait s'n habitude, et l'vit la gambe d&eacute; dri&eacute;the pour l&eacute; saluer. I' f&icirc;t un brai t&egrave;rribl'ye, et c'menchit &agrave; l'ouasser comme s'i' voulait l'mordre! Et pis, i' s'assi&eacute;vit &agrave; l&eacute; r'garder et grattit s'n ouothelle atout sa patte d&eacute; dri&eacute;the et s'd&eacute;cidit tch'i' y'avait tchiquechose d&eacute; dr&ocirc;le tch'i' n'comprennait pon. I' finnit par s&eacute; l'ver et r'touanner sus ses pas sans r'garder &agrave; drouaite ni &agrave; gauche, auve un air d&eacute; d&eacute;fiance conv'nabl'ye &agrave; san rang dans la fanmile des tchians!<br/>
<br/>
L&eacute; prechain tchi v&icirc;nt 'tait un p'tit t&egrave;rryi. I' s'en v&icirc;nt au trot comme s'il 'tait pr&ecirc;ssi pour s'en aller chasser des rats dans la grange, et s'arr&ecirc;tit sus ses pas pour payi san resp&eacute; habituel au bouais. Quand i' c'menchit san salut, i' sautit en l'air et r'tchit sus ses hanques et fit des brais comme s'il 'tait &agrave; &ecirc;t' cam&acirc;illi! I' s&eacute; r'l&eacute;vit et f&icirc;t l'tou du bouais deux fais et s'&egrave;rm&icirc;nt en position pour saluer - mais i' changit d'id&eacute;e quand il app&egrave;rchut un aut' tchian, tch'il avait l'habitude d&eacute; s'battre avec, tchi v'nait d'l'aut' but d'la rue, et i' s'assi&eacute;vit &agrave; l'attendre.<br/>
<br/>
Ch'tait un dr&ocirc;le d&eacute; tchian, ch't'autre-l&agrave;. I' r'sembliait &agrave; un t&egrave;rryi Irlandais, mais il 'tait m&ecirc;l&eacute;. Un fanmeux batilleux! I' s'en v&icirc;nt couothant et n'&egrave;rgardit m&egrave;me pon s'n enn'm&icirc;n. I' s'en allit tout drait au bouais et s'm&icirc;nt au salut comme un soudard. Il eut eune telle surpr&icirc;nse tch'i' n'patha&icirc;ssait pon saver d&eacute; tch'est tch'i' s'arrivait! I' donnit un mauvais r'gard au bouais et &agrave; l'aut' tchian - tchi l&icirc;-m&egrave;me patha&icirc;ssait aver l'rit sus sa fache - et c'menchit &agrave; gr&icirc;nchi ses dents et ronner comme s'i' criyait que ch'tait d'sa faute, et l&icirc; saute sus l'co! Les v'la don &agrave; lus entr'-battre comme deux enrages!<br/>
<br/>
L&eacute; gros tchian au tch&icirc;ncailli, un bel Als&acirc;cien, touannait just&eacute;ment la c&acirc;rre en sautant comme s'i' voulait s'm&ecirc;ler dans la bastaude, mais i' patha&icirc;ssait penser tch'il avait l'temps d'saluer l'bouais d&eacute;vant s'y touoilli, et i' s'y m&icirc;nt atout l'apliomb et l'resp&eacute; qu'nou s'attend d'vaie dans un tchian d'race. En f&icirc;t-i' du tripot, ch't&icirc;-l&agrave;! I' sautit en l'air et ouassit deux-s'trais fais, et pis i' r'&ecirc;prouvit! Chutte fais i' s'm&acirc;rrit comme i' faut et sautit sus les deux aut' tchians, tch'avaient tchitt&eacute; &agrave; lus entr'battre pour l&eacute; r'garder, et n&eacute; v'la les trais &agrave; cou&ocirc;rre amont la rue en ouassant comme des fos!<br/>
<br/>
L&eacute; pr&eacute;chain tchian tch'&ecirc;prouvit &agrave; saluer l'bouais 'tait l'bieau p'tit tchian d'St. M&acirc;lo &agrave; la cou&ocirc;tuthi&eacute;the. I' s'en v&icirc;nt patinnant &agrave; p'tits pas auve l&eacute; nez en l'air, et l'vit la patte pour l&eacute; salut habituel. I' tchulbutit sus san nez et s'm&icirc;nt &agrave; ou&iuml;nner comme un &ecirc;fant et happit la pathe pour la cou&ocirc;tuth'thie!<br/>
<br/>
Viyant qu&eacute; m'n avion fut annonc&eacute;, j'eus &agrave; l'aborder d'vant pouver finni d'li&eacute;the l'histouaithe!<br/>
<br/>
<br/>
<i><a href="lefeuvre.html">George d'La Forge</a>.</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdftchians.html">Les Tchians</a><p>
<li><a href="gdftchet.html">La tch&eacute;thue &agrave; tchians</a><p>
<li><a href="gdftchians2.html">Les d'vis du Bouan'homme George</a> (tchians)<p>
<li><a href="gdftchians3.html">Les d'vis du Bouan'homme George</a> (tchians)<p>
<li><a href="gdffidele.html">L&eacute; fid&egrave;le anm&icirc;n d'l'homme</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

