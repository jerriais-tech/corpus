<HTML>
<HEAD>
<TITLE>Les D'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les D'vis du Bouan'homme George</h2></font></center><p>

M&ecirc;rayieu n'est pas &ecirc;ffrit&eacute;e, - nou pouorrait qu&acirc;si dithe qu'ou' n'a peux d'rein, - et pourtant eune pouorre p&eacute;tite souothie li fait eune peux terriblye! Quant oulle en vait ieune, ou' n'a que de s'touoner les sens. Ou' n'a pas d'peux d'un gros p&ecirc;tre et j'l'ai veue attrapper un &icirc;mmense &ecirc;tch&egrave;rbot et l'bailli &agrave; la catte, et quant oulle est m&acirc;rrie nou dithait qu'ou' s'sait capablye d'&eacute;tibotchi un tigre, - mais eune souothie est assez pour la faithe s'&ecirc;vanni!<br/>
<br/>
J'allis dans l'parleux l'aut' arl&eacute;v&eacute;e pour ch&egrave;rchi l'portrait d'ma belle-m&eacute;the pour le donner &agrave; un g&acirc;s d'la ville pour l'enfr&egrave;mer, et j'trouvis ma pourre M&ecirc;rayieu d&eacute;but sus la tablye &agrave; t'n&icirc;n ses cotillons l'tou d'ses g'nouors. &quot;Ah! mais, j'sis-t-i' contente que tu'est v'nu!&quot; ou' m'dit: &quot;J'tais finie d'&ecirc;pousseter, et l'y'avait eune souothie dans l'armouaithe quand j'l'ai ouverte pour ram&acirc;sser mes bouans v&egrave;rres pour les laver! J'sis &ecirc;pouvant&eacute;e! Ch'est assez pour me donner l'coup d'la mort! Va vite ram&acirc;sser la M&icirc;nette et met-l&agrave; dans l'armouaithe pour qu'oulle attrape chutte souothie-l&agrave;!... Nouff&eacute;... Arr&ecirc;te eune munute, - quand j'y pense je n'sai pas s'tu dev'thais faithe chen'na, - ch'est eune souothie tch'est grosse comme un rat, et ou' pouorrait mordre la pouorre M&icirc;nnette tchi s'en va aver des p'tits cats! Nann&icirc;n, - j'crai qu'tu f'thas mus d'aller cherchi t'n'arme!&quot;<br/>
<br/>
&quot;Ma pouorre femme,&quot; j'l&icirc; dis: &quot;J'vai bein qu'tu'est toute &ecirc;n&egrave;rv&eacute;e, et qu'tu n'sai pas tch'est qu'tu dis. A c'menchi, n'y'&agrave; pas eune souothie dans tout J&egrave;rri tch'est si grand comme un rat. M&egrave;me un mulot est pus grand qu'eune souothie, et il est bein liain d'&ecirc;t' aussi gros comme un rat! D&eacute;scend d&eacute; d'sus la tablye, et j'm'en vais en souongni, d'la souothie.&quot;<br/>
<br/>
&quot;Ah mais dame nann&icirc;n!&quot; M&ecirc;rayieu m'dit: J'n&eacute; d'scendrais pas pour chent louis! Si la souothie allait ramonter amont mes cotillons!&quot;<br/>
<br/>
&quot;Bah,&quot; - j'l&icirc; dis - &quot;Vein-t'en que j't&eacute; porte dans la tchuis&icirc;nne, ou' n't&eacute; f'thas pas d'ma quandis que j'sis-l&agrave;!&quot;<br/>
<br/>
&quot;Eh bein;&quot; ou' m'r&ecirc;ponnit, en trembliant: &quot;Ergarde que la porte d'l'armouaithe &egrave;ssait bein freunm&eacute;e et l'cliantchet m&icirc;ns d&eacute;vant qu'tut m'prenge autchun bord! Oh las! j'ai-t-i' ieu peux!&quot;<br/>
<br/>
&quot;Freunme la porte quand tu sortith&acirc;s,&quot; ou' m'dit quand j'l'eus assise dans sa grand'-tchaise au pid du feu dans la tchuis&icirc;nne, &quot;Car ou' pouorrait bein &egrave;rv&eacute;n&icirc;n ichin! Jamais j'n'oubliethai la fais qu'eune souothie ramontit amont l'dg&eacute;th&eacute; des braies de t'n'onclye quand i' tait &agrave; a&icirc;dgi a la machine-&agrave;-battre siez Mess M&ecirc;ch&egrave;rvaise! I' n'savait pas trop bein tch'est que ch'tait qui grapinnait amont sa gambe, mais il eut la pr&eacute;sence d'esprit de met' sa main d'sus et d'l'&ecirc;cr&acirc;ser entre ses dr&acirc;ses et ses braies! Ch'est d'm&egrave;me tch'i' s'sauvit la vie!&quot;<br/>
<br/>
Comme Souky entrait dans la tchuis&icirc;nne pour graie l'th&eacute;e, M&ecirc;rayieu &egrave;rqu&eacute;menchit &agrave; l&icirc; raconter la peux qu'ou' v'nait d'aver, et j'm'en allis ch&egrave;rchi la M&icirc;nette pour la met' dans l'parleux. Ch&icirc;nq munutes pus tard, j'v&icirc;mes la catte &egrave;rv&eacute;n&icirc;n auve eune pouorre petitie souothie &agrave; la goulle tch'&eacute;tait &agrave; la maintchi crue! M&ecirc;rayieu f&icirc;t un brai quand ou la vit passer la porte en s'n'allant d'hors pour la mangi.<br/>
<br/>
&quot;L&agrave;! J'vouos disais bein, que ch'tait eune grosse souothie!&quot; ou' nouos dit: &quot;La pouorre M&icirc;nette a d'la peine &agrave; la porter! Oh mais! Tchi bonheur qu'ou' n'ma pas attatchie quand j'ai ouvert la porte d'l'armouaithe! J'en fr&eacute;mis quand j'y pense. J'm&eacute; d'mande pourtchi qu'y'&agrave; ieu d'itelles m&ecirc;chantes b&ecirc;tes d&eacute; m&icirc;nses sur la t&egrave;rre &agrave; m'nichi la vie du monde!&quot;<br/>
<br/>
<i><a href="lefeuvre.html">George d'La Forge</a><br/>
Les Chroniques de Jersey 14/2/1948</i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfsouothis2.html">Quand l'cat dort, les souothis jouent</a><p>
<li><a href="trappes.html">Les Trais Trappes-&agrave;-rats</a><p>
<li><a href="mefious.html">M&eacute;fious des Souothis</a><p>
<li><a href="anmie.html">Ma p'tite anmie</a><p>
<li><a href="mansegret.html">Man S&eacute;gret</a><p>
<li><a href="twaleggitmice.html">Des souothis &agrave; deux pids</a><p>
<li><A HREF="rat.html">Rat</A><p>
<li><a href="piedpiper.html">L&eacute; P&icirc;freux Piel&eacute; d'Hanm'l&icirc;n</a><p>

<li><a href="6souothis.html">Les si&ecirc;x souothis vouail&eacute;es</a><p>
<li><a href="soupejp.html">Unn' Boll&egrave;e d&eacute; bouanne Soupe</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

