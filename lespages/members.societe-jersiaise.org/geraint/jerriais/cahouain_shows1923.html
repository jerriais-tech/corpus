<HTML>
<HEAD>
<TITLE>N'v'la encoure une fais la saison des shows pass&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>N'v'la encoure une fais la saison des shows pass&eacute;e</h2></font></center><p>


 N'v'la encoure une fais la saison des shows pass&eacute;e et couomme tr&eacute;jous les siens appel&eacute;s &agrave; jugi les b&ecirc;tes furent bein jugis... par les siens qui les ergardaient faithe!<br/>
 <br/>
 Pouor seur nous pourrait en conter de touotes les b&ecirc;nites sortes sus les d'vis &agrave; l'entouour du ring mais ch'est d'm&ecirc;me touos l's'an.<br/>
 <br/>
 Pouor dithe la v&eacute;rith&egrave;t rein de dith&egrave;t qu'un show douonner de l'appetit et... la p&eacute;pie!<br/>
 <br/>
 L'ann&eacute;e pass&eacute;e ieun des Secraithaire d'un important club en apprit un long but &agrave; ce sujet car il eut &agrave; payi hors de sa pouchette 28 tichets de lunch et nous trouvi &egrave;ttout un ois&eacute; de chutte paraisse qui doit manger couomme quatre puisqu'il y avait quatre tichets de lunch &agrave; son nom! Le Pr&eacute;sident de chu club en fut &eacute;ttout de sa pouchette.<br/>
 <br/>
 J'crais bein qu ch'est viyant chunna que les siens d'la pus petite paraisse en Jerri descidites chutte ann&eacute;e qui fallait mettre un stop &agrave; chunna et d'limiter l'nombre de tichets pouor le lunch et les rafra&icirc;chissements.<br/>
 <br/>
 Les St. Ouennais, ieux, n'voulites pon s'laissi barrer d'm&ecirc;me et y descidites d'aver une tente &agrave; rafra&icirc;chissements pour les siens de lus club et lus amis. Y faut dithe &eacute;ttout qui d&eacute;cidites que ce serrait l'Coumitt&eacute; et non l'club qui paierait mais diantre pas d'ber pouor les siens d'la p'tite paraisse!<br/>
 <br/>
 Opr&egrave;s l'show, couomme de couotume, nous eut l'diner si&egrave;z Forgeard, &agrave; la Gr&egrave;ve mais quant vint un temps l'affaithe marchi couomme une tch&eacute;thue &agrave; tchans car nous n'tait pon d'buanne humeuthe.<br/>
 <br/>
 Les siens d'la p'tite paraisse &eacute;taient v'nus pus nombreux qu'nous ne les avait veu de pis bein d's'ann&eacute;es.<br/>
 <br/>
 C'est l'grand homme d'la Fontaine qui pr&eacute;sidait et quand vint l'temps y s'levi et proposi les toasts d'usage &agrave; Sa Majest&eacute;.<br/>
 <br/>
 Un p'tit opr&egrave;s, y proposi la sant&eacute; des Juges, qui &eacute;tait bein buanne a en jugi par touot chein qui mangites!<br/>
 <br/>
 Il y eut hardi de d'vis, pis iun des grands de St. Ou s'levi et d'mandi: Y a t'il d'autres sant&eacute;s &agrave; proposer, Moussieu le Pr&eacute;sident, car j'avons tchi faithe.<br/>
 <br/>
 Herbert lus bailli un compliement et l'affaithe couommenchi a cauffer raide. Ch'est qu'il y en eut du d'vis et avec touot chunna pon de toast pour l'pr&eacute;sident du jour!<br/>
 <br/>
 Les waiteurs furent les pus marris de touos car chunna avait touot capsizer et d'vant d'faithe la collecte pour ieux nos gens &eacute;thaient hors de table!<br/>
 <br/>
 Chutte s&egrave;th&eacute;e l&agrave;, j'en entendis d'bein des sortes &agrave; l'entouour de l'honneur du club, d'une coupe et d'un Mess Sullivan d'opr&egrave;s l'marchi &agrave; paisson. Couomme j'crais que l'gros l'pus maigre ayant office dans Hill Street aura hardi &agrave; dithe sus chutte affaithe l&agrave;, pouor achteu j'aime mus taithe ma becque.<br/>
 <br/>
</div><div align="center"> * * *<br/>
 <br/>
</div><div align="left"> Dans la paraisse au Captain qui n'a jamais et&eacute; en m&eacute;, il y a des grands qui ont bein couorte m&eacute;moithe et n'v'la pourtchi l't&eacute;l&eacute;phone fut bein utile pouor lus rappeler chein que l'assembliaie lus avait dit d'faithe et Mardi au s&eacute; deux ou trais de ces gens durent lus deshaller de si&egrave;z ieux pouor se rendre au Parish Hall.<br/>
 <br/>
 M&eacute;, j'y fut Mercredi au s&eacute;, viyant que nous avait mins dans les gazettes qui s'en allait y aver d&eacute;putation opr&egrave;s l'assembliaie de paraisse.<br/>
 <br/>
 J'alli me mucchi souos l'estrade et quand j'vit l'boss d'notre office entrer dans la salle j'pensi: ch'est qu'il a vent de tchicque chose pouor &ecirc;tre v'nu jusqu'ichin.<br/>
 <br/>
 D'vant que l'assembliaie n'couommenche j'entendis un perrot s'faithe: Y s'en va y aver du fun. Il y en eut &egrave;ttout et j'sis quassiment d'l'avis du sien qui s'fit au chef de police qu'il devrait faithe son devoir et d'mander &egrave;s membres de payi l'entertainment taxe!<br/>
 <br/>
 Je n'sais pon pouortchi, ou si j'le sais j'n'veur pou l'dithe, mais il y avait la une p'tite djingue de be buanne humeuthe! P't'&ecirc;tre que ch'tait viyant que nous savait que touot &eacute;tait pr&ecirc;t au British!<br/>
 <br/>
 Quant vint l'temps que l'boss de chutte paraisse mins aux vouaies un amendement, une demie douozaine de mains s'l'vites a haut, pis il ieut du d'vis, des coups de coude et d'autres mains s'l'vites l'une opr&egrave;s l'autre et pouor seur j'n'voudrais pon prendre serment que touos les siens qui levites la main savaient chein pouortchi qui votaient!<br/>
 <br/>
 L'pus b&eacute;, chest quant l'docteu lus proposi d'voter &#1027;2,000 pouor les qu'mins. N'v'la qu'etait b&eacute; d'trop et l'boss d'la paraisse &eacute;tait de chut avis; aussi opr&egrave;s appel nominal n'v'la qui fut &eacute;cart&eacute; mais tchi qui fut l'pus surprins et montri par ses d'vis qu'il avait &eacute;t&eacute; dans l'arm&eacute;e, sinon l'docteu ly m&ecirc;me quant &agrave; l'unanimit&eacute; nous voti chu m&ecirc;me montant imm&eacute;diatement opr&egrave;s et qu'nous renvoyi &agrave; une autre ann&eacute;e l'&eacute;largissement du qu'min pr&egrave;s Les Colombiers!<br/>
 <br/>
<i> <a href="gwdec.html">Caouain</a></i><br/>
<i> 19/5/1923</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="show1919.html">Au &quot;Show&quot; des b&ecirc;tes</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="cahouain_betes.html">T&eacute; r'connais-tu un mio dans les b&ecirc;tes?</a><p>
<li><a href="painbullshow.html">Piteur reports on the bull show</a><p>
<li><a href="pmheifer.html">Ph'lip shows his heifer in milk</a><p>

<li><a href="painshow2.html">Why Piteur would not take Lonore to the Show</a><p>
<li><a href="cahouain_kasteway.html">Le boss me dit l'aoutre jour l'arlev&eacute;e: I faout que tu faiche tchique ch&ocirc;se pour l'Almonas</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

