<HTML>
<HEAD>
<TITLE>Fus tu &agrave; la Salle Parouaissaile l'aut' Jeudi &ecirc;couter les candid&acirc;ts pour Senateu</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Fus tu &agrave; la Salle Parouaissaile l'aut' Jeudi &ecirc;couter les candid&acirc;ts pour Senateu</h2></font></center><p>

Fus tu &agrave; la Salle Parouaissaile l'aut' Jeudi &ecirc;couter les candid&acirc;ts pour Senateu, me d'mandit le Ph'lip Desclios l'aut s&eacute;. 'M&eacute;, j'n'y fus pas, car j'avais eune vaque en train d'v&ecirc;ler.'<br/>
<br/>
'Mon Ph'lip' j'lis dis, 'm&eacute; j'n'y fus pas nintout. J'avais envie d'y'aller, mais &agrave; m'n &acirc;ge j'n'aimes pas sorti la niet. Et pis, J'pensis que touas ches p&egrave;rrots-l&agrave; a bailli d'lus goule, v'la tchi s'n allait prendre du temps, et l'docteu' m'dit que j'devrais &ecirc;t' au liet &agrave; neuve heures au pus tard. Ch'n'est pas que j'fais tr&eacute;jous coumme les docteurs me disent, mais par huit heures et d'mie j' c'menche &agrave; penser au liet'.<br/>
<br/>
'A chein, qu'nou' m'dit' s'fit l'Ph'lip, 'tu n'mantchis pas grand' chose. Mais, dis-m&eacute;, pout tchi d'ches dgiexsept candid&acirc;s que t'en vas voter?'<br/>
<br/>
'Je n'sais pas exact&eacute;ment' j'lis r&eacute;pounnis, 'pour tchi que j'm'en vais voter mais j'sais d&eacute;j&agrave; bein les siens tchi n'&eacute;thount pas ma vouaie. Te r'appeles-tu du vi&egrave;r Georges &eacute;l Co d'Roz&eacute;, dans l'vi&egrave;r temps quand j'avaimes deux partis &agrave; la Trin't&eacute;, les Rouoges et les Blius et, bord&eacute;es d'electioun, le Georges soulait s'faithe: J'sis Rouoge dans l'&acirc;me, j'votrais pour eun trounc d'chour pust&ocirc;t que d'voter pour eun Bliu'.<br/>
<br/>
Et bein m&eacute;, J'pense d&eacute;m&ecirc;me au sujet d'certains, candidats tchi sount sus les rangs.<br/>
<br/>
Je n'dis pas au Ph'lip pour tchi qu'j'allais voter mais j'nos m&icirc;nmes &agrave; dischuter les candidates, surtout lus d'fauts, et j'avais ens&eacute; d'les racounter &agrave; mes lecteurs, mais je pr&icirc;ns l'av&icirc;s des siens qui s'y r'counnaissent pas qu'm&eacute; et i'm'ount dit que v'l&agrave; tchi f'rait du mauvais sang d'eun bord et d'l'autre, et d'm&ecirc;me j'm'en vais m'taithe. Mais j'm'en vais vos dithe, je n'sis ni sage ni discret et j'ai pass&eacute; quarante ans dans l'Service diplomatic sans sagesse ni discretioun, et je ncrais pas que v'l&agrave; tchi m'a fait grand ma.<br/>
<br/>
Quant &egrave;s candid&acirc;ts, y'en a que je n'counnais pas mais i'm'semblyient n'aver pas grand pais dans lus manches. <br/>
<br/>
'Dg&acirc;tre sait' s'fit l'Ph'lip, 't&eacute; et m&eacute;, j'soummes buoans vi&egrave;rs J&egrave;rriais, mais au jour d'aniet chein que j'pensouns ne coumpte pas pour chi. J'avouns d&eacute;j&agrave; d'dr&ocirc;les de gas dans l's Et&acirc;s, de ches so&ucirc;o-disants 'modernes' qui veulent boulv&eacute;rser tout, mais, coumme t&eacute;, j'crains que les nouviaux Et&acirc;ts s'en vount etre bein pi&eacute;thes. N'ou s&eacute; d'mande tchi dgi&acirc;ble est dev'nu de not'J&egrave;rri.'<br/>
<br/>
'Bah, bah' j'li dis, 'tu n'gagnes pas rein de t'faithe la bile. Coumme t&eacute;, j'd&ecirc;teste chein qui s'passe en J&egrave;rri d'ches jours, j'sais bein que y'&eacute;rat acquo d'buons J&egrave;rriais dans l's Et&acirc;ts apr&egrave;s ch't &ecirc;lectioun, mais i' sprounent renv&egrave;rtchis par les membres qui n'sount pas J&egrave;rriaise, d&eacute;j&agrave; achteu dans la majorit&eacute;. Mais, t&eacute; et m&eacute;, tchiqu&eacute; j'pouvouns faithe? Dans chutte vie, mon garcoun i' faut &eacute;rcounnaitre que y'a bein des choses que nou'n'aimes pas mais qu'nou' m'peut pas coumbattre.'<br/>
<br/>
'Ah, j'sais bein' s'fit l'Ph'lip tout m&icirc;ns&eacute;rablye,' que ch'est d'not' faute. Coumme tu m'as dis d'vant, j'&eacute;thaimes deu nos rapp'ler tchi qu'i' s'arrivit &agrave; la br&eacute;bis, toute plieine de fouai, quand oulle ouvrit sa porte au loup et s'fit avaler'.<br/>
<br/>
<i><a href="delamare.html">L&eacute; Vier Trin'tais.</a></i><br/>
<i>JEP 28 October 1993</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="politics.html">La Politique en J&egrave;rri</a><p>
<li><a href="adlmgdf.html">D&eacute;pis qu'not'vier am&icirc;n, Georg&eacute; l'F&egrave;vre, Georges d'la Forge, p&acirc;ssit l'pas</a><p>

<li><a href="adlmabattu.html">Erais-tu par chance tchiqu' vi&egrave;r b&acirc;tisse qu&eacute; tu voudrais vaie abattu?</a><p>
<li><a href="pouaison.html">La Pouaison et les S&eacute;nateurs</a><p>
<li><a href="senat.html">L&eacute; S'na du S&eacute;nat</a><p>
<li><a href="pmsenators.html">The Election For Senators</a><p>
<li><a href="gdfsenateurs.html">Les D'vis du Bouan'homme George</a><p>
<li><a href="senateurs1948.html">Aux Electeurs de l'ile de Jerri</a><p>
<li><a href="pmsenateur.html">Des S&eacute;nateurs Batilleux</a><p>
<li><a href="pmmultitude.html">Les Elections</a><p>
<li><a href="gdfelect.html">Eune bouanne &ecirc;lection!</a><p>
<li><a href="election_picot.html">Unne &Ecirc;lection du temps p&acirc;ss&egrave;</a><p>

<li><a href="adlm4candidats.html">Quatre candidats</a><p>
<li><a href="adlmbangner.html">Quand j'voulais m'bangner</a><p>
<li><a href="adlmyouthclub.html">J'sis d&eacute; t'n avis</a><p>
<li><a href="adlmtomes.html">Tchi qu'tu crai d&eacute; l'affaithe d&eacute; Vernon Tomes?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

