<HTML>
<HEAD>
<TITLE>I' faut couoyer pour duther!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' faut couoyer pour duther!</h2></font></center><p>

<font size="-1"><i>San Antonio, Texas.</i><br/>
<i>U.S.A.</i><br/>
<br/>
<i>L&eacute; 10 d'janvyi, 1970.</i><br/></font>
<br/>
Moussieu l'R&eacute;dacteu,<br/>
<br/>
J'm'&egrave;rsouveins du temps qu'ma pouorrre vielle Manman passait ses s&eacute;th&eacute;es &agrave; cou&ocirc;tre, &agrave; ouvrer, ou &agrave; rhabilyi. Y'avait tr&eacute;jous tchiquechose &agrave; rhabilyi - eune pathe d&eacute; braies pour m&eacute; ou pour Papa ou pour mes oncl'yes d&eacute;vant tch'i' f&ucirc;ssent mathi&eacute;s et sus l'leu. Des c'm&icirc;nses, des cauches et Bouan Dgieu sait tchi. Et y'avait tr&eacute;jous tchiquechose &agrave; ouvrer. Manman n'allait pon des Landes en ville pour acater des cauches, des cravates ou des corsets d'oeuvre. Oulle ouvrait toutes ches articl'yes-l&agrave; lyi-m&egrave;me. Combein d'fais qu&eacute; j'l'ai veue ho&ucirc;ter au s&eacute; quand oulle 'tait &agrave; ouvrer &agrave; la lueu d'la lampe &agrave; paraffinne. Ses leunettes tchilyaient sus l'but d'san nez et ou s'r&ecirc;vilyait en tressaut, et Papa l&icirc; d&icirc;sait (en m'fa&icirc;sant un cly&icirc;n) : Tu'as fait un bouan somme! <br/>
<br/>
Oh mais nou-fait, j'n'ai pon fait d'somme, ou l&icirc; d&icirc;sait. J'n'ai fait qu'd'&egrave;rp&ocirc;ser ma veue pour eune munnute ou deux! <br/>
<br/>
Bon!, Papa l&icirc; d&icirc;sait, i' m'sembliait pourtant qu&eacute; j't'avais ouie ronflier! <br/>
<br/>
I' fallait qu&eacute; ch'f&ucirc;sse l&eacute; tchian!, ou l&icirc; r&eacute;ponnait, che n'tait danme pon m&eacute;! Et ses adgulles &agrave; ouvrer &egrave;rqu&eacute;menchaient &agrave; aller qu&eacute;daine!<br/>
<br/>
Quand j'vai la gaspill'lie d'toutes sortes d'choses touos les jours ich&icirc;n en Am&eacute;thique, j&eacute; n'peux s&eacute;non que d'penser comment qu&eacute; l's anciens savaient couoyer. Quand j'vouos dis qu'Manman ouvrait cauches, cravates et corsets, v'la tchi n'veurt pon dithe qu'oulle acatait toute la laine. Y'avait tr&eacute;jous tchiques vielles pathes d&eacute; cauches ou un vi&egrave;r corset tchi n'valaient pon la peine d&eacute; continnuer &agrave; r'd&eacute;rner ou &agrave; rhabilyi, et ou les d&ecirc;satchait pour aver la laine &agrave; en ouvrer d'autres atout chein qu'y'avait d'miyeu. J'm'&egrave;rsouveins qu'Minnette, nouot' vielle catte, s'ab&ucirc;sait tr&eacute;jous &agrave; jouer atout l'fi d'laine tchi tchilyait sus ses g'nouors d&eacute;vant qu'ou p&ucirc;sse l&eacute; vier sus la balle. Dans des temps ses gr&icirc;ns happaient dans la laine et Manman l&icirc; d&icirc;sait : Veurs-tu bein laissi couorre, don. Minnette! T'en vas &ecirc;ffiler ma laine!<br/>
<br/>
Dans chu temps-l&agrave; nou couoyait dans tout, et j'n'en ai janmais p&egrave;rdu l'habitude m&eacute;-m&ecirc;me. En Am&egrave;thique quand les gens halent souli&eacute;s ou bottes et tch'i' vaient des p'tites patates au but d'lus cauches, il' env'yient les cauches dans la pouque &agrave; chiques et il' en mettent des neuves! Ch'est pus fort qu&eacute; m&eacute; d'faithe d'it&eacute;. La vielle cou&ocirc;teunme J&egrave;rriaise d&eacute; les racc'moder est si enraichinn&eacute;e dans m'n esprit qu&eacute; j'm'ab&ucirc;se &agrave; les rhabilyi. D&eacute; m&egrave;me, eune pathe d&eacute; cauches m&eacute; duthe si longtemps qu'j'en ai assez en r&ecirc;s&egrave;rve criyant qu'j'en ai tr&eacute;jous d'donn&eacute;es comme pr&egrave;sents d'Nou&eacute; pour l&eacute; reste d'mes jours! Et ch'n'est pon seulement eune affaithe d&eacute; cauches - j'm'aime pon mett' des neuves qu&eacute;m&icirc;nses quandy qu'mes vielles duthent. J&eacute; n'sis janmais habilyi &agrave; la nouvelle mode viyant tch'i' m'prend trop longtemps &agrave; user m's habits! <br/>
<br/>
Eune chose tchi m'genait tr&eacute;jous comme mousse 'tait d'user mes bottes trop vite, viyant qu&eacute; j'savais bein qu&eacute; l's anciens n'pouvaient pon affa&ucirc;rder &agrave; m'en acater d'neuves souvent. La marche aller et v'n&icirc;n d'La Forge &agrave; L'&Ecirc;cole Wesleyenne au Haut du Marthais touos les jours 'tait duthe dessus, et nou jouait &egrave;s Barres, &egrave;s Marbres, au Tireli et &agrave; Saute Mouton &agrave; l'&ecirc;cole et v'la tch'&eacute;tait d&ucirc; sus habits et bottes. La haute muth&acirc;l&egrave; d&eacute; l'aut' c&ocirc;t&eacute; du Champ Donne et d'vant y v'n&icirc;n, allant est, fut b&acirc;tie dans chu temps-l&agrave;, et j'soulions aver des gage&agrave;les pour vaie l&eacute;tch&eacute; tchi pouvait gr&icirc;mper amont l'preunmyi. Ch'tait d&ucirc; sus l'but des bottes. &Agrave; jouer &egrave;s Marbres ch'tait d&ucirc; sus l'but des bottes, l&eacute; g'nou d'braies et d'cauches et sus au mains ieune des jointes d&eacute; la main, sustout quand nou jouait au grand rond.<br/>
<br/>
Un tas d'mousses n'avaient qu'eune pathe d&eacute; bottes - et ch'tait souvent des bottes &agrave; cliou - et i' fallait les bliatchinner pour aller &agrave; l'&Ecirc;cole du D&icirc;nmanche. Y'en avait tch'avaient la chance qu&eacute; lus pathents pouvaient lus en acater deux pathes, et les cheinnes du D&icirc;nmanche d&eacute;v'naient les cheinnes pour touos les jours auve l&eacute; passage du temps. J'm'&egrave;rsouveins tch'i' y'avait des souli&eacute;s en canvas d'couleu breun&acirc;tre tch'avaient du jaune tchui en d'ssus du talon au but, et &egrave;s iliets. Nou l's appelait Des jaunes souli&eacute;s et j'avais envie d'en aver eune pathe pour l&eacute; D&icirc;nmanche. Chutte fais-'ch&icirc;n j'eus la chance. Manman m'en acatit, et j'tais ordgilleux comme un poux tchi marche sus du v'lous la preunmi&eacute; fais qu&eacute; j'les m&icirc;ns pour aller a l'&eacute;glyise! I' fallait qu&eacute; d'tchi duthisse si longtemps &agrave; ch't'&ecirc;poque-l&agrave; qu'nou-s-attendait f&ecirc;te d&eacute; pouver mett' d&eacute; tchi neu pour un r'change!<br/>
<br/>
Si janmais l's Am&eacute;thitchains v'naient &agrave; apprendre &agrave; couoyer comme nouos anciens et comme j'avions &agrave; l'faithe en J&egrave;rri quand j'tais mousse y'a qu&acirc;si eune huiptantaine d'ann&eacute;es, i' pouorraient fourni un p'tit monde atout chein tch'il' abandonnent qu&acirc;si neu. Mais quand j'lus en fais la r'm&egrave;rque, i' m'disent : L&eacute; gaspillage donne du travas &egrave;s ouvri&egrave;rs pour l&eacute; rempliaichi et a&icirc;gue &agrave; faithe touanner les reues d'&icirc;ndustries! N&eacute; v'la eune &ecirc;vangile qu&eacute; l's anciens n'comprendraient pon s'i' pouvaient r'v&eacute;n&icirc;n!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sousvoc.html">L&eacute; vocabulaithe des sou en J&egrave;rriais</a><p>
<li><a href="gdfcouoyer.html">Vaut mus couoyer qu'd&ecirc;penser!</a><p>

<li><a href="gdfsou2.html">Un sou &ecirc;pa&icirc;ngni est un sou g&acirc;gni</a><p>
<li><a href="gdfenrichi.html">Nou n'peut pon enrichi un publyi!</a><p>
<li><a href="gdfdepenses.html">Tchi d&ecirc;penses!</a><p>
<li><a href="gdftasdsou.html">Les d'vis du Bouan'homme George</a><p>
<li><a href="gdfsou.html">Les d'vis du Bouan'homme George</a><p>
<li><a href="painliving.html">Mrs Pain Discourses on the Cost of Living</a><p>
<li><a href="pmcost.html">The cost of living</a><p>
<li><a href="gdfrichesse2.html">Contentement p&acirc;sse richesse</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

