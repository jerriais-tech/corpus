<HTML>
<HEAD>
<TITLE>Mardi au s&eacute;, j'tais jutchie sus ieun des trais bouais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Mardi au s&eacute;, j'tais jutchie sus ieun des trais bouais</h2></font></center><p>

Mardi au s&eacute;, j'tais jutchie sus ieun des trais bouais d'la paraisse au Captain a tchi que les paroissiens s'ront obligi d'faithe un pr&eacute;sent d'Nou&eacute;... d'un autre p'tit r&acirc;t, quant j'vit deux ou trais grands d'la paraisse s'n'allant, d'visant du bord des China Quarries.<br/>
 <br/>
 J'pensi: Marie, chest de chu bord d'la paraisse que l'affaithe bouoge pour chantgniers et pouor seur nos gens n'lus d&eacute;shallent pon pour l'plaisi d'aver la gorge ass&egrave;tchie par l'ponsi.<br/>
 <br/>
 Tchi surprinse pouor m&eacute; en viyant l'grand docteu d'la paraisse s'en v'nir tout drait d'Avranches et entrer &egrave;ttout siez Ernest!<br/>
 <br/>
 Chest t'y que l'pouorre Ernest s'rait malade, qu'il aurait les mumps, la rouogeole ou la coqueluche, que j'pensi &agrave; m&eacute; m&ecirc;me. Pouor dithe la v&eacute;rith&egrave;t, j'eut quassiment peur d'm'approchi mais touot d'm&ecirc;me j'alli &egrave;s &eacute;coutes.<br/>
 <br/>
 Couomme l'docteu n'd'mandi pon &agrave; Erny de ly montrer sa langue, chein que tout buan docteur d'mande tr&eacute;jours pour saver si nous a la fi&egrave;vre, j'fut un miot rassur&eacute;e et j'pensi ch'est pour l'&eacute;lection que chu docteu est ichin car ch'est ly qui s'en va proposi Erny, &agrave; chein qu'nous dit.<br/>
 <br/>
 Y d'visait en anglais et il y avait tchique chose qui n'allait pon, car deux ou trais fais y s'y fit : &quot;They wants a Centenier in the Valley.&quot;<br/>
 <br/>
 Quant vint un temps y d'mandi &agrave; Frainque chein qu'il en pensait et... pouor n'pon dithe chein qu'il en pensait &#8211; Frainque r&eacute;ponnit que ch'tait mus d'laissi l'candidat en d&eacute;cider! Viyant que sa candidature n'pourrait pon s'gu&eacute;rir d'la fi&egrave;vre de la Vall&eacute;e, Erny d&eacute;cidi d'rester si&egrave;z ly pouor n'pon attraper de m&acirc; &agrave; canvasser dans chu district.<br/>
 <br/>
 J'comprends qu'Edouard n'en est pon m&acirc;rri, car avec une faillie saison d'patates coumme chutte ann&eacute;e, y faut ergarder iou qu'nous met ses sous.<br/>
 <br/>
 Il y a en a qui sont m&acirc;rris de tout chunna et qui s'd'mandent s'il n'y aurait pon moyen de trouver tchiques pommes de Romeril pouor satisfaire leur s&eacute;.<br/>
 <br/>
</div><div align="center"> * * *<br/>
 <br/>
</div><div align="left"> J'alli au meeting pouor chantgniers dans la paraisse &agrave; mon biau cliochi et chest que Robert m'fit grand peur. Quand l'boss d'l'office arrivi y s'mint &agrave; crier, en pliene assembliaie, s'il vous pliait: &quot;N'v' chein l'Caouain!&quot; Et m&eacute; qui &eacute;tait mucchie souos l'portico du coll&egrave;ge j'criyais qu'il avait veu ieunne de mes plieummes et qui m'prenait pouor l'Sieur Caouain.<br/>
 <br/>
 J'oui Charles d'viser en anglais et ch'est qui lus en raconti... opr&egrave;s aver &eacute;t&eacute; r&eacute;-&eacute;lu.<br/>
 <br/>
 J'sais bein, m&eacute;, qu'il y eut hardi de marcherie pouor aver une bord&eacute;e d'&eacute;lection et que trais s'maines d'vant l'meeting nous alli si&egrave;z Jordan pouor ertenir s'n'auberge mais qu'ly n'voulu pon faithe de promesses d'vant d'&ecirc;tre seur. Ch'est un ois&eacute; qui aime mus t'nir que d'couorre et chutte fais y fit bein puisque d'election il n'y aura pon en tout.<br/>
 <br/>
 L'p'tit Samuel de Roz&eacute; habite trop pr&egrave;s d'la paraisse d'a c&ocirc;t&eacute; pouor &ecirc;tre candidat &agrave; effriter les siens en office, mais j'crais que si la saison des patates avait &eacute;t&eacute; milleure ily aurait ieu du feu de satchi et l'affaithe aurait cauff&eacute; raide, pouor seur.<br/>
 <br/>
 Ch'est qui faut s'rappeler qu'Edwin vient d'la terre d'Egypte qu'&agrave; tr&eacute;jous fouorni d'buans guerriers et si Edwin avait voulu prendre, j'n'sais pon chein qui en s'rait advenu.<br/>
 <br/>
 Enfin, d'pis que l'affaithe est settl&eacute;e y faut mus taithe sa becque sus chein qui s'passi d'vant l'meeting et que j'sais bein.<br/>
 <br/>
 Fouai de Marie Hibou, &agrave; la pr&eacute;chaine assembliaie dans chutte paraisse y s'en va y aver du fun et d'la cacquetterie. Y faudra que Cliaude lus dise chein que nos gens veulent faithe avec les nonante louis ou quassiment qui s'trouvent achteu &agrave; la banque car il y en a qui sont d'avis qu'nous pouorrait avec ces sous payi la musique...... dans l'Temple!<br/>
 <br/>
 Ch'est &egrave;s Capelles &#8211; non pas dans les chapelles &#8211; qu'nous esp&egrave;the faithe hardi d'sous pouor l'Eglyse d'la paraisse iou que Moussieu l'Recteur est bein aise d'aver l'parish hall pouor ses services.<br/>
 <br/>
 Si chutte grande f&ecirc;te pouor chutte p'tite paraisse n'r&eacute;ussit pon n'v'la qui n's'ra pon manque de membres de Coumitt&eacute;.<br/>
 <br/>
 Au prumi meeting nour proposi que touotes les dames pr&eacute;sentes fassent partie du Coumitt&eacute; et n'v'la qui fut adopt&eacute; &agrave; l'unanimit&eacute;.<br/>
 <br/>
 Pouor seur, si la couosine Trachy avait &eacute;t&eacute; l&agrave; oulle aurait dit que ch'tait une buanne occasion de montrer que les femmes de Jerri peuvent s'gr&eacute;e sans hommes mais quant touotes les dames futes r&eacute;unies y faut craithe qu'ils n'futes pon de chut avis car y fites l'compliement &agrave; des hommes d'la paraisse d'les nommer sus l'Coumitt&eacute;.<br/>
 <br/>
 Achteu vous comprendrez pourtchi que quasi la maintchi d'la paraisse &egrave;s sus l'Coumitt&eacute; qui comprend pus d&egrave; chinquante membres.<br/>
 <br/>
 Si avec touot chunna l'affaithe n'va pon d'charme eh bein m&eacute; qui n'sis pon du Coumitt&eacute; j's'rai hardi surprinse.<br/>
 <br/>
 V&egrave;r, j'ai oui tchicque fais p&acirc;sler de tcherrue &agrave; tchans mais j'n'en ai jamais veue.<br/>
 <br/>
<i> <a href="gwdec.html">Marie Hibou</a></i><br/>
<i> 28/7/1923</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
 
<li><a href="cahouain_menneties1923.html">Viyant chein que l'Sieur Caouain mint dans la gazette d'Samedi pass&eacute;</a><p>
<li><a href="cahouain_sornettes.html">Ch'n'est pon des sornettes que j'vais vos raconter</a><p>
<li><a href="cahouain_camper.html">Couomme nous sait, il y a hardi de docteus</a><p>
<li><a href="cahouain_nouvelles.html">Mais o&ugrave;-est chu boustre d'caouan l&agrave; va p&ecirc;tchi toutes ses nouvelles?</a><p>
<li><a href="cahouain_ailes.html">Ah, mes bouannes gens, je n'sai' pon de tchi bord de donner des ailes</a><p>

<li><a href="cahouain_ichinetla.html">Le caouan a t&egrave;t ichin, le caouan a t&egrave;t l&agrave;</a><p>
<li><a href="cahouain_niolin.html">L'boss veut une colonne de ton gnollin</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

