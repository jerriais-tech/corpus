<HTML>
<HEAD>
<TITLE>Les R'venants</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les R'venants</h2></font></center><p>

Av'ous jamais creu &egrave;s r'venants? Il y-en pourtant qui vos asseurent, aussin vrai qui sont en vie, et que l'Soleit lit, qu'il en ont veu, et des blianches femmes ettout. Pour mei j'ai 't&eacute; &agrave; toute heure de la niet, et jamais je n'en ai veu, &agrave; meins que che n'fussent des gens qui s'en r'touonaient siez ieux comme de braves gens, et pas tr&eacute;jous comme de braves gens, parceque j'ai quique feis recontr&eacute; des hommes souls. Ch'la m'fait penser qu'il y-avait une feis &#8211; il y-a tr&eacute;jous ieu une feis, quand i n'y-en &eacute;rait pon ieu dutout &#8211; une vieille bouonne-femme &#8211; je tieins pour constant que toutes les femmes sont bouonnes &#8211; et chutte bouonne-femme l&agrave; avait une servante qu'aimait bein &agrave; aller villir &agrave; une autre maison. Oulle 'tait tr&eacute;jous horte, et la bouonne-femme pensit qu'oulle l'y-en gu&eacute;rirait. Un seir que la fille sortit, la bouonne-femme prit un lincheu et s'en fut au haut d'un p'tit mont par ou-est que la fille passait. Ou s'assi&eacute;vit sus une grosse pierre, et quand ou la vit apprechir, ou mit le lincheu parsus sa t&ecirc;te. I faut d'mander l'effrei de la hardelle, et coum'estque ou r'touonnit ses pas vers la maison. La bouonne-femme en attendant s'&eacute;tait esquiv&eacute;e par un pus court quemin, et arrivit la premi&egrave;re &agrave; la maison. Quand la fille vint, et qu'oulle li-eut cont&eacute; qu'oulle avait veu des r'venants, la bouonne-femme lie dit: &#8220;Je t'avais bein dit qu'il yen avait. Tu ve&iuml;t bein, tu ne me creiais pas. Me creiras-tu une aut'e feis?&#8221; Je vos enshaille que la fille ne r'sortit pon d'une vol&eacute;e. V'l&agrave; une histou&egrave;re v&eacute;ritablle des r'venants. L'en v'chin une autre &agrave; la pli&egrave;che d'autre. Une seir&eacute;e d'hiver dans les environs de No&eacute;, quand il y-avait de la nei sus la terre, et que n'ou s'apprechait tant pus pr&egrave;s du feu q'nou pouvait, un bouon vier Jerriais, pas iun de ches orguilleurs d'achteu, Mait'e Jean Cruchon, par son nom &#8211; il 'tait peut-&ecirc;tre descend de chu C&ocirc;lin Cruchon qu'est mentionn&eacute; dans l'extente de 1331, car nos Jerriais sont touos viers comme la rue des Alleurs &#8211; Mait'e Jean, je vos dit, &eacute;tait assis dans sa grand' tchaire, ch'est &agrave; dire, la tchaire de ses grandsp&egrave;res, car il en avait h&eacute;rit&eacute; comme sen p&egrave;re devant li. &#8211; Et, mondoue, de ouestque j'en sis? &#8211; Je m'en allais vos conter une belle histou&egrave;re, je ne sai pon si ous pouorrez en faire cauche ou bonnet, et je l'avais sus le but des l&egrave;vres, quand tout-&agrave;-co le vla l'id&eacute;e horte, je n'sai io&ugrave;, peut-&ecirc;tre au fond d'la rade. Enfin! pour vos dire, Mait'e Jean &eacute;tait assis dans sa grand' tchaire, la tchaire de sen grand-p&egrave;re, et de sen grand-grand-p&egrave;re, et de sen grand-grand-grand p&egrave;re &#8211; respect &agrave; lus m&eacute;mou&egrave;re &#8211; et i fumait sa pipe, quand nou tapit &agrave; l'us, et Moll&eacute;, sa bouonne-femme, s'en fut veir. Oulle ouvrit le d'sus du hai, et la r'frumit bein vite. I n'y-avait rein. Un bouffet d'vent d&ecirc;teignit le crasset et sauvit la vie &agrave; un pouore d&ecirc;teigneux-de-crasset qui s'en allait s'y br&ucirc;ler, et faillit ettout d&ecirc;teindre la pipe du bouonhoume. Une achie de fielles tchit dans l'appartement. Un cliapp&eacute; de sie s'en vint de la chimen&eacute;e sus le ticle et fit un brit &ecirc;pouvantablle, faisant tressauter le bouonhoume, et touonant les sens &agrave; la vielle. &quot;I faut qui seient ben hardis de nos souffiier de la sorte,&quot; dit le bouonhomme. &#8220;Ch'est assez &agrave; creire &egrave;s r'venants,&#8221; d&icirc;t la bouonnefemme. Le tchean wa&ccedil;ait, la catte miaunait, les couochons &#8211; respect votre honneu &#8211; s'minrent &agrave; grouner, et l'co chantait dans l'chendri. Chetait assez pour en perdre la t&ecirc;te. Quand la maison &eacute;rait 't&eacute; enchorchell&eacute;e, ch'&eacute;rait 't&eacute; assez fait. Tout d'vint tranquille. Nou r'ouiait taper. &#8220;Mais ch'est quiques-un,&#8221; d&icirc;t le bouonhoume, et en m&ecirc;me temps i se l'vit pour ouvrir la porte. I r'garde. En effet, ch'tait bein un r'venant. Un grand haut pi&eacute;ssant corps qu'avait d'la barbe neire coume le sie et une tunette &agrave; matelot sus la t&ecirc;te, entrit sans c&eacute;r&eacute;monie. Le vier et la vielle restaient &ecirc;bahis et le r'gardaient coume des stupides. Enfin l'houme lus dit: &#8220;M'est avis qu'ous ne me r'connaissiz-pon, pourtant je vos sis bein pr&egrave;s parent. Ous ne r'connaissiz pon vot'e propre fils?&#8221; En m&ecirc;me temps che fut forche d'embrachades, et des questions sans nombre, tant et si bein que le pouore corps en avait sen aise. &#8220;L&agrave;, ne te disais-je pon bein, Jean, que ch'tait des r'venants,&#8221; dit la bouonne-femme en jetant un cllin &agrave; sen fils. Ch'tait tout-d'un-coup d'li pr&eacute;parer le th&ecirc;, &agrave; chu pouore gar&ccedil;on qu'i n'avaient pon veu de si longtemps, parcequ'i s'en &eacute;tait all&eacute; tout jeune &agrave; la mer, et i ne l'avaient pon r'veu.  Che n'tait pas &ecirc;tonnant qu'il ieut de la jou&eacute;e. La bouonnefemme se trimoussait coume une jeune fille de seize ans; ou couorrait coume une folle cherchir de l'iaue pour mettre dans le ticlle, tandis-que le bouonhoume prenait du bou&eacute;s et des rabotins dans la c&ocirc;ni&egrave;re, et ramassait sen tondre et sen fieset pour allumer l'feu. Ah! ch'tait de la jou&eacute;e. Le tr&eacute;pid en &eacute;rait dans&eacute; sus l'&acirc;tre. Ch&eacute;tait le temps de sonner les bachins et les castroles. John, fils Jean (le r'venant), tenait les souffliets et souffliait coume s'il avait 't&eacute; &agrave; t&acirc;che. Jamais nou n'avait veu un 't&eacute; tin&eacute; dans la vielle maison.<br/>
<br/>
Quand l'iaue eut bein bouolli, la bouonnefemme fricachit des oeux et du gras lard. Pis i s'minrent &agrave; souper. Apr&egrave;s souper i lus contit ses aventures: coum'estqu'il avait 't&eacute; faits prisonniers par les Fran&ccedil;ais; coum'estque i marchaient des courses immenses de ville en ville; coum'estque i couochaient des chents ensemblle, et quique feis dans des couvents ou dans des &ecirc;tablles; coum'estque il avait &ecirc;capp&eacute; des prisons et qu'il avait 't&eacute; pr&ecirc;ssi pour la fliotte angli&egrave;che; et coum'estque i s'en 't&eacute; &ecirc;capp&eacute; au risque d'&ecirc;tre pendu pour sa peine, et s'en 't&eacute; r'venu dans sen p'tit J&ecirc;rry accouo une feis dans sa pouore vie. I lus en contit pus que je n'pouorrais vos en raconter. La bouonnefemme &eacute;tait si contente, qu'ou d&icirc;t qu'oulle inviterait touos lus parents de v'nin d&icirc;ner &ocirc;ve ieux, pour f&ecirc;ter sen arriv&eacute;e. Alors le co chantit coquelincheux, et men conte est fini.<br/>
<br/>
Il est d&ucirc; de se s'parer de cheux qu'nou-s-aime, mais quand nou les r'veit la jou&eacute;e est doubllement grande. Je n'en crei pas pus &egrave;s r'venants, et j'esp&egrave;re qu'ou n'y creirez pon nintout.<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="rvenants.html">Les R'v&eacute;nants d'Aut'fais</a><p>
<li><A HREF="rvenant.html">Un R'venant</A><p>
<li><a href="gdfblianche.html">La Blianche Femme</a><p>
<li><a href="blianchefemme.html">La Blianche Femme</a><p>
<li><a href="blianchefemmegj.html">La blianche femme</a><p>
<li><a href="bianchedamme.html">La Bi&acirc;nche Damme</a><p>
<li><a href="rvenantjlm.html">Le R'v&eacute;nant</a><p>
<li><a href="gdftasdsou.html">Les d'vis du Bouan'homme George</a><p>
<li><a href="2histoethes.html">Deux histo&egrave;thes d&eacute; man janne temps</a><p>
<li><a href="danmevivi.html">La Danme du Vivi</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

