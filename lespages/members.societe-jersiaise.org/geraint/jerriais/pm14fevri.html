<HTML>
<HEAD>
<TITLE>L&eacute; Quatorze F&eacute;vri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Quatorze F&eacute;vri</h2>
Les Valentines et l's'Ouaisiaux</font></center><p>
<img src="valentinne.jpg" width="219" height="310" alt="" title="" border="0" align="right" />
Moussieu l'Editeu,<br/>
<br/>
J'tiomes &agrave; d&ecirc;jeun&eacute;, Jeudi mat&icirc;n, quand la Merrienne me d'mandit: &quot;Sais-tu tchi jour que ch'est agniet, Ph'lip?&quot;<br/>
<br/>
&quot;Ma f&eacute;!&quot; j'ly ra&icirc;ponnit, &quot;je n's'y pas trop seux, mais pourtchi qu'tu veur sav&eacute;?&quot;<br/>
<br/>
&quot;Tu veur me dithe,&quot; ou continuit, &quot;que n'sais pas qu'ch'est l'quatorze de <a href="fevri_mais.html">F&eacute;vri</a>.&quot;<br/>
<br/>
&quot;Damme,&quot; j'ly dit, &quot;que che s'sait l'quatorze ou l'tchinze, tout ch'que s'sait ch'est que l'temps n'a pas belle mine, et qu'ch'est seux qu'j'&eacute;thons d'eau d'vant long, comme si la t&ecirc;rre n'&eacute;tait pas d&ecirc;j&agrave; assez mouollie. Avec chonna, y fait une fraid d'tchan, et si la su&eacute;e d'fraid qu'j'attrapit la s'maine pass&eacute;e n'amende pas d'vant d&icirc;n&eacute;, j'&icirc;thai m'fou&ocirc;rr&eacute; au liet.&quot;<br/>
<br/>
&quot;Tu f'thas comme tu voudras,&quot; ou dit, &quot;mais y faut que j'te diche que tu qu'menche &agrave; perdre ta m&eacute;mouaithe, si tu n'sais pas tch&egrave;squ'y soulait s'arriv&eacute; quand j'tiomes jeunes le quatorze F&eacute;vri. Pense don pour une minute.&quot;<br/>
<br/>
Et, Moussieu, s&ucirc;s chonna, tchique chose me vint &agrave; l'id&eacute;e. &quot;Ch'est vrai,&quot; je m'fit. &quot;Aut'fais nous envi&eacute; un Valentine &agrave; s'n'amouotheuse. Eh ben, eh ben, est'y p&ocirc;ssiblye que j'avais oubli&eacute; chonna?&quot;<br/>
<br/>
La Merrienne sou&ocirc;rit en s'versant une autre t&acirc;sse de tais. &quot;V&egrave;the,&quot; ou dit, &quot;et un jour j'en r'chut trais, &eacute;pis trais belles, avec de bieaux v&eacute;rsets. J'pensais ben qu'y'en avait yunne de t&eacute;, car le postman me dit tch'il avait yeu ben d'la peine &agrave; li&egrave;the t'n'&ecirc;crituthe s&ucirc;s l'env'lope, mais j'n'ai jamais seu tch&egrave;squ'y m'envyit l's'autres.&quot;<br/>
<br/>
&quot;Ch'tait un Vendredi, ch't'ann&eacute;e-l&agrave;,&quot; j'ly dit, et j'me r'souveins que quand vint l'd&icirc;manche au s&eacute;, tu m'dis, pour la preumi&eacute; fais que j'pouvais all&eacute; te r'condithe apr&egrave;s la chapelle. J'&eacute;spethais assez qu'tu me d'mand'dais d'entr&eacute;, mais quand j'vinmes end'hors de siez-t&eacute;, tu m'dis &agrave; b&eacute;t&ocirc;t, sans seulement m'laissi t'embr&eacute;chi.&quot;<br/>
<br/>
&quot;J'avais tait ben &ecirc;l'v&eacute;e,&quot; ou dit, &quot;et j'n'&eacute;thais pas &ocirc;s&eacute; t'laissi prendre une telle lib&eacute;rt&eacute;.&quot;<br/>
<br/>
&quot;V'la tchi vint p&ucirc;s tard quand-m&ecirc;me,&quot; je r'm&eacute;rtchit, &quot;mais pour te dithe, Merrienne, ch'tait sans grande &eacute;sp&eacute;thance que j'mint chutte Valentine dans la poste, car l'ann&eacute;e de d'vant j'en avais envi&eacute; yunne &agrave; une hardelle, tch'y d'meuthait dans l'bas d'l'Eta, et l'affaithe finit mal, car le d&icirc;manche au s&eacute;, ou s'en fut, bras-d's&ucirc;s, bras d'sous, avec un individu du bord du Coin, et m'laissit en pliant.&quot;<br/>
<br/>
&quot;Tu n'm'avais jamais dit chonna,&quot; ou s'fit.<br/>
<br/>
&quot;Nan, ma chi&egrave;the,&quot; j'l'y dit, &quot;car j'criyais qu'tu s'sais m&ucirc;s sans l'sav&eacute;. Mais je n'la r'gr&eacute;ttait pas longtemps, car le pou&ocirc;re balloque tch'y la mathyit s'en r'pentit ben vite, car ou l'y m'nit une vie d'tchan, et finit par s'fichi san camp avec un soudard, laissant l'pou&ocirc;re dji&acirc;ble avec trais mousses et une m&acirc;sse de d&eacute;ttes.&quot;<br/>
<br/>
&quot;Tu'en &ecirc;cappit d'une belle,&quot; ou dit. &quot;Mais, y'a une autre chose que j'pense ben qu'tu'as oubli&eacute;, Ph'lip. Est-che que tu n'sais pas qu'ch'est l'quatorze de F&eacute;vri que touos les p'tits s'ou&acirc;isiaux s'mathient?&quot;<br/>
<br/>
&quot;Nanin dj&agrave;,&quot; j'l'y dis. &quot;Tch&egrave;squ'y t'a cont&eacute; chu gniol&icirc;n-l&agrave;?&quot;<br/>
<br/>
&quot;Ch'n'est pas du gniol&icirc;n,&quot; ou dit, &quot;ch'est la v&eacute;thit&eacute;. Je liut chonna dans un livre y'a ben d's'ann&eacute;es, et hardi d'p&eacute;rsonnes m'ont asseuth&eacute; qu'ch'est vrai. Va d'hors vais pour t&eacute;-m&ecirc;me, et tu trouv'thas l's'ou&acirc;isiaux, deux s&ucirc;s ch&acirc;que branque &agrave; s'entre faithe la c&acirc;rre. En me l'vant &agrave; matin j'ai r'gard&eacute; &agrave; travers la f'n'&ecirc;tre, et j'ai veu deux &ecirc;tourniaux tchi taient en train d'faithe l&ucirc;s nid.&quot;<br/>
<br/>
&quot;Et comment qu'tu pouvais sav&eacute; chonna?&quot; j'l'y d'mandit.<br/>
<br/>
&quot;Parseque yun avait un brin d'fain dans sa b&egrave;que, et ben seux tchi n's'en allait pas l'aval&eacute;.&quot;<br/>
<br/>
&quot;Eh ben, si ch'est vraiement agniet l'jour du mathiage des ou&acirc;isiaux,&quot; j'ly dit, &quot;peux-tu m'explitchi comment qu'avant-hier j'trouvit un nid d'verdreu dans l'f&ocirc;ss&eacute; du Grand Clios, avec trais oeux d'dans, et qu'&agrave; l'heuthe tch'il est y'a une rouogegorge &agrave; cou&eacute; dans l'gardin d'dri&egrave;the? J'trouve chonna dr&ocirc;le m&eacute;, apr&egrave;s chen qu'tut veins de m'dithe.&quot;<br/>
<br/>
La Merrienne consid&eacute;thit pour tchiques instants, &eacute;pis: &quot;Y peut s'arriv&eacute; d's'accidents,&quot; ou dit.<br/>
<br/>
<i><a href="lebrocq.html">Ph'lip</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="saint_valentin.html">La Saint Valent&icirc;n</A><p>
<li><A HREF="carte_valentin.html">La Carte d'Valentinne</A><p>
<li><a href="valentin.html">Un Valentin</a><p>
<li><a href="souky.html">Une Valentine</a><p>
<li><a href="valentine.html">Valentine</a><p>
<li><a href="valentine1854.html">Valentine</a><p>
<li><a href="valentinne.html">Ma Valentinne</a><p>
<li><a href="valentinneenvlous.html">Ma Valentinne en v'lous</a><p>
<li><a href="valentin3.html">Valentin</a><p>
<li><a href="valentine2.html">Valentine</a><p>
<li><a href="valentines.html">Les Valentines</a><p>

<li><a href="helyifevri2022.html">&Agrave; Saint H&eacute;lyi au mais d'F&eacute;vri</a><p>
<li><a href="valentinne_ile.html">La Valentinne d'l'&Icirc;le</a><p>
<li><a href="painvalentines.html">Who sent those Valentines to Lonore?</a><p>
<li><a href="pmmathiages.html">Les mathiages d'agniet et d'aut'fais</a><p>
<li><a href="pmpeace2.html">Peace and Quiet in the Home</a><p>
<li><a href="pmcourting.html">Courting Days</a><p>
<li><a href="painscheming.html">A Scheming Mother's Little Plot</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

