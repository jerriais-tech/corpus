<HTML>
<HEAD>
<TITLE>That Dinard Excursion</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>That Dinard Excursion</h2></font></center><p>
Nos v'la don &agrave; Dinard. La preumi&eacute; chose a faithe, que j'dit a Sam, ch'est d'prendre du lest d'vant que d'gabath&eacute; pus lien; d&eacute;sjeunons.J'entrimes don dans un hotel, et coumme il 'tait oquo trop bouonne heuthe pour le r'pas ordinaithe, je c'mandi a mangi pour deux; eunne omlette au lard, eunne steak ov des pommes de terre, des <a href="ledgvoc.html">ledjeummes</a>, du fromage, tchiq mio d'fruit, deux boutelles de vin, et du caf&eacute;, pousse caf&eacute;, et eunne finne litcheu pour rainchi. Tandi qu'ils 'taient a pr&eacute;path&eacute; cheunna, j'nos assi&eacute;vimes sus un banc a r'gard&eacute; pass&eacute; l'monde. Dj&eacute;tte me chutte belle fran&ccedil;aise la, que j'dis a Sam en li poussant l'coud. Hein! I't'en faudrait eunne telle pour la seth&eacute;e d'la <a href="batfli.html">Bataille de Flieurs</a>. Mais Sam n'tait pon en r'gardant les filles. I' pendait oquo l'aile, ses yeux 'taient caillyis, et i' dit qu'si n'm'en 'tait d'rin, i' voudrait dormi un soumme. Ches-tan-tchi, nou l'couochi sus un sofa, et ch'fut me qui fut forchi d'mangi tout l'd&egrave;sjeunn&eacute;. J'y mins l'temps, mais j'en r'pathi dans les tr&egrave;s quart-d'heuthes! V'la tchi fit un divers creux dans yun des louis a Sam.<br>
<br>
Quand j'eut fini l'pousse-caf&eacute;, j'forchi Sam a prendre eunne tass&eacute;e d't&eacute;e et la maintchi d'un p'tit four et pis nos v'la d'hort. J'tais pour crou&eacute;si a <a href="saintmalo.html">St. Malo</a>, mais Sam en avait yeu assez pour eunne matin&eacute;e, ch'est pourtchi j'prinmes un tramouais jusqu'a Saint Lunaire ou-&egrave;s qu'nou d'cendi. J'm'abusi a mangi un houmard et des beurr&eacute;es tandi qu'Sam s'esprouvi sus du m'lon. Tu t'en r'pentithas, que j'lis dit. Et d'fait, i' fut forchi d's'en r'penti au mains chinq fais dans la journ&eacute;e.<br>
<br>
Nos v'la &agrave; St. Briac; n'y'a pon grand chose a vaie a Saint Briac; eunne forge, et des femmes a lav&eacute; du linge sale dans eunne sale mathe. Ch'est-tan-tchi, apr&egrave;s av&eacute; mins Sam dans eunne chambre d'auberge pour dormi et pens&eacute; au m'lon, j'lus dis de m'servi tchiq' petite chose a mangi pour tu&eacute; l'temps. J'tais oquo a t&acirc;che sus un gob&icirc;n d'fromage quand Sam r'd&eacute;vali tout blianc, et coumme l'tram suffliait, j'rentrimes du coup &agrave; Dinard: il 'tait d'viers tr&egrave;s heuthes tr&egrave;s heuthes et d'mie. Nou buzardi bin douoch'ment (raport au m'lon) par la ville a r'gard&eacute; les boutiques; Sam avait d'la peine a s'train&eacute; en me t'nant l'bras. Tu  pensais sans doute acat&eacute; un p'tit souv'nir pour ma Lonore? que j'dit a Sam, en le r'gardant. Nouffet dja, qui dit, j'n'y pensais pon eunne mie. Ch'est eunne chose qui s'fait trejous, Sam, que j'lis dis: nos gens s'aient d's'apoint&eacute;s si nou n'pensait lus apport&eacute; un p'tit souv'nir. H&eacute; bin, si vos pliaisait lus acat&eacute; tchiq' chose a mes frais, dit Sam, car de me &#150; j'voudrais &ecirc;tre couochi. La d'sus, j'le condisi sus un banc aupr&egrave;s d'eunne pompe endr&eacute;t l'Marchi a paison, et j'm'en fut chou&eacute;si tchiq' chose pour nos gens. J'acati eunne grosse gache pour Lonore (j'en aithai ma bouonne part), eunne crabe-a-co pour Laiz&eacute; (l'docteu y'a d'fendu d'en mangi) et eunne pathe de bottes pour me m&ecirc;me. J'acati etout eunne pathe de leunettes pour Sam, mais coumme i' n'se sert pon d'leunettes, che s'a me qu'en profit'ai &#150; j'les ai chou&eacute;si a ma veue.<br>
<br>
N'y'avait persounne aupr&egrave;s d'la pompe quand j'r'appr&eacute;chi du marchi a paison, mais j'avisi Sam qui r'sourdait de driethe eunne pile de bathis &#150; chu fichu m'lon! &#150; et nos v'la b&eacute;tot ensembye sus la cauchie. Autant din&eacute; eunne derni&eacute; fais en attendant la vedette, Sam: tch&egrave;s qu'tu'en cr&eacute;? J'eumes du paison fracachi pour deux que j'mangi tout seu, tandi qu'Sam chuchait eunne preunne en me r'gardant faithe.<br>
<br>
J'eumes bieau temps a r'ven&eacute;. Quand Sam fut comfortabyement pli&eacute;chi dans eunne douole de filain sus l'avant, ov un boutchet pas bin lien, j'm'en fut faithe les chent pas sus l'pont, feumm&eacute; l'restant de cigares a Sam, d'vis&eacute; &egrave;s matlots; et pis tchiq' temps d'vant que d'd&egrave;sb&egrave;rtchi mangi tchiques beurr&eacute;es et bethe du t&eacute;e dans la chambre.<br>
<br>
Nos gens nos rencontrites sus la cauchie. Laiz&eacute; avait pr&eacute;path&eacute; eunne bouonne pliatl&eacute;e d'pais-d'mai et d'lard pour not' soup&eacute; &#150; Sam ne pr&icirc;nt qu'eunne tass&eacute;e d'oxo. Et pis j'set'limes nos comptes. I' m'restait tr&egrave;s sh'lings et chinq sous en pouchette. J'en dounni la ma&icirc;ntchi a Sam &#150; l'pouore m&eacute;djan n'est pas riche; je n'voudrais pas hall&eacute; sus li pour rin au monde &#150; et l'restant a ma femme. La! que j'lis dis.J'esp&egrave;the que tu n'te plieindras pon qu'j'ai gazouoly&eacute; tes sous? Tu m'avais dounn&eacute; un &eacute;stchu: j'te rapporte quarante sous, eunne crabe-a-co, eunne g&acirc;che (dounne nous un morc&eacute; a gouot&eacute;) et j'avions partagi touos les frais entre me et Sam!<br>
<br>
<i><a href="brambilo.html">PITEUR PAIN</a></i><br>
<br>
Sam n'est pas si r'couna&icirc;ssant coumme i' d&eacute;v'thait, d'av&eacute; t&eacute; pilot&eacute; par me. Ch'est un ingrat!<br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="dinard1.html">How Piteur and Sam Go to Dinard</a><p>
<li><a href="saintmalo.html">Saint M&acirc;lo</a><p>
<li><a href="gdfsaintmalo.html">Les d'vis du Bouan'homme George</a><p>
<li><a href="saintmalo1913.html">Eune Visite &agrave; St. M&acirc;lo</a><p>
<li><a href="pmparame.html">La s&eacute;th&eacute;e &agrave; Param&eacute;</a><p>
<li><a href="stmalo.html">L&eacute; Bat&eacute; d'St. M&acirc;lo</a><p>
<li><a href="kuign_aman.html">Kuign-Aman</a><p>
<li><a href="far_breton.html">L&eacute; far Br&eacute;ton</a><p>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="pmcasino.html">Le Grand Bal et l'Casino</a><p>
<li><a href="assembliee/bretagne.html">Excursion en Br&eacute;tagne</a><p>
<li><a href="assembliee/lamballe.html">Excursion &agrave; Lamballe</a><p>
<li><a href="michet.html">Un Viage au Mont St. Michet</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
