<HTML>
<HEAD>
<TITLE>La Gr&egrave;ve au Lanchon</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Gr&egrave;ve au Lanchon</h2>
<br/>

Eune Math&eacute;e Du Mat&icirc;n. <br/></font>
<br/>
(Par <a href="lemaistre.html">Frainque Le Maistre</a>) <br/></center><p>
<br/>
DRAMATIS PERSONNAE et discription des acteurs :-<br/>
<br/>
<b>Ma&icirc;t' Ph'lippe Vib&eacute;rt</b>, homme d&eacute; c&egrave;rtaine classe est habilyi en braies et veste d'b&acirc;th&icirc;n, par dessus ch'la eune choutinne (c&acirc;saque) et sus la t&ecirc;te un d&ucirc; chap&eacute; ou b&ocirc;leur; &egrave;s pids eune pathe de vielles bottes, un rouoge mouoch&eacute; l'tou du co, eunne grosse vielle pipe et eune p&eacute;tite boutillie d'litcheu dans sa pouchette. Il a d'la barbe des deux c&ocirc;t&eacute;s d'la fache, et porte san r&acirc;t&eacute; et sa bo&ecirc;te &agrave; lanchon en entrant sus la strade.<br/>
<br/>
<b>La&iuml;esse Hamon</b>, pas just&eacute;ment du m&ecirc;me rang, a des bliues braies d'drap, eune c'm&icirc;nse d&eacute; fliann&eacute;, un blianchet en gris drap, vielles bottes et un mo chap&eacute; du temps pass&eacute; (un d'mi&eacute; bas). Etou, i' porte eune moustache. Quand i' veint sus la strade il a san r&acirc;t&eacute; et sa bo&ecirc;te &agrave; lanchon sus l'&ecirc;paule.<br/>
<br/>
<b>L&icirc;sab&eacute; Hamon</b>, femme d&eacute; La&iuml;esse, a un d'vant&eacute; d'coton fran&ccedil;ais par dessus eune rouoge robe, et en d'ssous d'ch'la des longues dr&acirc;ses &agrave; dentelle qu'ou montre d&eacute; temps &agrave; autre, d'vielles chavettes &egrave;s pids, eune grise p&egrave;rruque sus la t&ecirc;te et un grand chap&eacute; &agrave; plieunmes du temps pass&eacute;. Oulle a eune houette (&ocirc;ti tchi s'fait s&egrave;rvi rein qu'sus la Gr&egrave;ve au Lanchon &agrave; <a href="st_ouen.html">St. Ou</a>) et un pannyi en &ocirc;syi d&eacute; d'mi&eacute; cabot, pis ou porte eune lant&egrave;rne &agrave; corne auve la chandelle alleunm&eacute;e.<br/>
<br/>
<b>M&eacute;lie H&agrave;cou (Missis L&eacute; M&egrave;rquand)</b>, eune salope tch'est habilyie en chiques - vielle robe, d'vant&eacute; tout rapi&eacute;chi, blianches cauches d&eacute; laine, chavettes, capote p&egrave;rchie et vielle pathe d&eacute; leunettes sus l'but du nez. Oulle a &eacute;tou un ch&acirc;le d&eacute; tapis tout trilli sus l's &ecirc;paules, et pis eune bo&ecirc;t&eacute;e d'sno dans eune pouchette. Ou porte eune frouque.<br/>
<br/>
<b>Fistaud, fis M&eacute;lie</b>, un mousse d'eune dgiexaine d'ann&eacute;es, a d'vielles bottes trop grandes pour li, des braies tchi l&icirc; vont souos l'genou, les cauches bas, vielle c'm&icirc;nse et c&acirc;saque pour l'occasion et castchette sus deux g'veux. I' porte un pannyi &agrave; dos et happe l&eacute; lanchon souotre sa m&eacute;the. Il a eune lant&egrave;rne comme M&eacute;lie.<br/>
<br/>
<b>Cap'taine Josu&eacute; L'Gresl&eacute;</b>, rude vi&egrave;r m&acirc;t&icirc;n, entre sus la strade un p'tit brin aupr&egrave;s qu&eacute; La&iuml;esse en sort et n'est qu'un couplye d'minnutes &agrave; faithe sa partie. Quand i' r'est hors La&iuml;esse &egrave;rveint, tchi fait qu&eacute; l'm&ecirc;me peut faithe l&eacute;s parties d'La&iuml;esse et du Cap'taine, d&ecirc;dgis&eacute; diff&eacute;thement ch&acirc;que fais. L&eacute; Cap'taine a des bliues braies d'drap, et d'vielles bottes comme les autres, un bliu corset d'&oelig;uvre (atou ''Patrus'' m&egrave;rtchi en grand), un chap&eacute; d'naviguant et eune longue grise barbe. Comme Ma&icirc;t' Ph'lippe et La&iuml;esse il a san r&acirc;t&eacute; et sa bo&ecirc;te, mais i' r&acirc;telle en v'nant sus la strade.<br/>
<br/>
---<br/>
<br/>
L&eacute; Lanchon est parf&eacute;n&eacute; sus la strade, et il est bouon d'plier les dents des r&agrave;tchieaux pour qu'i' n'crochetent pas dans l'plianchais. Les lanchonni&egrave;rs happent du lanchon, et l'manquent, quand l'affaithe s'adonne, just&eacute;ment comme v'l&agrave; tchi s'fait sus la Gr&egrave;ve au Lanchon. I' vont et veinnent sus la strade et prennent lus pliaiches selon la conv&egrave;rsation. Faute d&eacute; lanchon, du capelain, of&ucirc;che, peut faithe mangnifique. Fistaud porte un gros lanchon dans san pannyi (iun arrangi &agrave; l'expr&egrave;s) pr&ecirc;t &agrave; la&icirc;ssi couorre sus la strade sans &ecirc;tre veu d'l'audience, un p'tit br&icirc;n aupr&egrave;s qu'sa m&eacute;the et li sont &agrave; p&ecirc;tchi. Ma&icirc;t' Ph'lippe, La&iuml;esse et Cap'taine Josu&eacute; L'Gresl&eacute; r&acirc;tellent sus l'dri&eacute;the d'la strade et l's autres trav&acirc;lent en d'vant. A noter qu&eacute; la p&ecirc;que du lanchon &agrave; St. Ou est tout &agrave; fait difF&eacute;thente d&eacute; la p&ecirc;que &agrave; la Rocque. Les actions et l&eacute; d'vis sus la strade sont typiques des lanchonni&egrave;rs et r'pr&eacute;sentent la sc&egrave;ne sus la Gr&egrave;ve au Lanchon chaque math&eacute;e en &ecirc;t&eacute; d'nouos jours comme par l&eacute; pass&eacute; pour probabli&eacute;ment des chents ans. L'&ecirc;poque &egrave;rpr&eacute;sent&eacute;e est dans les trav&egrave;rs d&eacute; la fin du drein si&egrave;clye, et l&eacute; langage est, sans doute, St. Ouonnais.<br/>
<br/>
N.B. - L'Auteur veurt faithe &agrave; saver qu&eacute; touos les caract&eacute;thes nomm&eacute;s dans chutte com&eacute;die sont absolument immuginaithes et n'ont nullement rapport &agrave; autcheune p&egrave;rsonne vivante ou morte.<br/>
<br/>
Les cheins tch'ont pr&icirc;ns part dans chutte com&eacute;die &agrave; la S&eacute;th&eacute;e J&egrave;rriaise d&eacute; 1937 sont:- <br/>
<br/>
<table cellspacing="0" cellpadding="4" border="0" width="95%">
  <tr>
    <td>
      <b>
        Ma&icirc;t' Ph'lippe Vib&egrave;rt
      </b>
    </td>
    <td>
      Mess Jean Perr&eacute;e <br/>
    </td>
  </tr>
  <tr>
    <td>
      <b>
        La&iuml;esse Hamon
      </b>
    </td>
    <td>
      Mess Williamme Bliampid <br/>
    </td>
  </tr>
  <tr>
    <td>
      <b>
        L&icirc;sab&eacute; Hamon (fme. La&iuml;esse)
      </b>
    </td>
    <td>
      Missis Alice Bliampid <br/>
    </td>
  </tr>
  <tr>
    <td>
      <b>
        M&eacute;lie H&acirc;cou (Missis L&eacute; M&egrave;rquand)
      </b>
    </td>
    <td>
      Missis Ellis (n&eacute;e Alice d'la Haye) <br/>
    </td>
  </tr>
  <tr>
    <td>
      <b>
        Fistaud L'M&egrave;rquand (fis M&ecirc;lie)
      </b>
    </td>
    <td>
      Mdlle. <a href="eileenlesueur.html">Eileen L&eacute; M&egrave;rquand</a> <br/>
    </td>
  </tr>
  <tr>
    <td>
      <b>
        Cap'taine Josu&eacute; L'Gresl&eacute;
      </b>
    </td>
    <td>
      Mess Williamme Bliampid<br/>
    </td>
  </tr>
</table>

<br/>

<br/>
<br/>
Ma&icirc;t' Ph'lippe Vib&egrave;rt (<i>entre &agrave; l'ouv&egrave;rtuthe du ridgeaux en chantant, sus l'air du cantique</i>) - Fr&egrave;res, marchons; j'nos'n allons au lanchon!- (<i>R'gardant</i> l'tou d'li) L&agrave;, tout seu sus la Gr&egrave;ve au Lanchon! J'sis l'preumyi v'nu &agrave; mat&icirc;n, appathemment. Mais n'y'a pas d'doute qu'i' y'en d'val'la un fliotchet beint&ocirc;t; du temps comme chennech&icirc;n, temps &ocirc;rageux d'ju&icirc;n, ch'est l&agrave; qu'nou-s-a habitude d&eacute; p&ecirc;tchi du lanchon. (<i>Tout en p&acirc;lant i' met san r&acirc;t&eacute; et</i> <i>sa bo&ecirc;te bas et hale sa choutinne ou c&acirc;saque, pis </i>i' r'lanche sa bo&ecirc;te l&eacute; tou d'san co. <i>A li-m&ecirc;me i'</i> r'cite l&eacute; vi&egrave;r <a href="ditons.html">diton</a>) Quand la fe&ucirc;gi&eacute;the &ecirc;cale la main, l&eacute; lanchon veint au pliein. H&eacute;, ma f&eacute;, les deux dreines fais qu' j'y sis v'nu j&eacute; n'y'ai ieu rein. J'y v&icirc;ns la s'maine pass&eacute;e, eune math&eacute;e du s&eacute;, mais j'n'en remportis pon seulement assez pour l&eacute; fichi cat! La bouonnefemme s'en moque; ou dit qu'faut aver dgi&acirc;tremement envi&eacute; d&eacute; s'mouoilli l's &egrave;rgots pour l'amour d&eacute; happer eune d&eacute;mi&eacute;-douzaine d&eacute; p'tits paissons qu&eacute; nou peut aisiement crutchi souos sa grosse dent. (<i>Il aleunme sa pipe</i> et i' s'met &agrave; r&acirc;teler). V&eacute;the, mais quand j'li'en ai tchiquefais rapport&eacute; d'bouonnes p&ecirc;ques, tout d'm&ecirc;me, oulle a bein trouv&eacute; la mani&eacute;the d&eacute; vos fricachi ch'la et d'taper dans l'fricot &agrave; toutes dents! (<i>Ergardant d'c&ocirc;t&eacute;</i>) - Bon, tch'&eacute;st qu'n&eacute; v'lo, qui d'scend par la Pi&egrave;che Mich&eacute;? (<i>La&iuml;esse Hamon</i> e't sa femme veinnent sus la strade) . O, ch'est La&iuml;esse Hamon. (<i>A La&iuml;&egrave;sse</i>) - Tu vais ch&egrave;rchi la ville par St. Aub&icirc;n, t&eacute; valet, La&iuml;esse; (<i>en ap&egrave;rch&eacute;vant sa femme</i>) - &ocirc;, tu'as ta missis auve t&eacute;; j'ai la&icirc;ssi la mienne au iet, m&eacute;!<br/>
<br/>
La&iuml;esse (<i>en bas, &agrave; Ma&icirc;t' Ph'lippe</i>) Hon, j'n'ai pon chutte chance-l&agrave;, m&eacute;; la bouonnefemme m&eacute; siet partout! (<i>Hale sa c&acirc;saque et s'met &agrave; r&acirc;teler</i>) Ah, ch'est qu'j'avons d'Val&eacute; dans P'tit Pli&eacute;mont; j'y'avons 't&eacute; un quart d'heuthe, mais j'n'avons pon veu la couleu d'un lanchon. <br/>
<br/>
(<i>L&icirc;sab&eacute; houtte</i>)<br/>
<br/>
Ph'lippe - Il est acouo heuse, tu vai. Dgi&acirc;tre, ma pipe est d&ecirc;teinte; b&acirc;le-nous eune alleumette, veurs-tu. (<i>La&iuml;esse li passe des alleunmettes</i>) .<br/>
<br/>
L&icirc;sab&eacute; (<i>r'gardant au liain</i>) - N'en v'lo eune racachie tchi d'valent par l&eacute; Pas d'Gr&egrave;s; j'pense bein qu' ch'est les cheins d'la Huthe et du Vau Bace'yi.<br/>
<br/>
La&iuml;esse (<i>s'touonnant par l&agrave; &eacute;tou</i>) - V&eacute;the, ma f&eacute;.<br/>
<br/>
L&icirc;sab&eacute; (<i>r'gardant &agrave; l'entou</i>) - Mes chi&egrave;rs &eacute;fants, y'a du monde, &agrave; mat&icirc;n! J'&egrave;rconnais les Vib&egrave;rts du Coin l&agrave;-bas et les Boutilli&egrave;rs d'la Landelle...<br/>
<br/>
La&iuml;esse (<i>pointant dans l'audience</i>) - Et n&eacute; v'l&agrave; Ph'lippot L'Cornu tch'a un'yi tchi dit m'luque &agrave; l'autre, Fran&ccedil;o God&eacute; et Douard Hamon d'l'Eta et sa femme et ses mousses. S&eacute;mn&acirc;ge en a-t-i' eune cou&eacute;e, tout d'm&ecirc;me! Est-che neuf ou est-che dgix?<br/>
<br/>
L&icirc;sab&eacute; - Dgix; (<i>en bas</i>) - et acouo iun en v'nant!<br/>
<br/>
(<i>Ph'lippe r&agrave;telle tr&eacute;jous</i>) .<br/>
<br/>
La&iuml;esse - Ch'est d'tchi qu' j&eacute; n'comprends pas mais n'y'a pas un maudit lanchon. Et il' en prennent &agrave; la Rocque, pourtant! Et hi&egrave;r au s&eacute; l&eacute; Douard L&eacute; Feuvre nouos dit qu'y'en &eacute;thait &agrave; mat&icirc;n.<br/>
<br/>
Ph'lippe (<i>secquement</i>) - Tch'est qu'il y conna&icirc;t, l&icirc;!<br/>
<br/>
L&icirc;sab&eacute; (<i>p&ucirc;t&ocirc;t en bas, &agrave; Ma&icirc;t' Ph'lippe</i>) - N'&egrave;rv&eacute;ch&icirc;n M&eacute;lie H&acirc;cou (Missis L&eacute; M&egrave;rquand), M&eacute;lie la salope pour la dist&icirc;ndgi, et san mousse. (<i>A M&eacute;lie</i>) - Tu'es du mat&icirc;n &eacute;tou, t&eacute;, M&eacute;lie; et Fistaud- - a-t-i' cr&ucirc;!<br/>
<br/>
Fistaud - Eh bein, Missis!<br/>
<br/>
Ma&icirc;t' Ph'lippe - T&eacute; v'l&agrave;, M&eacute;lotte! Ou&ecirc;qu'&eacute;st Dardinne - est-i' 'chin-bas &eacute;tou?<br/>
<br/>
M&eacute;lie - O, oui, il est d'l'aut' but d'la gr&egrave;ve; il est boud&eacute;. J'eunmes du brit hi&egrave;r au s&eacute;, et j'n'avons pon couochi ensemblye la niet pass&eacute;e! (<i>A La&iuml;esse</i>) - Eh bein, cou&ocirc;s&icirc;n; comm'est qu'tu'es?<br/>
<br/>
La&iuml;esse - M'est avis qu'y'a pus d'monde qu&eacute; d'lanchon! (<i>Ergarde dans l'audience</i>) - N&eacute; v'l&agrave; Jacques Syvret l&agrave;-bas (<i>en d'gannant</i>) - le p'tit Jacques tchi p&acirc;le tout douochement, Doaurd L&eacute; Maistre pot &agrave; th&eacute;e, l'offici d'la Grand Tchilliette, Georges L'Cornu ni&egrave;r boudin, des Landes et Jean Vautchi chorchi, d' Iouville -<br/>
<br/>
Lisab&eacute; (<i>r'gardant acouo &agrave; l'entou</i>) - V&eacute;the, et Ma&icirc;t' Fran&ccedil;ouais L' Feuvre d'Grosnez <i>(prononce Feuvre comme nou fait dans les Landes</i>), Philosse Luce du Mathais et Pi&egrave;rre Alexandre rouoge h&eacute;than, du Creux Baillot.<br/>
<br/>
Fistaud (<i>&agrave; sa m'm&egrave;e</i>) - Ch'est du lindin qu'ou p&acirc;le, yi, - (<i>'i' d'ganne L&icirc;sab&eacute;</i>) l&eacute; Cr&egrave;e Baillot!<br/>
<br/>
M&eacute;lie - Y'en a bein d'autres; Fran&ccedil;ouais Vib&egrave;rt est l&agrave;, et Dardinne L&eacute; Feuvre. Y'a des gens du Vau d'la Math&eacute;e, d&eacute; Ste. Mathie et d'St. Pi&egrave;rre; j'ai p&acirc;l&eacute; &agrave; Pi&egrave;rre L&eacute; Brun b&eacute;casse, et j'ai veu St&egrave;r Romethi la laver&ecirc;sse, et Marie Lesbith&eacute; -<br/>
<br/>
Lisab&eacute; (<i>&icirc;nt&eacute;r&ecirc;ssie</i>) - Marie Lesbith&eacute;? - a-t-alle pon mathi&eacute; un Bro?<br/>
<br/>
M&eacute;lie - Ah nann&icirc;n, tu t'trompes; ou mathyit Frainqu&eacute; d&eacute; Gruchy tch'est un fr&eacute;the d&eacute; la m&eacute;the &agrave; la femme &agrave; Ph'lippe Bisson du Carrefour -<br/>
<br/>
Fistaud (<i>d'un air affront&eacute;</i>) - N'en v'l&agrave;-t-i' un m&ecirc;lange! - l&eacute; fr&eacute;the d&eacute; la m&eacute;the &agrave; la femme -<br/>
<br/>
M&eacute;lie (<i>m'nichante</i>) - Veurs-tu bein t'taithe! - (<i>&agrave; M&eacute;lie</i>) acouo d'nouos pathents du bord d&eacute; man bouonhomme, tu vai! (<i>Ph'lippe et La&iuml;esse r&acirc;tellent tout l'temps</i>).<br/>
<br/>
La&iuml;esse (<i>enn'y&eacute; d'ou&iuml; l'catchet des femmes</i>) - Allons, bouoge'ous, bouoge'ous, sapresti; toute chutte bagoul'lie l&agrave; n's&egrave;rt d&eacute; rein. Travailliz un mio pour vot' d&ecirc;je&ucirc;ner!<br/>
<br/>
Ph'lippe - En p&ecirc;ques-tu, La&iuml;ot? J'en ai tchitch'un, m&eacute;, mais ch'est d'tchi p'tit.<br/>
<br/>
La&iuml;esse - Oui, j'en ai deux'trais, pas pus gros qu&eacute; d'la v'nise, dgia.<br/>
<br/>
L&icirc;sab&eacute; - O, si fait, y'en a acheteu mais i' s'&egrave;rpique.<br/>
<br/>
Fistaud - N&eacute; vl&agrave; l'jour tchi s'fait; nou pouorra d&ecirc;teindre les lant&egrave;rnes acheteu. <br/>
<br/>
(<i>Fistaud d&ecirc;teint sa lant&egrave;rne et L&icirc;sab&eacute; la sienne</i>) .<br/>
<br/>
La&iuml;esse - All'ouos-en souos l's A&icirc;n&eacute;thes, et viyons s'nou-s-&eacute;tha pus d'chance l&agrave; bas.<br/>
<br/>
L&icirc;sab&eacute; - O vas-y, t&eacute;; j&eacute; n'm'y'en vais pon, m&eacute;; j'p&ecirc;que bein mus quand j'sis toute seule!<br/>
<br/>
La&iuml;esse (<i>s'en va</i>) - Bouonne chance, bouonnefemme!<br/>
<br/>
(<i>M&eacute;lie d&ecirc;feue l'gros lanchon</i>) .<br/>
<br/>
Fistaud (<i>saute</i>) - O, n'en v'l&agrave;-t-i' un b&eacute;! (<i>I' r'tchule</i>).<br/>
<br/>
M&eacute;lis (<i>r'tchule &eacute;tou</i>) - Attrape-l&agrave;; don, p'tite mule - en as-tu peux?<br/>
<br/>
Fistaud - O, mais ch'n'est pas un lanchon, M&eacute;m&egrave;e - j'crai qu'ch'est eune andgulle!<br/>
<br/>
M&eacute;lie - Es-tu eune andgulle, t&eacute;? Happe-l&eacute; d&ecirc;li&eacute;ment, d'vant qu'i' s'&egrave;rpique - d&ecirc;p&ecirc;che-t&eacute;! <br/>
<br/>
(<i>Ou s'en &ecirc;carte</i>)<br/>
<br/>
Fistaud (<i>fait l'tou</i>) - Nannin, du dgi&acirc;tr&eacute;, j&eacute; n'm'en vais pas touchi ch'la - j&eacute; n'veurs pon &ecirc;t' mordu!<br/>
<br/>
(<i>L&icirc;sab&eacute; veint vaie</i>).<br/>
<br/>
Ma&icirc;t' Ph'lippe (<i>appraiche</i>) - Tch'est qu'i' y'a, don? Pourtchi tout chu train-l&agrave;? Nous vos ouithait d'Port&icirc;nfer!<br/>
<br/>
M&eacute;lie - Ma fingre, j&eacute; sis bein d'l'avis du mousse, j'n'y mettrais pon la main n'tou. D&eacute;vrai, nou-s-en a r'pugnance. J&eacute; crai qu'ch'est un orfi, Ma&icirc;t' Ph'lippe!<br/>
<br/>
Ph'lippe (<i>l&eacute; happe &agrave; sa main</i>) - Ma pathole, ou n'avez jammais veu du lanchon, don! (<i>I' fait l'lanchon gigotter</i>) - Si ch'est qu'j'peux en gliainer acouo deux'trais d'm&ecirc;me j'm'en vais les s'tchi (<i>met dans sa bo&ecirc;te</i>)!<br/>
<br/>
M&eacute;lie (<i>surpr&icirc;nse</i>) - Mais ch'est man lanchon, ch'est m&eacute; qui l'a d&ecirc;foui!<br/>
<br/>
Ph'lippe (<i>tout bouonnement</i>) - V&eacute;the, et j'l'ai happ&eacute;.<br/>
<br/>
M&eacute;lie (<i>marrie</i>) - Voul'ous bein m'donner man lanchon, vi&egrave;r tout-en-trav&egrave;rs, ou j'vos enfrouque!<br/>
<br/>
(<i>L&icirc;sab&eacute; et Fistaud s'apique pour vaie l'fanne</i>) .<br/>
<br/>
Ma&icirc;t' Ph'lippe (<i>pos&eacute;</i>) - Douochement, douochement, i' n'est pus p&egrave;rm&icirc;ns d'faithe d'it&eacute; souos l'pliein d'mar, valet, vithouarde!<br/>
<br/>
M&eacute;lie (<i>f'l&eacute;e</i>) - O, ou m'appelez vithouarde! Et vous ou n'&ecirc;tes qu'un vi&egrave;r mistenfli&ucirc;te, un reintchiv&acirc;le, (<i>en s'avolant sus Ma'&icirc;t' Ph'lippe atou sa frouque</i>) un pe&ugrave;le, eune vielle qu&eacute;dole!<br/>
<br/>
Ph'lippe (<i>en r'tchulant</i>) - Saperlipopette, tcheins bouon tan lanchon, pour paix aver <i>(i' l'flianque &egrave;s pids &agrave; M&eacute;lie)</i>, et fricache-l&eacute; &agrave; tan vyi - il en a grand b&eacute;soin; v'l&agrave; tchi cr&egrave;ve la faim!<br/>
<br/>
M&eacute;lie (<i>gaffe l&eacute; lanchon et s'en va</i>) - J'en ai ieu assez - &icirc;nsult&eacute;e d'la mani&eacute;the! J'm'en vais m'pliaindre &agrave; la police! Veins-t-en, Fistaud!<br/>
<br/>
Fistaud - O, j'm'en vais rester, m&eacute;! (<i>L&icirc;sab&eacute; s'&egrave;rmet en travas</i>).<br/>
<br/>
Ph'lippe (<i>crie souotre M&eacute;lie</i>) - Env'yies-m&eacute; l'Chentenyi L'Maistre - j&eacute; n'veurs pas l'autre! (<i>Hale san chap&eacute; et l'&egrave;rmet</i>) - L&agrave;, n'en v'l&agrave; ieune d&eacute; mains sus la gr&egrave;ve; bouonne d&eacute;b&acirc;te! Ah dame, ch'est qu'i' n'y fait pon b&eacute; quand chette-l&agrave; est mont&eacute;e dans san pommyi! Pard&icirc;ngue, nou-s-en sue! (<i>'essuie la fache</i>). <br/>
<br/>
(<i>Fistaud s'met &agrave; genouors et d&ecirc;hale eune grand' beurr&eacute;e d&eacute; d'dans san pannyi</i>) .<br/>
<br/>
Fistaud (<i>tout trist&eacute;ment</i>) - H&eacute;las, tchi tch&eacute;thue &agrave; tchians! M&eacute;m&egrave;e est tr&eacute;jous en dg&egrave;rre, yi; jammais n'a eune minnute d'&egrave;rpos. Mais s'ou n'est pas en brit auve tchitch'un, ch'est l&agrave; qu'j&eacute; m'd&ecirc;carre, m&eacute; - car si j'reste souos ses las j'sis seux d'aver des talmouses! Et pis, dame, ch'n'est pon eune patte d&eacute; v'lous qu'oulle a, la bouonnefemme!<br/>
<br/>
M&eacute;lie (<i>crie</i>) - Fistaud, veins-t-en, ouai-tu!<br/>
<br/>
Fistaud (<i>affront&ecirc;ment</i>) - Femme qui gronne et poule qui pond, font du brit dans les maisons!<br/>
<br/>
M&eacute;lie (<i>&egrave;rveint couothant</i>) - Faut-i' qu&eacute; j'veinge t&eacute; qu'si? Allons, file l'avant &agrave; m&eacute;! (<i>Ou fait s&egrave;rvi san pid</i>).<br/>
<br/>
Fistaud (<i>scode en heurlant, sa m'm&eacute;e souotre.</i>) - M&eacute; tape pas, m&eacute; tape pas! <br/>
<br/>
Lisab&eacute; (<i>en confiance</i>) - J'ai ou&iuml; qu'oulle eut du brit auve ses nouvieaux vais&icirc;ns la s'maine pass&eacute;e; sale langue, qu&eacute; yi, ou viyiz, Ma&icirc;t' Ph'lippe! (<i>Ph'lippe r&acirc;telle</i>) .<br/>
<br/>
Ph'lippe - Si j'avais eune feumelle d&eacute; m&ecirc;me, j'la mettrais dans eune pouque et sans dithe un p'tit mot j'la l&egrave;rrais couorre dans la cit&egrave;rne &agrave; &ecirc;pu!<br/>
<br/>
(<i>Cap'taine L&eacute; Gresl&eacute; veint sus la strade, r&acirc;telant</i>).<br/>
<br/>
L&icirc;sab&eacute; - Et ou venge la vie &agrave; san pouorre vyi; ch'est yi tchi porte les braies! <br/>
<br/>
Ph'lippe - H&eacute;, y'en a d'autres! S'oulle avait affaithe &agrave; m&eacute;, d&eacute;-ouelle -! <i>(s'touonnant d'bord)</i> - Bonjour, Cap'taine - vos v'l&agrave; par-ch&icirc;n &eacute;tou!<br/>
<br/>
Cap'taine Josu&eacute; L'Gresl&eacute; (<i>d'eune vouaix d'&ocirc;rage</i>) - Salut! (<i>S'en va, r&agrave;telant, d'l'aut' but d'la strade</i>).<br/>
<br/>
L&icirc;sab&eacute; (<i>en bas &agrave; Ma&icirc;t' Ph'lippe</i>) - O, l&acirc; - j'en ai peux, m&eacute;, d&eacute; ch't homme-l&agrave;; est-i' rude! (<i>Ou r'garde Cap'taine L&eacute; Gresl&eacute; d'trav&egrave;rs</i>).<br/>
<br/>
Ph'lippe - Ah, ch'n'est qu'sa mani&eacute;the; ch'n'est pas un mauvais vi&egrave;r dgi&acirc;blye - si nou sait comme tchi l'prendre (<i>p&egrave;se sus ses patholes</i>) - Mais n'allez pas par chance l&icirc; dithe eune pathole d&eacute; trav&egrave;rs; chutte fais-l&agrave; ous &eacute;thez mal &agrave; parti!<br/>
<br/>
L&icirc;sab&eacute; - Eh bein, j&eacute; n'l'aime pon, m&eacute;. Ch'est un dr&ocirc;le d&eacute; vi&egrave;r p&eacute;hon; quand i' p&agrave;le i' n'a qu'd&eacute; vouos avaler, mani&eacute;the d&eacute; roupilleux - et pis il a si laie minne! (Maniant sa houette et d&eacute;cid&ecirc;ment) - Qu'i' n's'en veinge pas par-ch&icirc;n m'&ecirc;lourder, car j'l&icirc; flianque ma houette dans la cahue&ucirc;le! (<i>Pour un p'tit br&icirc;n y'a un silence, Cap'taine L&eacute; Gresl&eacute; et L&icirc;sab&eacute; appraichant iun d'l'aut' dos &agrave; dos; pis tout &agrave; co y'a eune collision</i>).<br/>
<br/>
Cap'taine L&eacute; Gresl&eacute; - Ou n'pouvez pon r'garder ou&ecirc;qu'ous allez, don? Em&acirc;nue! Achocre! (<i>I' s'en r'va, r&acirc;telant; L&icirc;sab&eacute; est &ecirc;pouvant&eacute;e</i>).<br/>
<br/>
Ma&icirc;t' Ph'lippe (<i>tout riant</i>) - Eh bein, L&icirc;sab&eacute; - as-tu don tressaut&eacute;!<br/>
<br/>
L&icirc;sab&eacute; (<i>trembliante</i>) - O, la vielle trou&ecirc;me, j'l'achou&ecirc;mithais si j'pouvais!<br/>
<br/>
Ph'lippe (<i>bein amus&eacute;</i>) - V&eacute;the, comme tu dis, si tu pouvais! (I' p&ecirc;quent un p'tit br&icirc;n, pis Mait' Ph'lippe &egrave;rentamme la conv&egrave;rsation) - Eh bein, nouos v'l&agrave; touos seurs d&eacute; chu but-ch&icirc;n d'la gr&egrave;ve acheteu. (<i>I' p&ecirc;quent trantchillement un p'tit br&icirc;n, pis L&icirc;sab&eacute; prend avantage du fait qu'i' n'y'a p&egrave;rsonne &agrave; l'entou pour t&acirc;chi d'haler des v&egrave;rs du nez &agrave; Ma&icirc;t' Ph'lippe, tch'est aussi mal&icirc;n comme yi</i>).<br/>
<br/>
L&icirc;sab&eacute; - Dites-m&eacute;, Ma&icirc;t' Ph'lippe - av'ous ou&iuml; p&acirc;ler d'l'affaithe &agrave; Cli&eacute;m d'la Huye?<br/>
<br/>
Ph'lippe - Pas grand' chose -<br/>
<br/>
L&icirc;sab&eacute; - Ah, j'savais pas; nou m'en p&acirc;lit hi&egrave;r au mat&icirc;n, en b&eacute;dgun, mais j'n'en ai pon ou&iuml; un bouon r'&ecirc;ffet. J'pensais p't&ecirc;t' qu'ous &eacute;thiez entendu tchique p&eacute;tite chose, d'meuthant tout pr&egrave;s.<br/>
<br/>
Ph'lippe (<i>ch&acirc;tchant la t&ecirc;te</i>) - Noufait - nan! <br/>
<br/>
L&icirc;sab&eacute; - Et pis sav'ous les dreines pour les aut' d&eacute; vos vais&icirc;ns, entouor l&eacute; train tch'il' ont ieu pour la chapelle?<br/>
<br/>
Ph'lippe - Tch'est-che? (<i>I' p&ecirc;que tout l'temps, et L&icirc;sab&eacute; entre les bord&eacute;es</i>).<br/>
<br/>
L&icirc;sab&eacute; - H&eacute;, ou savez bein - mais est-che qu'i' n'y'a pon tort des deux bords? Y'a-t-i' pon un mio d'jalousie dans tout ch'la?<br/>
<br/>
Ph'lippe (<i>&agrave; li-m&ecirc;me</i>) - Oulle est en train d&eacute; m'pomper, la garce!<br/>
<br/>
Llsab&eacute; (<i>continnue</i>) - Criy'ous pon, vous, Ma&icirc;t' Ph'lippe?<br/>
<br/>
Ph'lippe (<i>tcheint bouon</i>) - Sai pas; j'n'y connais pon grand' chose.<br/>
<br/>
L&icirc;sab&eacute; - Nan, ni m&eacute; n'tou, mais j'l'ai tr&eacute;jous dit, les choses allaient trop bein pour un temps. (<i>En mantchant un lanchon</i>) - Dgi&acirc;tre, n'en v'la deux'-trais qu&eacute; j'manque, tout d'm&ecirc;me!<br/>
<br/>
Ph'lippe (<i>en bas</i>) - H'm, pas ravissant - ch'n'est pon en baillant d'sa bec qu'nou happe du lanchon!<br/>
<br/>
L&icirc;s&agrave;b&eacute; (<i>aupr&egrave;s tchiques s&eacute;gondes &egrave;rqu&eacute;menche qu&eacute; d'pus b&eacute;</i>) - Eh don, la bouonnefemme S&eacute;lous est morte, &agrave; la fin!<br/>
<br/>
Ph'lippe - V&eacute;the dgia!<br/>
<br/>
L&icirc;sab&eacute; - Tch'est qu'h&eacute;thite ila. Y'a deux'trais propri&ecirc;t&eacute;s et un couplye d'chents quartchi&egrave;rs d&eacute; rente, i' pathait. J&eacute; n'sai tch'est qu'&eacute;tha la pus belle plieume?<br/>
<br/>
Ma&icirc;t' Ph'lippe (<i>l&egrave;ve les &ecirc;paules</i>) - Sai pas!<br/>
<br/>
L&icirc;sab&eacute; - J'sai bein qu'ch'n'est pus m&eacute;, tr&eacute;jous; mais, &eacute;ti'ous pon 'couo un mio pathents, Ma&icirc;t' Ph'lippe?<br/>
<br/>
Ph'lippe - P't&ecirc;t' bein - !<br/>
<br/>
L&icirc;sab&eacute; - H&eacute;, j'criyais bein qu'j'avais eune c&egrave;rtaine id&eacute;e d'aver ou&iuml; dithe qu&eacute; ch'tait acouo acouo eune p&eacute;tite miclotte pour vous! Mais comme sus la grand' maison &agrave; L'Eta, y'a-t-i' rein d'deu d'ssus?<br/>
<br/>
Ph'lippe (<i>en bas auve un soupi</i>) - Dgieu m&egrave;rcie, n'&egrave;rv&eacute;lo La&iuml;esse! (<i>La&iuml;esse &egrave;rveint, r&acirc;telant</i>).<br/>
<br/>
L&icirc;sab&eacute; (<i>&ecirc;prouve acouo</i>) - Avait-alle pon eune bouonne pouongnie dans les Ou&acirc;re L&ocirc;ne-?<br/>
<br/>
Ma&icirc;t' Ph'lippe (<i>n'&ecirc;coute pus d&eacute; ch't'ouothelle-l&agrave;</i>) - Eh bein, La&iuml;ot, y'en a-t-i' l&agrave;-bas; as-tu trouv&eacute; eune bouonne taque?<br/>
<br/>
La&iuml;esse (<i>montrant sa p&ecirc;que</i>) - Ma f&eacute;, nann&icirc;n, pon grand chose-l&agrave;!<br/>
<br/>
L&icirc;sab&eacute; (<i>veint vaie &eacute;tou</i>) - J't&eacute; disais bein ta chance, grand babaine! J'en ai pus qu't&eacute;, m&eacute;!<br/>
<br/>
La&iuml;esse - Hon, ch'n'est jammais t&eacute; tch'a p&ecirc;tchi tout ch'la; tchitch'un t'ont aidgi!<br/>
<br/>
L&icirc;sab&eacute; (<i>&icirc;ndingnie</i>) - Eh bein &eacute;tou, l&eacute; ouiy'ous, ch't &ocirc;ti-l&agrave;? Pourtchi qu'tu m'prends, b&eacute;gaud? J'peux pon gliainer du lanchon aussi bein comme t&eacute;, don, mani&eacute;the d&eacute; lobre!<br/>
<br/>
Ma&icirc;t' Ph'lippe - Allons, allons, n'vos l&ocirc;viez pas-la math&eacute;e s'en va bein vite en r'faithe. (<i>Fistaud r'veint et va senti dans chaque bo&ecirc;te &agrave; lanchon et dans l'pannyi &agrave; L&icirc;sab&eacute;</i>).<br/>
<br/>
La&iuml;esse - V&eacute;the; et j'avons un fort jour aniet siez nous. - (<i>S'&egrave;rmet &agrave; r&acirc;teler</i>).<br/>
<br/>
Ph'lippe - Etes-ous avanchis d'd&eacute;foui? (<i>R&acirc;telle acouo</i>).<br/>
<br/>
La&iuml;esse - Oui assez, mais j'sommes hardi dri&eacute;the auve d'aut' choses; les raves sont p&egrave;rdues d's&egrave;rclye, et ou d&eacute;vthait r'&ecirc;tre au fain. (<i>&agrave; Fistaud</i>) - Bon, t'&egrave;rv&eacute;lo, t&eacute;, Fistaud! Et m&eacute;m&egrave;e?<br/>
<br/>
Fistaud - O, la bouonnefemme? Ou m'a fliantchi eune chatourne l&agrave;-bas et m'a lanchi un co d'pid dans les f&ecirc;sses assez pour m'&ecirc;stropier! J'ai fichi l'camp et j'li'ai dit qu'j'm'en allais pas r'v&eacute;n&icirc;n!<br/>
<br/>
La&iuml;esse - O, ou veindra t'&egrave;rqu&eacute;thi - ou t'aime bein quand m&ecirc;me, tu vai.<br/>
<br/>
Fistaud (<i>secquement</i>) - J'crai bein - oulle aime mus l'rhomme! <i>(Les aut' lus &ecirc;gouffent &agrave; rithe)</i>.<br/>
<br/>
L&icirc;sab&eacute; (<i>est pitchie par un vithel&icirc;n et fait des heurles</i>) - Ah! o! o! - ch'tait un vithel&icirc;n; i' m'a ieu au ponch&eacute;, la vilaine b&ecirc;te. O! l'affaithe m&eacute; ramonte amont l'bras - &ocirc;, j'ai-t-i' ma! <i>(Les aut' arr&ecirc;tent tout court &agrave; r'garder L&icirc;sab&eacute;, mais Ma&icirc;t' Ph'lippe s'&egrave;rmet aussit&ocirc;t &agrave; r&acirc;teler)</i>.<br/>
<br/>
La&iuml;esse (<i>sans sympathie</i>) - Ecopies d'ssus, v'l&agrave; tchi sou&ocirc;lage!<br/>
<br/>
L&icirc;sab&eacute; (<i>tcheint san ponch&eacute; et pliaint</i>) - O, mais La&iuml;esse, tu t'en moques - j'crai qu'j'm'en vais m'&ecirc;vanni.<br/>
<br/>
La&iuml;esse (<i>sans pitchi</i>) - Eh bein, va-t-en pus liain; n't'&ecirc;vannies pas 'ch&icirc;n! (<i>Ou s'&ecirc;vannit; tous mettent les &ocirc;tis bas et tcheuthent &agrave; la s'couothi, pis Ma&icirc;t' Ph'lippe va qu'si sa p'tite boutelle tch'est dans sa c&acirc;saque</i>).<br/>
<br/>
Ma&icirc;t' Ph'lippe - Deux p'tits d'gouts d'litcheu, missis. (<i>I' li'en v&egrave;rse un l&egrave;rm&icirc;n avau l'gosyi</i>) - L&agrave;, &ecirc;tes-ous mus? Ou r'a d&ecirc;j&agrave; pr&icirc;ns d'la couleu! (<i>L&icirc;sab&eacute; s'assied et s'lique les babinnes; Fistaud reste au pid d'yi, &agrave; la sou&ocirc;lagi</i>).<br/>
<br/>
Mait' Ph'lippe (<i>&agrave; La&iuml;esse</i>) - Ch'est souv&eacute;rain, tu vai; jammais j&eacute; n'sis sans.<br/>
<br/>
La&iuml;esse (<i>tch'en a l'ieau dans la bouoche</i>) - Sai-tu bein, j&eacute; m'trouvthais p&ucirc;t&ocirc;t un mio failli et m'en &ecirc;pa&icirc;n'nais-tu un l&egrave;rm&icirc;n? Sai pas tchian, Ph'lippe! (<i>L&icirc;sab&eacute; s'estch&icirc;ve, sans &ecirc;tre veue; Fistaud happe la houette et joue atou deux minnutes</i>). (<i>Ma&icirc;t' Ph'lippe &egrave;rgarde sa boutelle et est tchique temps &agrave; s'd&eacute;cider d'vant la donner &agrave; La&iuml;esse; ch't&icirc;-ch&icirc;n n'a qu'd&eacute; la vi&eacute;dgi</i>). <br/>
<br/>
Ma&icirc;t' Ph'lippe - Va douochement, va douochement!<br/>
<br/>
La&icirc;esse (<i>en r'donnant la boutelle</i>) - Pas mauvais, valet! En as-tu fort d'aut' d&eacute; m&ecirc;me?<br/>
<br/>
Ma&icirc;t' Ph'lippe - H&eacute;, j'en ai acouo tchiques pots d'restant dans l'ch'lyi siez nous. Ch'est acouo d'tchi tch'&eacute;tait v'nu au Creux Gabouoth&eacute; y'a tchiques ann&eacute;es; d'la fraude, vai-tu! (<i>S'touonnant d'bord</i>) - Bon, ta bouonnefemme a dispathu -<br/>
<br/>
La&iuml;esse - O, ou n'tait pon bein mal - ou sentait ta p'tite boutelle!<br/>
<br/>
Fistaud (<i>enn'y&eacute;</i>) - Eh bein, j'm'en vais siez nous, m&eacute;, car j'&egrave;rai grand faim! (<i>I' s'en va</i>).<br/>
<br/>
Ma&icirc;t' Ph'lippe (<i>crie souotre Fistaud</i>) - Fai mes complyiment &agrave; la bouonnefemme et dis-li qu'ou mette du p&ecirc;vre au lanchon; j'esp&eacute;the qu'on n'n'&eacute;tha ma dans l'corps! (<i>R&acirc;telle acouo un p'tit br&icirc;n</i>).<br/>
<br/>
La&iuml;esse - Eh bein, faudra r'filer, j'pense bein. (<i>Met san r&acirc;t&eacute; sus s'n &ecirc;paule et s'pr&eacute;pathe &agrave; s'n aller</i>) - Faut qu'j'&acirc;ge qu'si man bliantchet, j'l'ai la&icirc;ssi l&agrave;-bas. - (<i>En s'en allant</i>) - I' s'en va faithe caud beint&ocirc;t, Ph'lippe. (<i>En s'&egrave;rtouonnant</i>) - La pr&eacute;chaine fais n'oublyies pas ta p'tite boutelle! (<i>Chante en sortant</i>) - <a href="molly.html">Etes-ous par-l&agrave;, Missis, vos plia&icirc;t-i' du lanchon</a>-!<br/>
<br/>
Ma&icirc;t' Ph'lippe (<i>l&egrave;ve san r&acirc;t&eacute; et s'pr&eacute;pathe pour s'en aller</i>) - L&agrave;, j'tais l'preumyi v'nu sus la gr&egrave;ve et j'sis l'drein &agrave; m'n aller. (<i>I' ch&acirc;que sa bo&ecirc;te</i>) - Et j'n'en ai pon eune mauvaise p&ecirc;que - deux'trais pots. (<i>I' gliaine sa c&acirc;saque et met san r&acirc;t&eacute; sus s'n &ecirc;paule</i>) - J'm'en vais en la&icirc;ssi un p'tit fricot en passant &agrave; la boutique, et j'&eacute;thai acouo deux p'tits d'gouts &agrave; bouon marchi! (<i>Chante en s'n allant, sus l'air du cantique</i>) - Soleil de justice, j'nos'n allons siez nous!<br/>
<br/>
<i><div align="center">RIDGEAU.</div></i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="11trin.html">Onze Trin'tais an lanchon</a><p>
<li><a href="amlan.html">La P&ecirc;que, ou l'Amour et pis l'Lanchon</a><p>
<li><a href="cahouain_lanchon.html">L&eacute; Caouain va au lanchon</a><p>
<li><a href="lanchon2.html">Du lanchon</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
<li><a href="basse.html">A basse-iaue</a><p>
<li><a href="grevevoc.html">Sus la gr&egrave;ve en J&egrave;rriais</a><p>
<li><a href="grevebv.html">Sus la gr&egrave;ve en J&egrave;rri</a><p>
<li><a href="paissons.html">Les pa&icirc;ssons en J&egrave;rriais</a><p>
<li><a href="bainis_aventuthes.html">Les Aventuthes des P&ecirc;tcheurs d&eacute; Ba&icirc;nis</a><p>
<li><A HREF="pliein.html">Aupr&egrave;s du Pliein</A><p>
<li><a href="bainis.html">La P&ecirc;que pour les ba&icirc;nis et vlicots</a><p>
<li><a href="vlicot1910.html">La Compliainte du V'licot</a><p>
<li><a href="esmanchots.html">&Egrave;s Manchots</a><p>
<li><a href="1000maquthe.html">J't'aime mille fais mus qu'man maqu'th&eacute;</a><p>
<li><a href="pecheduvraic.html">Chanson la p&egrave;che du vraic et pendant la grande Charue</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
