<HTML>
<HEAD>
<TITLE>George d'la Forge en Russie 4</TITLE>
<META  name="keywords" content="JÃ¨rriais, language, langue, Russia, Moscow, travel, holiday, Leningrad, Saint Petersburg, mausoleum">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Russie</h2><p>
Quatri&egrave;me partie</font></center><P>

<font size="-1"><i>Aigre, en Charente,<br>
France<P>
<P>L&eacute; 18 septembre, 1971</P></i></font>

<P>Moussieu l'R&eacute;dacteu,</P>
<P>L&eacute;ninegrad est eune belle grande ville d&eacute; trais millions neu chents mille p&egrave;rsonnes - la deuxi&egrave;me pus grande d&eacute; l'Union Sovi&eacute;tique, situ&eacute;e sus la N&eacute;va. Ch'tait l&agrave; qu&eacute; l'fanmeux <a href="leninne.html">L&eacute;nine</a> d&eacute;meuthait et travaillait, et ch'tait en 1891, l'ann&eacute;e d'ma na&icirc;ssance, tch'i' p&acirc;ssit ses examens d'&ecirc;crivain &agrave; l'Univ&egrave;rsit&eacute; tch'a v&icirc;ngt mille &ecirc;tudiants aujourd'aniet. Ch'est dans la fort&eacute;r&egrave;sse d&eacute; St. Pi&egrave;rre et St. Paul, c'menchie en 1703, qu&eacute; touos les Tsars d&eacute;pis Pi&egrave;rre l&eacute; preunmyi sont ent&egrave;rr&eacute;s. Ch'tait &agrave; L&eacute;ninegrad qu&eacute; l'fanmeux musicien Tchaikovsky et bein d'autres musiciens tchi sont fanmeux &eacute;tout d'meuthaient. Les Russes aiment l&eacute; <a href="thiatre.html">thi&acirc;tre</a> dramatique, et y'en a dgix dans la ville.</P>
<P>L&eacute;ninegrad souffrit terribli&eacute;ment dans la deuxi&egrave;me grand' dg&egrave;rre quand l's Allemands l'assi&eacute;g&icirc;drent pour 900 jours, et l'dgide nouos dit qu'un million, deux chents mille p&egrave;rsonnes p&egrave;rd&icirc;drent la vie; 632,000 tchi n'taient pon soudards mouoth&icirc;drent d&eacute; faim et d'maladie, et 17,000 f&ucirc;drent tu&eacute;s par l&eacute; feu des bombes et du canon. Un d'mi&eacute;-million d'ieux sont ent&egrave;rr&eacute;s dans l'ch&icirc;nm'tchi&eacute;the Piskaryovskoye qu&eacute; j'all&icirc;nmes vaie.</P>
<P>L&eacute; palais d'hiver des Tsars, b&acirc;ti en 1762, est un m&ucirc;s&eacute;e &agrave; ch't heu, iun des pus grands du monde, et l&agrave; nou vait l's oeuvres des fanmeux peintres da Vinci, Titian, Rembrandt et Reubens, et y'a pus d'deux millions d'objets d'toutes les sortes exhib&eacute;s. La grandiose Cath&eacute;drale Orthodoxe d&eacute; St. Isaac, dans tchi tch&icirc;nze mille p&egrave;rsonnes pouvaient assister &egrave;s s&egrave;rvices en m&ecirc;me temps, est un m&ucirc;s&eacute;e &eacute;tout d'nouos jours. Mais y'a tant d'choses &agrave; vaie &agrave; L&eacute;ninegrad tch'i' fa&ucirc;t qu&eacute; j'm'arr&ecirc;te d'en p&acirc;ler car i' prendrait trop longtemps &agrave; les d&ecirc;tailli.</P>
<P>Eune belle promenade par hydro-glisseur sus la N&eacute;va vouos am&egrave;nent &agrave; Petrodvorets, un par tch'est en &ecirc;ffet eune ville de pavillons, gard&icirc;ns et fontaines. Quand tout ch'la fut c'menchi par l&eacute; Tsar Pi&egrave;rre I en 1709 s'n ambition 'tait d'd&ecirc;p&acirc;sser la grandeu et la bieaut&eacute; d'V&egrave;rsailles, et i' n'y a qu'&agrave; y aller pour vaie tch'i' r&ecirc;ussit &agrave; l'faithe. I' vaut la peine d&eacute; y'aller quand ch'n&eacute; s'sait qu'pour vaie les fontaines so&ucirc;fflier l's ieaux eune ch&icirc;nquantaine d&eacute; pids en l'air en d'vant d'un palais tch'est iun des pus bieaux b&acirc;tisses du monde. L's Allemands f&icirc;drent d&eacute; lus mus pour d&ecirc;truithe tout l'par en 1941, et i' r&ecirc;uss&icirc;drent &agrave; ruinner un tas d'pavillons et cop&icirc;drent un tas d'bouais - comme i' f&icirc;drent en J&egrave;rri - mais nou n'l&eacute; dithait pon &agrave; l'vaie &agrave; ch't heu. Eune aut' belle p&eacute;tite ville l&agrave; l'tou est Pushkin, nomm&eacute;e pour l&eacute; po&euml;te d&eacute; chu nom-l&agrave; - l&eacute; <a href="shakespeare.html">Shakespeare</a> d'la Russie. La ville soulait aver nom Tsarskoye Selo (L&eacute; Village des Tsars). Ou f&ucirc;t ruinn&eacute;e par l's Allemands &eacute;tout mais oulle a 't&eacute; restaur&eacute;e.</P>
<P>D&eacute; L&eacute;ninegrad j'nouos en fe&ucirc;nmes &agrave; <a href="moscou.html">Moscou</a> par avion. L&eacute; viage prend septante munnutes. L&agrave;, j'fe&ucirc;nmes havr&eacute;s dans la pus grande h&ocirc;tel du monde, l'H&ocirc;tel Rossiya (Russie). Oulle a trais mille chambres et peut havrer siex mille p&egrave;rsonnes en m&ecirc;me temps. Oulle est absol&ucirc;ment mod&egrave;rne et bein meubli&eacute;e. Mais la grande attraction d'Moscou est san "<a href="royal_square.html">Vi&egrave;r Marchi</a>" - La Place Rouge (Red Square en angliais). Ch'est l&agrave; tch'est l'mausol&eacute;e dans tchi qu'l&eacute; cad&acirc;vre embaum&eacute; d&eacute; L&eacute;nine fut m&icirc;ns en 1924. Les Russes veinnent d&eacute; toutes les parties du pays pour l&eacute; vaie, et touos les jours nou vait eune longue proc&ecirc;ssion d'gens, hommes et femmes et &ecirc;fants, trais ou quatre d&eacute; laize en rang, &agrave; marchi douochement jusqu'&agrave; l'entr&eacute;e du mausol&eacute;e, gard&eacute; par deux soudards arm&eacute;s, comme sentinelles.</P>
<P>J'pr&icirc;nmes nouot' pliaiche dans la proc&ecirc;ssion d'bouanne heuthe l&eacute; D&icirc;nmanche mat&icirc;n, et eune d&eacute;mi'-heuthe pus tard j'tions dans l'sombre mausol&eacute;e. Y'a un tas d&eacute; d'gr&eacute;s &agrave; d'valer, et nou n'y vait pon cliai, mais des soudards sont d'but l'long des d'gr&eacute;s et vouos sou&ocirc;tcheinnent l&eacute; bras si nou choppe en d'valant. Beint&ocirc;t nou s'trouve en fache du fanmeux cad&acirc;vre. L&eacute;nine, habilyi dans ses habits du D&icirc;nmanche, est l&agrave; sus un manni&eacute;the d&eacute; catafalque souos la lueu des lampes &ecirc;lectriques. I' pathait comme s'il 'tait &agrave; dormi. Nou-s-a eune bouanne id&eacute;e d'sa philomie d'vant entrer l&agrave;, car nou vait san portrait en grand partout dans les villes sus les muth&acirc;les et b&acirc;tisses et dans les boutiques. L's embaumeurs ont fait lus t&acirc;che comme i' faut. Il est bein pr&eacute;s&egrave;rv&eacute;, et pathait naturel.</P>
<P>Les h&eacute;ros Sovi&eacute;tiques sont ent&egrave;rr&eacute;s l&eacute; long d'la muth&acirc;le du Kremlin et dri&eacute;the l&eacute; mausol&eacute;e. Y'en a eune bouanne rangie, et lus noms sont sus des pliaques en marbre sus la muth&acirc;le. Y'a eune pliaiche &agrave; part pour la tombe du soudard &icirc;nconnu, et eune fliambe est tr&eacute;jous alleunm&eacute;e en s'n honneu. Ch'tait &icirc;nt&eacute;r&ecirc;ssant d'vaie qu&eacute; Staline, tch'avait 't&eacute; embaum&eacute; &eacute;tout et m&icirc;ns &agrave; c&ocirc;t&eacute; d'L&eacute;nine dans l'mausol&eacute;e pour eune vol&eacute;e mais hal&eacute; d'l&agrave; et ent&egrave;rr&eacute; dans l'temps d'Kroustchev, a eune tombe un mio &agrave; part des autres, mais direct&eacute;ment dri&egrave;the l&eacute; mausol&eacute;e, l&eacute; long d'la muth&acirc;le du Kremlin, et y'a eune statue d'li-m&ecirc;me dessus.</P>
<P>(<A HREF="gdf_enrussie5.html">&Agrave; si&eacute;the</A>)</P>
<I><P><a href="lefeuvre.html">George d'la Forge</a></P></I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="gdf_enrussie1.html">George d'la Forge en Russie 1</a><p>

<li><a href="gdf_enrussie2.html">George d'la Forge en Russie 2</a><p>

<li><a href="gdf_enrussie3.html">George d'la Forge en Russie 3</a><p>



<li><a HREF="gdf_enrussie5.html">George d'la Forge en Russie 5</a><p>

<li><a href="gdfruss.html">George d'la Forge p&acirc;le d'la Russie</a><p>

<li><a href="russflm.html">Un viage en Russie</a><p>

<li><a href="gdf1799.html">Les Russes en J&egrave;rri</a><p>

<li><a href="russie.html">La Russie</a><p>

<li><a href="hldruss.html">Harold Le Druillenec en Russie</a><p>

<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>

<li><a href="terresainte.html">Un Viage en T&egrave;rre Sainte</a><p>

<li><a href="nouormandie1955.html">Un viage en Nouormandie</a><p>

<li><a href="insonmnie.html">M&eacute;n &icirc;nsonmnie. Honm&eacute;the. N&eacute; v'lo l&eacute; raide cannevas</a><p>
<li><a href="yevtushenko.html">Ma douoche veindra</a><p>
<li><a href="mayakovsky.html">Ch&acirc;tchun &agrave; san go&ucirc;t</a><p>
<li><a href="girafe.html">Girafe</a><p>
<li><a href="elephant3.html">L&eacute; P'tit &Ecirc;l&eacute;phant</a><p>
<li><a href="perrot.html">L&eacute; P&egrave;rrot</a><p>
<li><a href="sonnetng.html">Sonnet</a><p>
<li><a href="rhinocerosng.html">Rhinoc&eacute;ros</a><p>
<li><a href="sinbadng.html">L'Aigl'ye &agrave; S&icirc;nbad</a><p>
<li><a href="brulionng.html">La Bru au Lion</a><p>
<li><a href="kangaroung.html">Kangarou</a><p>
</UL>
</FONT>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
