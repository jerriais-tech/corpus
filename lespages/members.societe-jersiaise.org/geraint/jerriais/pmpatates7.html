<HTML>
<HEAD>
<TITLE>Les patates et les drouaits d'une femme</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les patates et les drouaits d'une femme</h2>
Ph'lip est print d'peux</font></center><p>

<font size="-1"><i>Jeudi au s&eacute;,</i><br/>
<i>S&ucirc;s l'Tard.</i><br/></font>
<br/>
Moussieu l'Editeu,<br/>
<br/>
J'ai tait en ville agniet, par affaithe et je s'y r'venu bein triste, car j'ai veu p&ucirc;s d'un viage de belles <a href="pmpatates5.html">patates</a> vendu pour un louis l'chent ou un p'tit mio p&ucirc;s, et ou savez aussi bein comme m&eacute;, Moussieu, que si vos patates ne font pas au mains chinq cabots la p&egrave;rque, chu prix-l&agrave; n'peut pas p&eacute;yi.<br/>
<br/>
La Merrienne, tch'y n'est pas hardi g&ecirc;n&eacute;e, ach'teu qu'j'avons fini et fait tchiques h&eacute;rpins, dit qu'nou a veu pi&egrave;the, et que y'a trais ou quatre ans les patates d'vallites un jour jusqu'&agrave; huit ch'lins, avec hardi p&ucirc;s d'vendeurs que d'ach'teurs. Ou d'mande si j'ai r'oubli&eacute; la s&eacute;th&eacute;e qu'je r'vint du <a href="pmbridge.html">bridge</a> avec mains de trais louis dans ma pouchette pour une ch&eacute;rge de p&acirc;ssant sou&euml;ssante cabots. Y n'faut pas s'g&ecirc;n&eacute; trop,&quot; ou dit, &quot;car chutte fais tu pou&ocirc;rras p&eacute;yi tan gou&acirc;ino et tan tch&eacute;rbon, et y t'r&eacute;stetha ocquo une p'tite somme &agrave; la banque.&quot;<br/>
<br/>
&quot;Les femmes sont tr&eacute;jous d'm&ecirc;me,&quot; j'y'ai raiponnu. &quot;Pour bein tchi n'l&ucirc;s manque rain. Y n'se fichent pas mal de la mins&egrave;the de l&ucirc;s vaisins. Mais y'a une chose, Merrienne; ne t'imagine pas que la p'tite balanche &agrave; la banque s'en va &ecirc;tre d&ecirc;pens&eacute;e quand tu t'mett'ras dans l'id&eacute;e tchi t'faut un neu chap&eacute; ou une pathe de chais souliers avec des s'm&eacute;lles de papi et des talons siez pouces de long qu'nou v&eacute; dans les boutiques.&quot;<br/>
<br/>
La bouonnefemme m'a donn&eacute; un sale r'gard. &quot;Quand j'voudrai un chap&eacute; ou une pathe de souliers,&quot; ou m'a dit, &quot;j'&icirc;thai l's'accat&eacute; et j'l&ucirc;s dithai de t'envi&eacute; l'compte, et tu n'en s'sas pas pus avanchi.&quot;<br/>
<br/>
Chonna, Moussieu, m'a fait m&acirc;rri. &quot;Ecoute, Merrienne,&quot; j'y'ai dit s&eacute;v&eacute;thement, &quot;si tu'avais l'toup&eacute; d'faithe chonna, je r'f&ucirc;s'sais d'p&eacute;yi, et tch&egrave;sque tu pou&ocirc;rrais faithe? Un bouon J&ecirc;rriais est ocquo maitre siez-l'y, n'oublie pas chonna, ma vieille!&quot;<br/>
<br/>
Ou s'est minse &agrave; rithe. &quot;Et t&eacute;, man vier gar&ccedil;on,&quot; ou m'a dit, &quot;tu d&eacute;v'thais sav&eacute; qu'en J&ecirc;rri, m&ecirc;me le miyeu des bouons viers J&ecirc;rriais est r&eacute;sponsablye pour les d&eacute;ttes de sa femme. Si tu n'me crais pas va d'mand&eacute; &agrave; un Ecrivain ou Avocat, et tu trouv'thas qu'ch'est la v&eacute;thit&eacute;. Ch'n'est que quand il a mint une annonce dans la g&acirc;zette annon&ccedil;ant qu'&agrave; l'av'nin y n'se tcheindra pas r&eacute;sponsablye qu'il en est tchitt&eacute;. Ach'teu, ou&egrave;sque tu'en est?&quot;<br/>
<br/>
&quot;Ch'n'est pas vrai, Merrienne,&quot; j'yai dit. &quot;Ch'est tchiquechose que tu'as invent&eacute;.&quot;<br/>
<br/>
&quot;Bon!&quot; ou m'a dit, &quot;si ch'est d'm&ecirc;me j'&icirc;thai en Ville Sam'di; j'accat'tai deux chapiaux, deux pathes de souliers et une demi&eacute;-douzaine de pathes de cauches. Tu v&ecirc;rras si j'ai raison!&quot;<br/>
<br/>
Ou pathaissait si d&ecirc;t&eacute;rmin&eacute;e, Moussieu, que j'ai tait print d'peux. Apr&egrave;s tout, p't'&ecirc;tre vrai chein qu'ou m'avait dit, et j'pouvais m'tromp&eacute;, car, pour vos dithe, je n'connais pas la lou&euml; trop bein. Chestentchi, j'me s'y d&eacute;cid&eacute; bein vite de m'raccord&eacute; avec la bouonnefemme. &quot;Ma chi&egrave;the,&quot; j'y'ai dit, &quot;y n'faut pas m'prendre trop s&eacute;rieusement. Tu sais bein que quand tu'as voulu un chap&eacute;, ou une robe ou une pathe de souliers, sans p&acirc;sl&eacute; d'autre chose, les sous ont tr&eacute;jous tait l&agrave;. Quant &agrave; une annonce dans la g&acirc;zette je n'y'&eacute;thais jamais pense.&quot;<br/>
<br/>
&quot;J'l'&eacute;sp&egrave;the bein,&quot; ou s'est faite, &quot;car jamais tu m'avais insult&eacute; d'la sorte, j'n'&eacute;thions pas tait ensemblye bein des jours. Mais, Ph'lip, pourtchi que l'prix des patates a baissi si vite? Y'en a ocquo des milles vr&eacute;gies &agrave; d&ecirc;fou&iuml;, et hardi d'f&eacute;rmiers tch'ont &agrave; peine qu'menchi. Crais-tu que l'prix s'mont'ta?&quot;<br/>
<br/>
&quot;Quant &agrave; la raison, Merrienne,&quot; j'y'ai dit, &quot;y'en a p&ucirc;s d'yunne, mais y pathait qu'en Angli&eacute;t&ecirc;rre y sont &agrave; fou&iuml; ichin et l&agrave;, et qu'y'a ocquo toutes sortes d'patates s&ucirc;s l'marchi. Y faut craithe chein qu'les marchands vos d&icirc;sent, et n'oublie pas que touos l's'ans y'a une semaine pour yeux, et y m'semblye que nos y v'la ach'teu.&quot;<br/>
<br/>
&quot;Et les f&eacute;rmiers,&quot; ou m'a d'mand&eacute;, &quot;y'a-t'y &eacute;tout une semaine pour yeux?&quot;<br/>
<br/>
&quot;Ah, chonna, Merrienne,&quot; j'y'ai dit, &quot;ch'est une diff&eacute;thente affaithe.&quot;<br/>
<br/>
<i><a href="lebrocq.html">Ph'lip</a></i><br/>
<i>23/6/1956</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="patate.html">La Patate</a><p>
<li><a href="gdfrouoyale.html">La fanmeuse Rouoyale</a><p>
<li><a href="pmroyale.html">Merrienne et la Royale</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="tipperary.html">Dans Mes Poummes de Terre</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="potatostore.html">The Pains in a Potato Store</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pate_patate.html">D'la P&acirc;te d&eacute; Patate</a><p>
<li><a href="pmdigs.html">Ph'lip Digs His Early Patch</a><p>
<li><a href="laxton.html">Laxton's Early</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="pmpatates4.html">Merrienne p&acirc;sle de patates</a><p>
<li><a href="defouithie.html">La D&ecirc;fouithie</a><p>
<li><a href="pmpatates5.html">Ph'lip et les patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpentecote.html">La Pentec&ocirc;te et les patates</a><p>
<li><a href="painconduct.html">Most Reprehensible Conduct of Our Employe</a><p>
<li><a href="pmpatates8.html">Les patates et l's'Etats</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="bananarepublic.html">Un bailliage &agrave; bananes?</a><p>

<li><a href="potatoeradicator.html">Snatcher and Peelem's Potato Eradicator</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

