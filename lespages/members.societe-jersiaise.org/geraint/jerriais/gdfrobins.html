<HTML>
<HEAD>
<TITLE>Les runs des Rob&icirc;ns</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les runs des Rob&icirc;ns</h2></font></center><p>


<font size="-1">Fort Lauderdale, Florida,<br/>
U.S.A.<br/>
Le 10 d'avri, 1971.<br/></font>
<br/>
Moussieu l'R&eacute;dacteu,<br/>
<br/>
Dans &quot;La Revue d'Histoire&quot;, publi&eacute;e par la Soci&eacute;t&eacute; Historique de La Gasp&eacute;sie, y'a un accompte du viage d&eacute; l'Abb&eacute; Ferland, en 1836, l&eacute; long des c&ocirc;tes d&eacute; Gasp&eacute;. &quot;La Maison Robin&quot; est mentionn&eacute;e dans l'journal d&eacute; san viage, et ch'est &icirc;nt&eacute;r&ecirc;ssant viyant qu'les J&egrave;rriais &agrave; La C&ocirc;te, et lus part dans d&ecirc;veloppement du conm&egrave;rce d&eacute; chutte partie-l&agrave; d'la Prov&icirc;nce d&eacute; Tchubec, n&eacute; sont pon souvent mentionn&eacute;s dans l's &ecirc;crituthes des m&ecirc;ssieux Cannadgiens-Fran&ccedil;ais. En pr&icirc;ncipe, i' n'sont pon enamouothachis d's Angliais, et les J&egrave;rriais veinnent souos chutte cat&eacute;gorie-l&agrave;. Et pis, y'a tr&eacute;jous la pens&eacute;e - acouo vivante - qu&eacute; &quot;Les Rob&icirc;ns&quot; fa&icirc;saient les sou et les Cannadgiens l'travas! J'pense bein qu'ch'est naturel quand nou pense &agrave; la vie duthe et p&eacute;nibl'ye des gens tch'avaient &agrave; gangni lus vie &agrave; l'&icirc;njuthe du temps dans un pays fraid et couv&egrave;rt d&eacute; n&eacute; tout l'hiver.<br/>
<br/>
L'Abb&eacute; Ferland 'tait d&eacute;vou&eacute; &agrave; sa voc&acirc;tion et &agrave; san peupl'ye. Il avait d&ecirc;j&agrave; 't&eacute; autou d'La C&ocirc;te 25 ans d'vant s&eacute;n &ecirc;v&ecirc;que, et il 'tait &agrave; mains d'vaie l'progr&egrave;s qu'un quart d'si&egrave;cl'ye avait apport&eacute;. I' nouos dit qu'P&egrave;rc&eacute; 'tait un village isol&eacute;. La population en 1836, comp&ocirc;s&eacute;e d'Cannadgiens, J&egrave;rriais et Irlandais, 'tait dans les 500 p&egrave;rsonnes. En hiver, toute la natuthe l&icirc; patha&icirc;ssait accabli&eacute;e et ensevelie souos des amas d'n&eacute; tchi duthaient jusqu'au mais d'mai. Les bancs d'glace s'&ecirc;tendaient au liain sus la m&eacute;, et du fraid vent so&ucirc;ffliait constamment. L's habitants 'taient san nouvelles d&eacute; l'aut' monde tout l'hiver.<br/>
<br/>
Mais quand v'nait les preunmi&eacute; jours d&eacute; ju&icirc;n, nouos dit l'Abb&eacute;, l'aspect changeait compli&egrave;tement. Les navithes arrivaient ch&egrave;rgis d'marchandises, et l's hommes et femmes et &ecirc;fants s'otchupaient &agrave; appr&ecirc;ter la mouothue pour la saler. Y'en avait tellement d'export&eacute;e &agrave; l'&ecirc;trangi tch'i' s'arrivait souvent qu'les fanmiles du pays n'en avaient pon pour mangi dans l'tchith&egrave;me, eune affaithe g&ecirc;nante pour l&eacute; peupl'ye Catholique Romain.<br/>
<br/>
Y'avait, Moussieu Ferland nouos dit, trais ma&icirc;sons tchi fa&icirc;saient l'conm&egrave;rce d'pa&icirc;sson, les Ma&icirc;sons Rob&icirc;n, Janvr&icirc;n, et Buteau et Le Boutillier. L&eacute; Sieur L&eacute; Boutilyi avait travailli pour Moussieu Rob&icirc;n d'vant s'associer auve l&eacute; Sieur Buteau.<br/>
<br/>
Y'avait souoxante ans qu'Charles Rob&icirc;n, un janne homme d&eacute; J&egrave;rri, 'tait v'nu s'&ecirc;tablyi &agrave; P&egrave;rc&eacute; o&ugrave;'est tch'i' n'y avait qu'tchiques habitants. Il 'tait acti, &icirc;ntelligent, et bein &ecirc;dutchi, et san conm&egrave;rce s'&ecirc;tendit graduellement et auve succ&egrave;s. D&eacute;pis dgiex-neuv' ans (&agrave; ch't &ecirc;poque-l&agrave;) i' s'&eacute;tait associ&eacute; auve ses deux n'veurs. I' n&eacute; d'meuthaient pon sus les lieux. Moussieu Ph'lippe Rob&icirc;n viageait en France et en Italie, et d&eacute; l&agrave; il env'yait ses plians et ses ordres &agrave; Moussieu Jacques Rob&icirc;n en J&egrave;rri - tch'&eacute;tait ench&egrave;rgi d'les faithe d&eacute;ver. Il' avaient les m&egrave;mes go&ucirc;ts et l'ajet d'lus oncl'ye et travaillaient bein d'ensembl'ye et s'accordaient comme des clioches. quand v&icirc;nt un temps, il' avaient trais runs, iun &agrave; P&egrave;rc&eacute;, iun &agrave; La Grand' Rivi&egrave;the, et l'pr&icirc;ncipa &agrave; Pasp&eacute;dgia. des jannes J&egrave;rriais d'quatorze ans v'naient travailli d'dans. La disciplinne 'tait s&eacute;v&eacute;the, &quot;entrant dans les plus minutieux d&eacute;tails de la conduite &agrave; tenir&quot;, nouos dit l'abb&eacute;, &quot;m&ecirc;me sp&eacute;cifiant les plats qui, chaque jour, doivent &ecirc;tre servis &agrave; table!&quot; Mais ouaithe qu&eacute; les gages des commis 'taient faillis, janmais un ma&icirc;tre n'a 't&eacute; mus s&egrave;rvi qu&eacute; n'l'&eacute;tait Moussieu Rob&icirc;n, Ches jannes J&egrave;rriais-l&agrave; d'vaient rester vi&egrave;r gar&ccedil;on, ou bein s'i' voulaient s'mathier, lus femmes n&eacute; pouvaient pon d'meuther auve ieux sus les runs. et acouo, nonobstant toute chutte disciplinne, l'Abb&eacute; Ferland nouos raconte tch'il' 'taient si louoyaux v&egrave;rs La Ma&icirc;son Rob&icirc;n qu&eacute; s'n &icirc;nt&eacute;th&ecirc;t sembliait s'identifier auve les leurs!<br/>
<br/>
Iun des pr&icirc;ncipes des M&ecirc;ssieux Rob&icirc;n 'tait d&eacute; n'pas p&egrave;rmettre autcheune innov&acirc;tion. Par exempl'ye, i' b&acirc;tissaient des navithes. La brigue Dawn, dans tchi p'p&egrave;e et m'm&egrave;e et mes fr&eacute;thes Sydney et John f&icirc;drent l&eacute; viage d&eacute; J&egrave;rri &agrave; Pasp&eacute;dgia en 1901, en 'tait iun des leu. Il avait 't&eacute; b&acirc;ti &agrave; La Pointe St. Pi&egrave;rre aupr&egrave;s d'Malbaie. Eh bein, l'histouaithe d&eacute; l'Abb&eacute; Ferland nouos raconte qu&eacute; ch'tait un pr&icirc;ncipe &ecirc;tablyi qu&eacute; l'dri&egrave;the des navithes &egrave;s Rob&icirc;n d'avait &ecirc;tre d&eacute; faichon d' &quot;tchu d'poule&quot;, &eacute;videmment eune expression en Gasp&eacute;sie pour la forme en rond. Eune fais, lus ma&icirc;tre tch&egrave;rpentchi s'm&icirc;ns dans la t&ecirc;te d&eacute; donner eune poupe carr&eacute;e &agrave; iun des navithes viyant qu&eacute; l'bouais disponibl'ye et d'amain 'tait favorabl'ye pour chutte forme-l&agrave;. Tchiques mais aupr&egrave;s, i' fut ordonn&eacute; d&eacute; r'd&ecirc;faithe la poupe et d'la r'b&acirc;ti en forme d'tchu d'poule - comme &eacute;tait l'pr&icirc;ncipe &ecirc;tablyi!<br/>
<br/>
Pour m&eacute;, ch'tait &icirc;nt&eacute;r&ecirc;ssant d'li&egrave;the entouorre la bouonne r&eacute;put&acirc;tion, d&ecirc;j&agrave; &ecirc;tablyie en 1836 - y'a 135 ans - des Rob&icirc;ns &agrave; La C&ocirc;te. N&eacute; v'la un exempl'ye o&ugrave;'est qu&eacute; l'couothage, la p&egrave;rsistance et l'&icirc;ndustrie d'un J&egrave;rriais fondit, y'a 200 ans, eune ma&icirc;son d'conm&egrave;rce dans un pays isol&eacute; et fraid, tch'a continnu&eacute; et tchi fonctionne acouo, sans doute auve un changement d'p&egrave;rsonnel viyant l'passage du temps, jusqu'au jour d'aniet!<br/>
<br/>
<i><a href="lefeuvre.html">George d'La Forge</a><br/></i>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfcote2.html">Les J&egrave;rriais &agrave; La C&ocirc;te</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
<li><a href="cannada1977.html">Portraits du Cannada</a><p>
<li><a href="cannada1911.html">Nuous Jersiais au Canada</a><p>
<li><a href="painnone.html">How Laiz&eacute; Would Have None Of It</a><p>
<li><a href="gdfheutheuse.html">He&ucirc;theuse rencontre</a><p>
<li><a href="siezse.html">Nou-s-est oquo mus d' &ecirc;tre siez s&eacute;</a><p>
<li><a href="exiles.html">Deux Mots des Exil&eacute;s &agrave; L'Assembli&eacute;e d'J&egrave;rriais</a><p>
<li><a href="abetot2.html">A b&eacute;t&ocirc;t, Jerriais</a><p>
<li><a href="cannada.html">Les Prov&icirc;nces du Cannada</a><p>
<li><a href="totemes.html">Les M&acirc;ts d'T&ocirc;t&egrave;mes</a><p>
<li><a href="pequethies.html">Les P&ecirc;quethies d'la C&ocirc;te</a><p>
<li><a href="gdfottawa.html">Ottawa - la belle capitale du Cannada!</a><p>
<li><a href="gdfottawa2.html">Ottawa</a><p>
<li><a href="gdfottawa3.html">Ottawa</a><p>
<li><a href="gdfottawa4.html">Ottawa</a><p>
<li><a href="gdfcannada.html">Au Cannada</a><p>
<li><a href="gdftchipays.html">Tchi pays!</a><p>
<li><a href="ocannada.html">Oh Cannada</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

