<HTML>
<HEAD>
<TITLE>L&eacute; Mathinnyi et l'Oua&icirc;th'l&icirc;n</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Mathinnyi et l'Oua&icirc;th'l&icirc;n</h2></font></center><p>


Y'avait eune fais y'a bein longtemps et bein au liain, un janne mathinnyi tchi 'tait un mio s&icirc;mpliot. Ch'est en tchi i' 'tait hardi janne, et avait la minne d'un moussetchot, et duthant san preunmi&eacute; viage en m&eacute;, touos l's aut's mathinni&egrave;rs l'abafouaient en l'traitant d&eacute; p'tchiot.<br/>
<br/>
L's aut's mathinni&egrave;rs &agrave; bord 'taient grands et corsos auve d's &ecirc;pa&icirc;sses barbes et des moustaches corlichonn&eacute;es. Il' avaient &eacute;tout des pliaies et des cou&ocirc;tuthes partout l'corps tchi t&ecirc;mouongnaient des bastaudes auve des pithates, des littes auve des cheurques, et d's &ecirc;couoche&ucirc;thes et vilann'nies &agrave; la siette d'aventuthes partout l'monde.<br/>
<br/>
Quand i' n'avaient pon &agrave; ridgi les vailes, vatonner l'pont, ou &ecirc;puchi l'bat&eacute;, i' racontaient d's histouaithes d'lus faits en mouontrant ordgille&ucirc;thement les m&egrave;rques sus lus corps. Ch't&icirc;-ch&icirc;n p&acirc;lait du co qu's&eacute;n ouothelle fut qu&acirc;s&icirc;ment mangie par un grand marmo&ucirc;thet; ch't&icirc;-l&agrave; cratchait qu'un cannibale avait &agrave; un fi pr&egrave;s grugi l'pomm&eacute; d'sa gambe; &eacute;pis un tra&icirc;si&egrave;me d&ecirc;rengliait entouor coumme tchi qu'il avait 't&eacute; attatchi par un fliotchet affanm&eacute; d'ba&icirc;nis.<br/>
<br/>
Oh, ches mathinni&egrave;rs avaient un tas d'histouaithes et accraithes &agrave; raconter! Et y'en avait touos m&egrave;rtchis sus lus p&eacute; &eacute;tout, car i' 'taient, viy'-ous, tatou&eacute;s d'la t&ecirc;te &egrave;s pids.<br/>
<br/>
Bein seux qu'il' avaient d's ancres et des tchoeurs p&egrave;rchis et des bliues grives et des roses et des h&eacute;thondes. Y'en avait tch'avaient des patholes d&eacute; tatou&eacute;es coumme &quot;M'm&egrave;e&quot; ou &quot;Tchein Bou&ocirc;n&quot; ou &quot;Tr&eacute;jous&quot; ou l'nom d'tchique douoche.<br/>
<br/>
Tchiqu's'uns 'taient tatou&eacute;s auve des navithes, et ches'-l&agrave; racontaient d's aventuthes en m&eacute; &agrave; bord d'eune b&egrave;rque ou d'un trais-m&acirc;ts ou d'eune brigue. &Eacute;pis y'avait les cheins tatou&eacute;s d'un tigre ou d'un aut' annima tchi racontaient la chasse dans des boua&icirc;s'sies exotiques ou l'trav&egrave;rs d&eacute; d's&egrave;rts solitaithes ou tchique bord au pays d'cocangne. Mais les cheins tchi 'taient tatou&eacute;s d'armes et d's&acirc;bres et d'pouongnards racontaient des fre&ucirc;l&eacute;es et des frip'sies dans des dg&egrave;rgotes dans des grandes villes ou &egrave;s ca&ucirc;chies &agrave; l'&ecirc;cart d'la civil&icirc;s&acirc;tion ou dans des dg&egrave;rres ach&eacute;thinnes.<br/>
<br/>
Not' pou&ocirc;rre nia&ucirc;m&icirc;n d'janne mathinnyi criyait toutes ches flianfliues qu'les aut's mathinni&egrave;rs contaient &agrave; tribord et &agrave; babord. Li, i' 'tait si janne et n'avait pon ieu d'aventuthes du tout - v&eacute;the, ch'tait san preunmi&eacute; viage en m&eacute; - et coumme d&eacute; ra&icirc;son i' n'avait rein &agrave; raconter. I' n'avait janmais 't&eacute; bliess&eacute;, et n'y'avait pon d'm&egrave;rque sus sa p&eacute;, ni sus ses bras, ni sus san tronc, nitout sus san dos... I' n'pouvait pon m&ecirc;me s&eacute; vanter d's'&ecirc;t' cop&eacute; en s'rasant - viyant qu'i' n'pouvait pon cra&icirc;t' m&ecirc;me du fo-p&eacute; au moton. Sa p&eacute; 'tait blianche et sans m&egrave;rque coumme la cheinne d'un p'tit mousse.<br/>
<br/>
Oh, qu'l&eacute; janne mathinnyi s'd&icirc;thait, si s&egrave;l'ment qu'il avait d&eacute; tchi sus la p&eacute; pouor en raconter! M&ecirc;me un &ecirc;gr&icirc;nflias pou&ocirc;rrait s&egrave;rvi d&eacute; c'menchement d'eune histouaithe pouor &ecirc;t' pr&icirc;ns un mio pus au s&eacute;thieux par les aut's mathinni&egrave;rs. Mais i' n'aimait dg&eacute;the l'id&eacute;e d&eacute; s'faithe stabber pouor &egrave;rch&eacute;ver eune cou&ocirc;tuthe &icirc;nt&eacute;r&ecirc;ssante ou d'&ecirc;tibotchi tchique b&ecirc;te sauvage &agrave; seule f&icirc;n qu'ou l'mord&icirc;sse et l'd&ecirc;fidguth&icirc;sse atout ses cros. Nan, pouor &egrave;rsemblier pus &agrave; un houmme meux et g&acirc;ngni du resp&eacute; &agrave; bord, i' l&icirc; faudrait s'faithe tatouer. Et au pr&eacute;chain port &agrave; tchi qu'l&eacute; navithe arriv'thait, i' s&eacute; f'thait don tatouer, qu'i' d&eacute;cidit.<br/>
<br/>
Tout coumme not' pou&ocirc;rre innouothant d'janne mathinnyi n&eacute; savait pon du tout coumme tchi qu'nou tatouait la p&eacute;. I' n'avait autcheune id&eacute;e d'la proc&eacute;duthe et il avait honte d&eacute; d'mander &egrave;s aut's mathinni&egrave;rs viyant qu'pouor seux et c&egrave;rtain il' en f'thaient fouah s'i' lus d'mandait eune itelle tchestchion. L&eacute; janne mathinnyi attendait f&ecirc;te l'amathage du navithe &agrave; la pr&eacute;chaine ca&ucirc;chie et en r&ecirc;vait ch&acirc;que niet en s'&icirc;nmaginnant les dragons enh&egrave;rm&eacute;l&eacute;s et les hardelles alliantes qu'il &eacute;thait pictuth&eacute; sus san corps...<br/>
<br/>
Pouor l&eacute; temps qu'l&eacute; navithe arrivit dans un port embarrass&eacute;, auve un tas aub&egrave;rges, d&eacute; boutiques et d'marchi&egrave;rs, l&eacute; janne mathinnyi 'tait si excit&eacute; pouor s'faithe tatouer qu'i' s'&ecirc;l&icirc;ndgit qu&acirc;s&icirc;ment ho-l'bord pouor v'n&icirc;n &agrave; t&egrave;rre sus la ca&ucirc;chie et s'arrouter en ville trouver tchitch'un tchi pouvait li'explyitchi coumme tchi r'ch&eacute;ver chein qu'i' souhaitait coumme portrait sus san corps.<br/>
<br/>
Ch'n'est pon ravissant qu'i' y'a tr&eacute;jous tchitch'un pr&ecirc;t &agrave; plieunmer un innouothant, et par chance not' janne mathinnyi tchit becque &agrave; barbe auve un farceux d'la ville tchi d&eacute;cidit d's'ab&ucirc;ther en halant sus la gambe &agrave; chu nouvieau v'nu.<br/>
<br/>
&quot;Assa, ch'est qu'ou voulez saver coumme tchi vos faithe tatouer, m'n anm&icirc;n mathit&icirc;nme?&quot; qu'l&eacute; farceux dit. &quot;Ch'est en tchi i' vos faudra d'mander au oua&icirc;th'l&icirc;n.&quot;<br/>
<br/>
&quot;Qu&eacute; tchi?&quot; qu'l&eacute; janne mathinnyi r'plyitchit. &quot;D'mander &agrave; d's oua&icirc;sieaux?&quot;<br/>
<br/>
&quot;Coumme d&eacute; ra&icirc;son,&quot; qu'l&eacute; farceux continnuit auve un sou&ocirc;ri. &quot;La tatou&ecirc;thie s'fait atout du jus d'gradiles et d'mouaithes: l&eacute; ni&egrave;r atout des n&eacute;thes gradiles, l&eacute; rouoge atout des rouoges gradiles et l'bliu atout des mouaithes. Les oua&icirc;sieaux tchil'yent les frits &eacute;pis i' b&eacute;cotent la p&eacute; du d'mandeux atout lus b&eacute;s et la couleu des frits est d'm&ecirc;me m&egrave;rtchie dans la p&eacute;, et vos v'l&agrave; tatou&eacute;!&quot;<br/>
<br/>
&quot;Vra&icirc;nment?&quot; qu'l&eacute; janne mathinnyi d'mandit tout ext&acirc;si&eacute; (car d&eacute; vrai i' n'savait pon mus).<br/>
<br/>
&quot;J'vos juthe qu&eacute; ch'est la plieinne, puthe et entchi&eacute;the v&eacute;thit&eacute;,&quot; qu'l&eacute; farceux l&icirc; r&ecirc;ponnit - auve les d&eacute;s croua&icirc;sis. &quot;Allez dans la boua&icirc;s'sie dri&eacute;the la ville auve eune poutchie d&eacute; miettes d&eacute; pain. Offriz des miettes &egrave;s oua&icirc;sieaux et d'mandez-lus d'vos faithe tatouer coumme ou voulez. Mais les diff&eacute;thentes manni&eacute;thes d'oua&icirc;s&eacute; tatouent &agrave; tou d'r&ocirc;le et j&eacute; n'saithais pon dithe si ch'est, par exempl'ye, les bli&ucirc;tinnes ou l's alouettes ou l's autruches tchi sont pouor b&eacute;coter la p&eacute; des gens aniet.&quot;<br/>
<br/>
&quot;M&egrave;rcie chent mille fais!&quot; qu'l&eacute; janne mathinnyi l'&egrave;rm&egrave;rcyit et i' s'en fut acater d&ecirc;li&ecirc;ment eune poutchie d'miettes d&eacute; pain et trouver la boua&icirc;s'sie &egrave;s oua&icirc;sieaux-tatoueurs. Mais s'i' s'tait r'tou&ocirc;nn&eacute;, il &eacute;thait veu l'farceux d'la ville &agrave; rou&ocirc;ler dans l'aithe &agrave; s'&ecirc;gouffer d'rithe du pou&ocirc;rre s&icirc;mpliot.<br/>
<br/>
Un co hors la ville et entr&eacute; dans la boua&icirc;s'sie, l'janne mathinnyi s'en fut ch&egrave;rchi pouor la manni&eacute;the d'oua&icirc;s&eacute; tchi s'en d'mentait d'tatouer les gens chu jour-l&agrave;.<br/>
<br/>
Et n&eacute; v'l&agrave; qu'il &ecirc;pyit des pies.<br/>
<br/>
&quot;Mes chi&egrave;rs oua&icirc;sieaux,&quot; qu'i' lus adr&eacute;chit, &quot;ch'est-i' qu'ou m'tatou&ecirc;th&ecirc;tes aniet? J'ai des miettes d&eacute; pain pouor vous.&quot; Et i' lus mouontrit sa pouque.<br/>
<br/>
Les pies chant&icirc;tent:<br/>
<br/>
&quot;Kiri-ki-ki<br/>
Kara-ka-ka<br/>
tchi niolinn'nie<br/>
qu'est chenna!&quot;<br/>
<br/>
Et i' lus envol&icirc;tent.<br/>
<br/>
&quot;&Agrave; chein tchi patha&icirc;t,&quot; qu'l&eacute; janne mathinnyit pensit, &quot;aniet ch'n'est pon l'tou &egrave;s pies.&quot; Et i' s'en fut pus liain dans la boua&icirc;s'sie.<br/>
<br/>
Et n&eacute; v'l&agrave; qu'i' trouvit des r&acirc;les d&eacute; g'n&ecirc;t.<br/>
<br/>
&quot;Mes chi&egrave;rs oua&icirc;sieaux,&quot; qu'i' lus dit, &quot;ch'est-i' aniet qu'ous &ecirc;tes pouor tatouer? J'ai des miettes d&eacute; pain pouor vous.&quot; Et i' lus mouontrit sa pouque.<br/>
<br/>
Les r&acirc;les d&eacute; g'n&ecirc;t chant&icirc;tent:<br/>
<br/>
&quot;Pas d'patates, <br/>
pas d'patates, <br/>
pas d'patates!&quot;<br/>
<br/>
&quot;Nan, j'n'ai pon d'patates, j'ai des miettes d&eacute; pain,&quot; qu'l&eacute; janne mathinnyi lus explyitchit.<br/>
<br/>
Les r&acirc;les d&eacute; g'n&ecirc;t r'chant&icirc;tent:<br/>
<br/>
&quot;Pas d'patates, <br/>
pas d'patates, <br/>
pas d'patates!&quot;<br/>
<br/>
&Eacute;pis i' lus envol&icirc;tent.<br/>
<br/>
&quot;Bein, ieux i' sont ha&icirc;nitcheurs,&quot; qu'l&eacute; janne mathinnyi s'dit, &quot;et &agrave; chein tchi patha&icirc;t i' n'trav&acirc;lent pon aniet nitout.&quot; Et i' s'en r'fut pus liain dans la boua&icirc;s'sie.<br/>
<br/>
Et n&eacute; v'l&agrave; qu'i' rencontrit un fliotchet d'tchitte-tes-clius.<br/>
<br/>
&quot;Mes chi&egrave;rs oua&icirc;sieaux,&quot; qu'i' lus h&ecirc;lit, &quot;&ecirc;t'-ous pouor tatouer? J'ai des miettes d&eacute; pain.&quot; Et i' lus mouontrit sa pouque.<br/>
<br/>
Les tchitte-tes-clius chant&icirc;tent:<br/>
<br/>
&quot;Tchitte tes clius,<br/>
tchitte tes clius,<br/>
chu pou&ocirc;rre m&eacute;dgian<br/>
est morfondu!&quot;<br/>
<br/>
&Eacute;pis ieux &eacute;tout, i' lus envol&icirc;tent.<br/>
<br/>
L&eacute; janne mathinnyi 'tait pouor chu temps-l&agrave; un mio &ecirc;tchoeuth&eacute;. &quot;Comme chennech&icirc;n, j&eacute; n's'sai janmais tatou&eacute; et j'n'&eacute;thai janmais d'histouaithes &agrave; raconter &agrave; bord. J'&ecirc;prouv'thai acouo eune manni&eacute;the d'oua&icirc;s&eacute; d'vant d'&egrave;rl&acirc;chi...&quot; Et i' s'en fut acouo pus liain dans la boua&icirc;s'sie.<br/>
<br/>
Et n&eacute; v'l&agrave; qu'i' vit un bouais d&eacute; tchi ch&acirc;que branque 'tait remplyie d'cahouains. Y'avait des cahouains partout, des grands, des gris, des p'tits, des bruns et des bliancs - touos jutchis ensembl'ye dans chu bouais-l&agrave;. <br/>
<br/>
Assa bouonnes gens, ich&icirc;n i' faut explyitchi d'tchi entouor les cahouains d'chu temps-l&agrave; car il est d'm&ecirc;tchi d'ram&eacute;mouaither qu&eacute; ch't' histouaithe-ch&icirc;n s'p&acirc;ssit bein au liain et y'a bein, bein longtemps. Ch'est en tchi &agrave; chu temps-l&agrave; les cahouains n'avaient pon d'chant. Les pies criaient coumme d'amors &quot;Kiri-ki-ki!&quot; et les r&acirc;les d&eacute; g'net criaient coumme d'amors &quot;Pas d'patates!&quot; et les tchitte-tes-clius criaient coumme d&eacute; ra&icirc;son &quot;Tchitte tes clius!&quot; Mais les cahouains n'd&icirc;thaient mot; i' n'chantaient janmais; i' lus ta&icirc;thaient tr&eacute;jous. Pouor en coper court, i' n'avaient pon d'chant.<br/>
<br/>
&Eacute;pis acouo, viy'-ous, les cahouains d'chu temps-l&agrave; avaient des hardi p'tits i&egrave;rs - d's i&egrave;rs coumme des pouaints. Pon d's i&egrave;rs coumme j'en viyons au jour d'aniet, ch'tait pus &agrave; co d's i&egrave;rs d&eacute; p&icirc;ngou&icirc;n qu'des i&egrave;rs d&eacute; cahouain. Et n&eacute; v'ch&icirc;n l'janne mathinnyi &agrave; s'appr&eacute;chi du bouais remplyi d'un amas d'cahouains muets &egrave;s p'tits i&egrave;rs cliungis. I' lus mouontrit la poutchie d'miettes d&eacute; pain et lus briyit: &quot;Tatou'-ous?&quot;<br/>
<br/>
Les cahouains r'gard&icirc;tent, du mus qu'i' pouvaient d'lus p'tits i&egrave;rs, les miettes d&eacute; pain et chenna en silence. Les cahouains, &eacute;tant mangeurs d&eacute; souothis, d'mulots et d'rats et d'it&eacute;, n'sont pon d&eacute; cou&ocirc;teunme h&eacute;tchis d'miettes d&eacute; pain. I' n'taient pon &icirc;nt&eacute;r&ecirc;ssis, mais not' pou&ocirc;rre &icirc;ngnot d'janne mathinnyi n'savait rein, coumme ou pouvez vos &icirc;nmaginner, entouor les cahouains.<br/>
<br/>
Lus attitude fit m&acirc;rri l'janne mathinnyi, et i' lus r'briyit: &quot;Tatou'-ous?&quot; en ch&acirc;tchant la poutchie d'miettes d&eacute; pain. &quot;Tatou'-ous?&quot;<br/>
<br/>
Ch't' appr&eacute;che ravit tant les cahouains qu'il' ouvr&icirc;tent d&eacute; grands i&egrave;rs, mais restaient teus.<br/>
<br/>
&quot;Tatou'-ous?&quot; qu'l&eacute; janne mathinnyi r'briyit.<br/>
<br/>
Touos &ecirc;cal&eacute;s d's i&egrave;rs, les cahouains lus entr'-&egrave;rgard&icirc;tent sans ouvri l'b&eacute;.<br/>
<br/>
&quot;Tatou'-ous?&quot; qu'l&eacute; janne mathinnyi r'd&eacute;mandit d'&egrave;rch&eacute;.<br/>
<br/>
&Eacute;pis l's i&egrave;rs &ecirc;cal&eacute;s grands coumme des sou&ocirc;t&acirc;sses, ch&acirc;que cahouain s'tou&ocirc;nnit &agrave; san va&icirc;th&icirc;n jutchi sus lus branque, ouvrit l'b&eacute;, et l&icirc; dit: &quot;Tu ou&iuml;s? &quot;Tatou'-ous&quot;!&quot;<br/>
<br/>
Et ch&acirc;que cahouain &agrave; r&ecirc;pondre: &quot;Tu ou&iuml;s? &quot;Tatou'-ous&quot;!&quot;<br/>
<br/>
Et b&eacute;t&ocirc;t touos les cahouains 'taient &agrave; r'p&eacute;ter: &quot;Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;!&quot;<br/>
<br/>
L's aut's oua&icirc;sieaux d'la boua&icirc;s'sie n'avaient janmais ou&iuml; les cahouains et lus y'affliotch&icirc;tent &agrave; seule f&icirc;n d'les &ecirc;couter. &quot;Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;!&quot; qu'les cahouains chantaient achteu sans c&ecirc;sse, les i&egrave;rs tr&eacute;jous &ecirc;cal&eacute;s. &quot;Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;! Tu ou&iuml;s? &quot;Tatou'-ous&quot;!.....&quot;<br/>
<br/>
Et la tchestchion du janne mathinnyi avait si ravi les cahouains qu&eacute; d'pis chu jour-l&agrave; et jusqu'au jour d'aniet les cahouains ont des grands i&egrave;rs &ecirc;cal&eacute;s et chantent acouo: &quot;Tu ou&iuml;s? &quot;Tatou'-ous&quot;!&quot;<br/>
<br/>
Et pouor l'restant d'sa vie, sait &agrave; bord sait &agrave; t&egrave;rre, not' mathinnyi racontait tr&eacute;jous l'histouaithe d&eacute; coumme tchi qu'il avait &ecirc;cal&eacute; l's i&egrave;rs &egrave;s cahouains et lus avait ens&icirc;ngni lus chanson. Et pouor la preuve d&eacute; chein qu'i' racontait, i' mouontrait &agrave; touos ses &ecirc;couteurs: san tronc sans m&egrave;rque et eune poutchie d'miettes d&eacute; pain.<br/>
<br/>

<p>
<i><a href="jerpoem.html">Geraint Jennings</a></i><p>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="annibrit.html">Les brits d's annimaux</a><p>
<li><a href="ouaise.html">L's ouaisieaux en J&egrave;rriais</a><p>
<li><a href="lespies.html">Les Pies</a><p>

<li><a href="2000e.html">Un tchoeu sus l'tchu</a><p>
<li><a href="reve2015m.html">Un r&ecirc;ve</a><p>
<li><a href="reve2013f.html">Un r&ecirc;ve</a><p>

<li><a href="pourprepaisson.html">L&eacute; pou&ocirc;rre p&ecirc;tcheux et l&eacute; p'tit pourpre pa&icirc;sson</a><p>
<li><a href="vaquenettisseuse.html">L'histouaithe d&eacute; la vaque nettisseuse</a><p>
<li><a href="2cats.html">Deux cats lus en f&ucirc;tent boutitchi</a><p>
<li><a href="soupegalot.html">La soupe d&eacute; galot</a><p>
<li><a href="mergotton_honmard.html">M&egrave;rgotton et l&eacute; Honmard</a><p>
<li><a href="noue/liongj.html">Un lion pouor Nou&eacute;</a><p>

<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papabliase.html">Dans la bli&acirc;se siez Papa</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papa_camembert.html">Papa et l'camemb&egrave;rt</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papagalettes.html">Papa et ses galettes</a><p>
<li><a href="papa_petrole.html">Papa, la p&eacute;trole et toute la p&eacute;tentaine</a><p>
<li><a href="papa_halloween.html">Papa m'a explyitchi tout entouor Halloween!</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

