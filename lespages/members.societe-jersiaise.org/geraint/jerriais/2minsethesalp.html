<HTML>
<HEAD>
<TITLE>Deux Mins&eacute;thes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Deux Mins&eacute;thes</h2></font></center><p>


<i>Par <a href="perchard.html">A.L.P.</a></i><br/>
<br/>
<br/>
<b>Charact&eacute;thes.</b><br/>
<br/>
<br/>
</div><div align="left">Mait' Bram Poudret&nbsp;&nbsp;&nbsp;&nbsp;&nbsp;&nbsp;&nbsp;&nbsp; fermyi ertith&eacute;, veuvi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Garnet Perchard.<br/>
Ph'lip Poudret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; san fis, un fermyi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Buesnel Amy.<br/>
R&acirc;chel Poudrer&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; sa femme&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mabel Le Seelleur.<br/>
Louisa Lesbith&eacute;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; la m&eacute;the &agrave; R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Amelia Perchard.<br/>
Henri Ernon&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; le domestique siez Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;John Germain.<br/>
<br/>
</div><div align="center"><b>Sc&egrave;ne </b><br/>
<br/>
</div><div align="left">La tchuisine de ferme siez Ph'lip Poudret, tard le s&eacute; devant le jour de la St. Jean. Ph'lip, R&acirc;chel et Bram sont a souper.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Y'a du chucre dans tan lait.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah mercie.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip, Henri t'a t'i' dit &agrave; tchille heuthe qu'i' s'en r'veint?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est pas coumme li d'&ecirc;tre si tard.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou'est qu'il est hors?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Siez san fr&eacute;the aupi d'l'&eacute;glyise.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'attends pas qu'i' s'en va &ecirc;tre longtemps, coumme tu-as dit, ch'est pas souvent qu'i' r'targe a r'venin.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si j'n' attendons pas pour li, il est capablye d'aller s'couochi sans mettre la porte de la boulangthie &agrave; la cli&eacute;, et j'a envie d'aller m'couochi car j'ai un fort lavage demain.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah le fichu lavage! J'ai tr&eacute;jous ergret pour te quand tu l'fais, a porter toutes ches bouct&eacute;es d'ieau la, de d'dans l'bas du bel jusqu'a la lav'thie. Pourtchi mettre eune pompe si liain des b&acirc;tisses, je n'sais pas.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Parceque nou met eune pompe sus un pie, et nou creuse un pie ou'est y'a eune source.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, mais ch'est eune vraie crevthie pour te; pense combein mus qu'tu s'sais, auvec la pompe dans l'portico, et la lav'thie tout d'amain coumme &agrave; ma ferme.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;P't&ecirc;tre bein, mais j'n'y soummes pas, &agrave; ta ferme.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou pou&ocirc;rraites bein y &ecirc;tre dans sies mais, ch'est d'main la St. Jean, et Ph'lip na qu'a dithe &agrave; ta m&eacute;the qu'ous allez ermouer &agrave; Nou&eacute;.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;N'en v'la assez, j'n'ai oui rein d'autre d&eacute;pis que tu as seu que tan locat&eacute;the ne s'en va pas ernouv'ler sa balle. J'en ai les ouothelles lav&eacute;es, du &#8220;Vallon&#8221;.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est pas naturel, que j'sis forchi de louer ma ferme &agrave; un &ecirc;trangi; et que man seul fis est &agrave; louage aillieurs. Ou n'&eacute;thaites janmais deu v'nin ich&icirc;n.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qui fallait faithe don?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Rester au &#8220;Vallon&#8221;.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'pouvais pas, tu y &eacute;tais &agrave; ferme; et quand j't'en p&acirc;li tu n'voulez pas tchitter.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ous &eacute;thaites peut rester auvec me.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Un houmme veurt &ecirc;tre ma&icirc;tre siez li quand i' s'mathie. Et j'avais R&acirc;chel &agrave; consid&eacute;ther.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'soummes dans la ferme &agrave; M'm&eacute;e accouo aupr&egrave;s tout, ch's'ra la meinne le temps &agrave; v'nin. J'pouvons dithe que j'soummes siez nous.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Siez vous! Ou ne s'rez janmais siez vous tand qu'chut vi&egrave;r sergeant-majeur la, qu'est ta m&eacute;the, &agrave; d'la vie au corps.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;N'ercemenche pas tan niolin! Missis Lesbith&eacute; est ma belle-m&eacute;the accouo aupr&egrave;s tout.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Malheutheusement! La toute en travers, va, pas satisfaite d'aver san louage de l'aut' but de la maison, oulle est tr&eacute;jous ich&icirc;n en train de c'mander. Tu n'est pas pus ma&icirc;tre ich&icirc;n qui n'est Henri, tan domestique.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'vaut pas mus n'tout, et eune fais et pour tout j'nos n'allons pas au &#8220;Vallon&#8221;!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan, et pis d'abord, la terre ich&icirc;n est bein pus h&ecirc;uthive.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pourtant, j'y'ai bein ramass&eacute; des sous, me.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(La porte ouvre et Henri entre. Il est &ecirc;souffli&eacute; et &agrave; l'air un mio excit&eacute;).</i><br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mait' Ph'lip, extchusez me, mais j'ai pens&eacute; que j'f'thais mus d'vos dithe qui y'a un voleux dans l'vaisin&eacute;.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qui t'fait dithe dit&eacute;?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'l'ai veut!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Iou?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;En train de forchi eune f'n&ecirc;tre siez le Captaine Le Sueux.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;En a t'i' erpath&eacute;?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin, j'l'ai distorb&eacute;, et il &agrave; d&ecirc;camp&eacute; avau l'gardin et a travers des clios; j'l'ai perdu aupi du Magnyi.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu f'thas mus de faithe eune tou&ocirc;n&eacute;e a vaie que toutes les offices sont &agrave; la cli&eacute;, te Ph'lip.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est dans les maisons qu'un gas d'm&ecirc;me cherche &agrave; entrer, pas dans les &ecirc;tablyes.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'l'ai pas ercounnu, bieau qu'ch'est la plienne leune, et qui fait cli&eacute; coumme jour d&eacute;hors; i' dait &ecirc;tre un &ecirc;trangi.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu f'thas mus d'soignyi que la bouannefemme de d'l'autre bord, a toutes ses f'n&ecirc;tres barr&eacute;es.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a pas d'dangi la, oulle est tr&eacute;jous bein ergardeante.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'y fi&eacute;thais pas, l'yi qui r'dotte &agrave; la maintchi.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu pou&ocirc;rrais freunmer les ridgeaux de san parleux, pour n'aver pas la leune &agrave; r'liser sus toutes des argenteries.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou' m&eacute;thite d'en aver d'vol&eacute;es, y'en a assez dans ch't apartement la, pour ouvri eune boutique.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'en vais pas y'en p&acirc;ler, ou je s'sons sus pid toute la niet.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan dgia, n'ai pas l'malheur de y'en dithe un mot. J'n'ai pas id&eacute;e d'&ecirc;tre mont&eacute; en garde toute la niet, dans san parleux.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(La porte ouvre).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sssh, la v'chin.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Louisa entre).</i><br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;J'sis v'nue vos dithe &agrave; d'main, car j'm'en vais m'couochi. Ou n'f'thaites pas mal de y'aller &eacute;tout, i' n'y'&eacute;tha pas d'l&eacute;v'thie demain au matin.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'nos y'en allons dans deux minutes.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'sais pas pourtchi qu'ou restez &agrave; rendou&ocirc;llyi &agrave; bas jusqu'a des heuthes perdues coumme 'ou faites. Ch'tait pas d'm&ecirc;me dans l'temps d'tan p&eacute;the, R&acirc;chel.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan, i' s'couochait d'bouanne heuthe, et se l'v&eacute; tard, li!<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Vi&egrave;r mal-poli, va t'en t'couochi.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ithai quand je s'rai pr&ecirc;t, je n'm'en vais m'mettre du rang des poules pour te pliaithe.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah! Vos y r'v&eacute;la accouo. Ou n'pouvez pas &ecirc;tre deux s'gondes dans la m&ecirc;me apartement sans &ecirc;tre &agrave; hertchiner coumme le cat et l'tchian. J'en ai la t&ecirc;te &ecirc;louaisie, m&eacute;!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch's'en va pas &ecirc;tre pour longtemps &agrave;-ch't heu, quand 'ou s'rez au &#8220;Vallon&#8221;, ou' s'rez trantchilles.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Au &#8220;Vallon&#8221;! R&acirc;chel, 'ou n'vos en allez pas dans chutte faillie ferme la, j'vos d'fends d'y aller!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est pas eune f&acirc;llie ferme, et pis la maison vaut bein mus que chette-chin, &agrave;-ch't heu don!<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais pas la terre, ch'n'est pas la cage qui nou&ocirc;rrie l'ouais&eacute;!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J't'en prie Ph'lip, fait les lus taithe, je n'peux pas supporter lus hertchin fort d'autre.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;P'p&eacute;e, va t'en t'couochi! J't'ai dis d'vant que je n'm'en vais pas au &#8220;Vallon&#8221;, &agrave;-&ccedil;a, as tu bein comprins! 'Ous &ecirc;tes pi&eacute;thes que deux mousses!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est bein, si tu aime mus rester ich&icirc;n &agrave; &ecirc;couter chutte vielle pie-la, et toute s'n argenterie, mais j'&eacute;sp&eacute;the que chut g&acirc;s-la que Henri a veut, veint l&icirc; voler chutte niet!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;P'p&eacute;e!<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi gas, tch'est qui y'a, qu'ou n'm'avez pas dit?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;&Ccedil;a y'est! I' n'y a pas qu'faithe de t'g&ecirc;ner, M'm&eacute;e.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Y'a t'i ieu un vole par ich&icirc;n, don? Henri, tch'est qu'tu-as veut?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Un gas.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Iou?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Siez l'Captaine Le Sueux.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;A voler?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, i' 'tait en train d'forchi eune f'n&ecirc;tre.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Et tu n'm'en disais rein, te R&acirc;chel.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'n'ai pas ieu la chance, tu as c'menchi un ardjument auvec Mess Poudret, aussit&ocirc;t que tu as entr&eacute; ichin d'dans.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a pas d'soin d'li; av'ous barr&eacute; toutes les portes, et les f'n&ecirc;tres?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais bein sieux, je l'faisons tr&eacute;jous.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'en vais pas pouver dormi, pense &agrave; toutes les coupes et les prix &agrave; tan p&eacute;the. Tu f'thas mus de passer la niet dans man parleux, te Ph'lip.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;M&eacute;, ah nouffait dgia!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bah, emporte toutes tes ramass'ies et piques les souos tan liet, i' n'y'&eacute;thait pas un voleux qu'&eacute;thait l'couothage d'y r'garder; s&eacute;m'n&acirc;ge, i' s'rai prins d'peux, quand i' verrai cha qu'&eacute;thait dans l'liet.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Affront&eacute;! Tu r'pathais bein &eacute;tout te, quans tu-&egrave;s &agrave; ronflier dans la grand' tchaise, auvec la bouoche ou'erte &agrave; happer des moques, vi&egrave;r &#8230; vi&egrave;r &#8230; ah tu m'fais pester! R&acirc;chel, ramasse tan pagnyi &agrave; linge, il est pus grand que l'mein, et v&eacute;-t'en m'aidgi &agrave; mettre l'argenterie dedans.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n't'en vas pas tch&eacute;thier tout chounna &agrave; haut!<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Si fait, et Ph'lip, va t'en vaie que toutes les f'n&ecirc;tres et portes sont barr&eacute;es, les meinnes &eacute;tout.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'est pas n&eacute;cessiathe.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Marche Ph'lip, ou j'nos couochons pas &agrave;-ces's&eacute;. Henri, empoigne la pagnyi &agrave; linge de sus l'cappeur, pour me.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Henri s'en va par eune porte et les femmes et Ph'lip par l'autre).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Magnifique, ne v'la la bouanne femme en allant, le Ph'lip et R&acirc;chel s'en vont en aver lus tchoeu content, de tout san niolin, devant bein d's heuthes. I' s'en veindront &agrave; ma ferme pour paix aver.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Henri r'entre).</i><br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Les choses vont t'i' &agrave; votre id&eacute;e?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui man gar&ccedil;on, tu-as fait raide bein. Si j'n'avais pas seu autrement, j'&eacute;thais creu que tu avais vraiment veut un voleux.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel entre).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;As tu l'pagnyi &agrave; linge, Henri?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui Missis, le v'chin.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mercie, Ph'lip est a r'garder &agrave; toutes les f'n&ecirc;tres, ou pouvez aller vos couochi.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel s'en va).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;A-ch't heu, la prechaine chose est d'amather la clioche &agrave; chutte f'n&ecirc;tre ich&icirc;n. As tu d'la ficelle, j'm'en vais ramasser la clioche que R&acirc;chel sounne pour d&icirc;ner.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Bram s'en va dans la boulangethie, et Henri fou&ocirc;lle dans ses pouchettes pour d'la ficelle. Bram et Ph'lip r'entrent ensemblyes).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;La ne v'la tout bein barr&eacute;, sinon chutte f'n&ecirc;tre ich&icirc;n.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Not'en g&ecirc;ne pas, j'm'en vais en soignyi, Henri, aide-me ich&icirc;n.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' va &agrave; la f'n&ecirc;tre et c'menche &agrave; r'garder coumment d'y prendre).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'tu t'en vas faithe?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, j'ai pens&eacute; que d'pis qu'les portes de la tchuisine ne freunment pas &agrave; la cli&eacute;, que si j'pendons la clioche &agrave; la f'n&ecirc;tre, je s'sons dgernis si tchiqu'uns l'ouvrent; et i' n'&eacute;thons pas la chance d'&ecirc;tre &agrave; rauder la maison.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eune raide bouanne id&eacute;e, &egrave;s-che'pon Ma&icirc;t' Ph'lip?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, mais je crai pas qu'il est n&eacute;c&eacute;ssaithe, le cliotchet est bouan.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Peut &ecirc;tre, mais sus chut sens ich&icirc;n, j'pouorrons dormi trantchilles. Tcheint la clioche, te, Henri, tandi que j'freunme la f'n&ecirc;tre sus la ficelle.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Criy'ous que la ficelle s'en va prendre le pais d'la clioche?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'allons b&eacute;t&ocirc;t vaie.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' pendent la clioche et freunment la f'n&ecirc;tre, mais la ficelle romps, et la clioche tchait bas).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sapresti d'm&acirc;tin!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel entre).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'est chut fr&eacute;das la, tch'est qu y'a?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est bein, j'soummes en train d'enfistoller la clioche &agrave; la f'n&ecirc;tre, en cas d'malheur.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;'Ous avez tou&ocirc;n&eacute; les sens &agrave; M'm&eacute;e, oulle est m&acirc;t&eacute;e aupi du pagnyi &agrave; linge, auvec le vi&egrave;r sabre de Milice &agrave; Pappa, pr&ecirc;te a enfiler le pr&eacute;unmi qu'appreche.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oulle en s'rait bein capablye &eacute;tout, la vielle.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;-t'en m'aidgi &agrave; la rasseuther, Ph'lip.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sapresti, oulle empi&eacute;the touos les jours! J'c'menche &agrave; en &ecirc;tre enny'ai.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'en sis pus qu'enny'aie, me; v&eacute;-t'en m'aidgi &agrave; porter la pagnyi &agrave; haut.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ph'lip et R&acirc;chel s'en vont).</i><br/>
<br/>
Bram &nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou n'&ecirc;tes pas finis mes vi&egrave;rs, d'ich&icirc;n un couplye d'heuthes, 'ous attendrez f&ecirc;te de l&icirc; dounner votre averti d'main.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Estche qu'ou n'&ecirc;tes pas &agrave; en faithe un mio d'trop?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;A grands maux grands r'mi&eacute;des. Dounne m&eacute; un coup d'main ich&icirc;n.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ils amathent la clioche eune deuxi&egrave;me fais).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;N'te g&ecirc;ne pas du restant, te Henri, j'peux bein en soignyi.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Faudra t'i' d'valler quand j'entendrai la clioche d&ecirc;gringoller?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais bein sieux, fait la minne que tu as oui tchiqu'uns couorre souos ta f'n&ecirc;tre.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ph'lip r'entre).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dgieu merci, ne v'la la bouannefemme et sa pann&eacute;e en chambre! Etes-ous finie la? Je n'sons pas fichus de nos l'ver en temps pour traithe, aupr&egrave;s toute chutte com&eacute;die ich&icirc;n &agrave;-ces's&eacute;.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'soummes finis.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein au liet. Fait me un br&eacute; si tu-es a bas l'pr&eacute;unmi, Henri.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui Ma&icirc;t' Ph'lip, &agrave; d'main don.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Henri s'en va).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Est tu bein sieux que chutte clioche la n's'en va pas tchaie eune deuxi&egrave;me fais?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin, i' n'y a pas d'dangi. Faudrait ouvri la f'n&ecirc;tre pour qu'ou tch&egrave;rrait &agrave;-ch't heu.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bon, j'm'en vaie m'couochi, t'en veins tu?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui dgia, j'sis l&acirc;ss&eacute;.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Bram et Ph'lip s'en vont, i' fait bieau cli&eacute; d'leune &agrave; travers de la f'n&ecirc;tre. Aupr&egrave;s tchiques s&eacute;gondes, Bram qu'a d'vall&eacute; par la mont&eacute;e d'dri&eacute;the, entre. Il ouvre la f'n&ecirc;tre, la clioche tchait, et i' s'en r'va par ou'est qu'il est v'nu). En m&ecirc;me temps, Ph'lip entre par l'autre porte).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ieux et lus fichue clioche, j'm'en doutais bein que choun-chin s'en allait s'arriver.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' trouve la f'n&ecirc;tre ouverte).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein ma fingre!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(a la porte)</i>. Ph'lip, y'a t'i' tchiquechose de ma?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma f&eacute; oui la f'n&ecirc;tre est ou'erte!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh mins&eacute;the, le voleux &agrave; &ecirc;prouv&eacute; &agrave; entrer, don!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nou l'dithait.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Henri et Bram entrent chantchun par eune porte).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'pensais que j'avaimes mins le clioche solide.<br/>
<br/>
Henri &nbsp;&nbsp;&nbsp;&nbsp;&nbsp;&nbsp;&nbsp;&nbsp;Man bouanhoumme, 'ou p&acirc;lez que l'affaithe &agrave; sounn&eacute; d&egrave; d'dans ma chambre.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'tais justement en train de haller mes braies, et le fr&eacute;das m'a fait tr&eacute;sauter telment, que j'en ai &ecirc;rachi un bouton auvec mes g&eacute;lesses.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est l'voleux qu'est v'nu, la f'n&ecirc;tre est ou'erte.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est pas vrai don!<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Accouo bein que j'avaimes mins la clioche &agrave; la f'n&ecirc;tre.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'a pas perdu d'temps, je n'taimes pas c'menchis &agrave; nos d'shabillyi.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Nous entend Louisa crier).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui M'm&eacute;e, j'm'en veins.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'd&eacute;vthais pas y'aver d'dangi qu'i' r'veinge.<br/>
<br/>
Henri &nbsp;&nbsp;&nbsp;&nbsp;&nbsp;&nbsp;&nbsp;&nbsp;Nou' n'craithai pas tr&eacute;jous, s'il &agrave; d&ecirc;camp&eacute; aussi vite coumme quand j'l'ai surprins pus bouanneheuthe, i' dait &ecirc;tre un but par &agrave;-ch't heu.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Louisa apathais &agrave; la porte).</i><br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;R&acirc;chel, estche que tu n'm'entendais pas te crier.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Braithe, tu veurs dithe! Si l'voleux t'a ouie, il est bein sieux de ne r'venin pas, i' dait aver ieu les sens tou&ocirc;n&eacute;es.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;A t'i' &ecirc;prouv&eacute; &agrave; entrer, don?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui la f'n&ecirc;tre 'tait toute large ou'erte, estche pon Ph'lip?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;A-ch't heu que j'y pense, i' m'semblye que j'ai oui des pas l'tou du but d'la boulangethie.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Devant qu'la clioche &agrave; tchaie, ou aupr&egrave;s?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Aupr&egrave;s.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'est pas a aver grand succes &agrave;-ces's&eacute;, ou'est qu'i' s'en va &ecirc;prouver prechain, je n'sais?<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Nou n'est pas ensieust&eacute; siez s&eacute;, au jour d'aniet. Est tu bein sieuse que tu n'as pas rein d'valeu &agrave; bas, te, R&acirc;chel?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui, i' n'ya pas rein qui vaut la peine d'&ecirc;mpauter.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est p't&ecirc;tre tchique bardeland en cherche d'mange&acirc;lle.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;La don, et tu as chut bieau gigot d'lard la, que tu as mins au fou &agrave; matin.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'nos n'allons pas entrainer le garde-mangi dans notre chambre, chounna ch'est bein sieux!<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et pis tch'est qu'tu f'thas pour tan d&icirc;ner, si l'lard manque demain au matin? Te qu'est si empeine de tes r'pas!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Y'en &agrave; tout plein d'autre dans l'saleux, et y'en as pas pour bein des minutes &agrave; en pitchi un mio dans la chaudgi&eacute;the.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu-est tout dit&eacute; coumme tan p&eacute;the, t&ecirc;touogne coumme &#8230;<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah mais M'm&eacute;e! I' n'est pas probablye que l'voleux s'en va erv&eacute;nin eune deuxi&egrave;me fais.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Huh, il est p't&ecirc;tre bein pus malin que vous! Henri, tu sais bein coumment qu'chutte clioche la 'tait enfistol&eacute;e, &egrave;s-che'pon?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the Missis.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;En bein, monte &agrave; la r'amather. Je n'm'en vais pas laissi un bardeland faithe eune b&ecirc;te de me, tr&eacute;jous!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pour eune fais j'sis d'accord, v&eacute;'t-en Henri, j'm'en vais t'dounner un coup d'main.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'f'thais mus d'vos aidgi.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nouffait, allez vos couochi, j'pouvons nos graie.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Accouo bein que j'n'avons pas des voleurs touos les jours.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Marche au liet don R&acirc;chel, tu dors sus but.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the dgia, eh bein, &agrave; d'main don.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Et d&ecirc;p&ecirc;ch'ous &agrave;-len'tou de chutte f'n&ecirc;tre la, i' n'y a pas de couoch'ie dans chutte maison ich&icirc;n. A d'main.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Il est b&eacute;t&ocirc;t demain, i' s'en va faller nos bouogi si j'avons envie d'nos couochi aniet.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel, Louisa et Ph'lip s'en vont et Bram et Henri disant &agrave;-d'main, continue &agrave; &icirc;nstaller la clioche).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;L'affaithe va sus rouolettes, tch'est qu't'en dit man gar&ccedil;on?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, mais 'ous en avez justement &ecirc;capp&eacute;?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Coumment qu'tu veurs dithe?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'sis ravi que Mait' Ph'lip n'vos &agrave; pas oui galvauder amont la mont&eacute;e d'dri&eacute;the, avaites-ous vos chabots, ou tchi?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin dgia, ch'est la fichu rhomatisse dans ma hanque qui m'&ecirc;mb&ecirc;te.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Semn&acirc;ge, 'ous avez fait assez d'brit pour r&ecirc;villyi les morts.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Enfin, i' n'm'ont pas ouis. Mais je n'sis pas aussi leste coumme j'voudrais, de m&ecirc;me tu f'thas mus de d'valler la pr&eacute;chaine fais.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah nouffait, pas me!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si fait si fait. Ta chambre est pus pr&egrave;s qu'la meinne, tu as bein pus d'chance de t'y r'faufiller.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Peut &ecirc;tre, mais si j'sis happ&eacute; me, j'&eacute;thai l'sac.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a pas d'dangi, tu n'as qu'a ouvri la f'n&ecirc;tre, et tu peux r'&ecirc;tre dans tan liet devant que Ph'lip devalle &agrave; bas.<br/>
<br/>
Henri &nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, s'ou l'criyis.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais bein sieux, saute au liet tout habillyi s'i' faut. Tu n'y perdras pas, j'te promets.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est bein don.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Allons don, fait assez d'brit en montant les d'gr&eacute;es, pour qu'i' t'entenge.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Quand t'i' qui faut erdevaller?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Toute suite, i' n'faut pas lus dounner l'temps d'lus couochi; faut les garder sus pid. A b&eacute;t&ocirc;t.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Bram s'en va par eune porte et Henri par l'autre. Deux s'gondes aupr&egrave;s, Henri r'apathais. I'va &agrave; la f'n&ecirc;tre, mais pour tchique raison il &agrave; d'la peine &agrave; l'ouvri. I' ramasse eune tchaise et monte d&eacute;ssus. I' parveint &agrave; l'ouvri, la clioche tchait bas, mais d'vant qu'il ai l'temps de s'sauver il entend Ph'lip qui d'valle par la mont&eacute;e d'dri&eacute;the, faisant des br&eacute;es a Bram. N'ayant nul part &agrave; s'muchi, i' saute tout franc par la f'n&ecirc;tre dans l'bel. Ph'lip entre).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sabre de bouais, faut que j'diche qu'il eh &agrave; du toup&eacute;, ch't &ocirc;ti-la! A s'en r'v&eacute;nin deux fais d'siette coumme chonchin. P'p&eacute;e &#8230; R&acirc;chel &#8230; il est ervenu.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel arrive).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ergarde-me, ne v'la la f'n&ecirc;tre ouverte eune deuxi&egrave;me fais.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;M'm&eacute;e avait raison, il est mal&icirc;n le balloque.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Chounna, ou bein j'soummes enchorch&eacute;l&eacute;es.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Absolument, tu n'crai pas &agrave; dit&eacute;!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma f&eacute;, si tu t'n allais m'dithe que tchiqu'uns nos en veulent, j'y pens'sais s&eacute;thieusement.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein pas me, y'a tchique autre explication, j'sis sieuse.  <br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, j'n'en dithais pas autant.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bah! Les autres n'ont pas d'vall&eacute; ieux, absolument i' devent bein aver oui l'fr&eacute;das.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'crai bein que ta M'm&eacute;e n'a pas peut trouver l'creux d'la cli&eacute; dans s'n &ecirc;nervation, et si l'bouanhoumme r'est enhermell&eacute; parmi ses g&eacute;lesses coumme l'autre fais, i' n's'en va pas l&icirc; rester d'boutons sus ses braies.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ils entendent Louisa crier).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;La entends tu, mins&eacute;the num&eacute;tho iun.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(a la porte).</i> Oui M'm&eacute;e, oui la f'n&ecirc;tre r'est ouverte. <i>(a Ph'lip)</i>. Ou s'en va r&ecirc;villyi tout l'vaisinn&eacute;. <i>(&agrave; Louisa).</i> Hein? Nennin, j'tais &agrave; dithe &agrave; Ph'lip de la freunmer. Va t'couochi, ch'est pas la peine de d'valler.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou' n's'en r'veint pas &agrave; bas, fait alle?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'crai pas. Ecoute, ne v'chin tan P'p&eacute;e, i' sont en hertchin au haut d'la mont&eacute;e.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah l'dg&acirc;tre, mins&eacute;the num&eacute;tho deux! Aide me &agrave; freunmer la f'n&ecirc;tre. <br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;T'en vas tu ermettre la clioche?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Aussi bein, nous est dg&eacute;rnis, au mains.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Bram entre).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Coumment qu'ou pouvez enduther chutte bouannefemme la, et tout san n&acirc;gin, je n'sais pas.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Est-alle erhorte se couochi?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin, ou s'en veint s'trainer a bas.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Man p&eacute;the de gr&acirc;ce, eh bein n'ercemenche pas &agrave; n&acirc;gi te!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;De l'humeur qu'oulle est, j'nos n'allons pas aver la chance d'ouvri la bouoche, nusse de nous!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, qu'ou n'ercemenche pas &agrave; m'p&acirc;ler du gigot d'lard, ou je l'pique dans san liet, qu'ou piesse y t'nin bouan toute la niet.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'en si jusqu'au noeud d'la gorge, de tout san n&acirc;gin.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Accouo bein que tu n'tcheins pas d'lyi, te R&acirc;chel.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et tu n'vaut pas mus n'tout te, P'p&eacute;e! J'avons eune vie d'tchian auvec les deux d'vous, souos nous pids &#8230;<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip, ne c'menche pas &agrave; t'emporter &agrave;-ch't heu, demain s'ra temps assez. Freunme la f'n&ecirc;tre et v'nez vos couochi touos les deux.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou'est qu'est Henri?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'a pas d'vall&eacute;.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est dr&ocirc;le, i' dait bein aver oui l'fr&eacute;das, &ecirc;tes-ous seurs qu'il est dans sa chambre?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'n'avons pas 't&eacute; vaie.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' pouorrait &ecirc;tre sou&ocirc;tre le voleux, j'm'en vais aller &ecirc;pier, si en cas.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' crouaise, l'apartement et Louisa entre par l'autre porte).</i><br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou'est qu'i' s'en r'va li?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vaie ou'est qu'est Henri.<br/>
<br/>
Louise&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pourtchi?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Car i' n'a pas d'vall&eacute; chutte fais.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dors t'i' don?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'j'en savons! Pourtchi qu'tu n'fais pas coumme P'p&eacute;e, si v'la qui t'otchupe.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Huh, man bieau fis, valet, ne c'menche pas &agrave; m'&ecirc;tre insolent siez me! J'vai bein que tu t'en vas d&eacute;v'nin tout dit&eacute; coumme chut vi&egrave;r ap&ocirc;tre la, le temps &agrave; v'nin.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(rentrant). </i>Es-tu &agrave; p&acirc;ler d'me, parchance, Louisa Lesbith&eacute;? J'peux en faithe autant d'te, tu sais, j'pourrais en d&ecirc;clianqut&eacute;, pus dans chinq minutes que tu as amor d'en oui dans l'couothant d'un an.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;V'la qui n'me ravithai pas, auvec un te' caract&eacute;the &#8230;<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(marri)</i>. Sapresti, n'en v'la assez, tais'ous, ou bein ou vos en r'grettez!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;S'ous 'taites des mousses, nou vos dounn'ai eune talmouse.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;P'p&eacute;e, as tu veut Henri?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin, mais j'l'ai entendu, i' ronflye coumme un perdu.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est li qu'a ieu l'pus d'avis, s'ous avaites rest&eacute; &agrave; haut, j'pouorraimes tous &ecirc;tre au liet, &agrave; la pliaiche d'&ecirc;tre ich&icirc;n &agrave; britter.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tant pus vite tant mus, mais j'sis alt&eacute;th&eacute;, y'a t'i' accouo du th&eacute;e d'restant du souper, R&acirc;chel?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein verse m'en eune tasse.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(ramassant le pot-&agrave;-th&eacute;e). </i>Y'en &agrave; gentiment, vos en pliait t'i' &eacute;tout, tel qu'il est?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui s'i' t'pliait.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;M'm&eacute;e?<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin mercie, mais dounne me eune goutte de lait.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel verse du th&eacute;e et du lait).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est ermerquablye tout d'm&ecirc;me, que tchiqu'uns &ecirc;prouv'thez &agrave; entrer par chutte f'n&ecirc;tre ich&icirc;n deux fais d'siette.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a janmais deux sans trais, i' s'en va ervenin, ous allez vaie.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Il est d&ecirc;termin&eacute; le gas, tch'est qui peut y'aver pour le tempter d'm&ecirc;me.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'peux pas m'imaginer.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est t'n argenterie &agrave; te Louisa, tu f'thais bein mus de tch&eacute;thier tout chounna siez &#8220;Hunt&#8221;, a fin que nou piesse dormi trantchilles.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Ta concienche ne dait pas t'permettre de dormi trantchille dans autchun temps, te, Bram Poudret; de m&ecirc;me v'la qui n'dait pas te d&ecirc;rangi.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;As tu laissi ta porte d'chambre ou'erte?<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ta pan'&eacute;e est fichue d'&ecirc;tre horte quand tu t'en vas ramonter &agrave; haut.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Le temps qu'ils ont 't&eacute; &agrave; p&acirc;ler, Henri, qu'est d&eacute;hors, &agrave; 't&eacute; &agrave; &ecirc;pier par la f'n&ecirc;tre de temps en temps, esp&eacute;thant d'attither l'attention &agrave; Bram).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais l'voleux n'a pas entr&eacute;.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(aperchevant Henri)</i>. Nou &#8230; n'sais &#8230; janmais.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qui y'a P'p&eacute;e?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est eune douleur qui m'passe dans la hanque, chut fichu rhomatisse la, tu sais.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est domage que tu-en as pas dans la langue &eacute;tout!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah mais M'm&eacute;e don! Etes-ous finis que j'allons nos couochi?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, venez.<i> (Se l'vant i' va &agrave; la f'n&ecirc;tre et fait des signes &agrave; Henri, sans l's autres &agrave; l'vaie).</i> La f'n&ecirc;tre est bein tr&eacute;jous. Allons bouannefemme en route, j'm'en vais amonter auvec te, et ergarder qui n'y ai pas personne souos tan liet.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;J'n'ai pas qu'faithe de t'n aide. R&acirc;chel, tu f'thas mus de couochi dans ma chambre le restant d'la niet.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais absolument, ta porte est &agrave; la cli&eacute;!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a pas d'dangi que personne se sauve auvec te.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Affront&eacute;!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;La, la don!<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Je s'rais pus raseuth&eacute;e, y'en &agrave; a bein des louis dans chut pagnyi &agrave; linge la, et ch's'ra pour te, tchique jour.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu't'en dis, Ph'lip?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein pliait te, mais reinqu'pour &agrave;-ces's&eacute;. Tu n't'en vas pas en faithe eune habitude. Je n'te mathyi pas pour t'aver &agrave; couochi auvec ta m&eacute;the.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Aupr&egrave;s vingt ans, tu dait bein pouver m'l'&ecirc;pagnyi pour eune niet.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vingt ans, eh bein ma fingre! Ou'est les ann&eacute;es s'en vont tout d'm&ecirc;me.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vingt ans d'main, le jour de la St. Jean.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'as pas qu'faithe d'en aver l'air si fyi!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pourtchi pas, j'accordons coumme des clioches, si j'pourrais aver un autre vingt ans coummes les drains, j'ne d'mandrais pas mus.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu as raison la, et Ph'lip ne pouorrai pas aver eune milheu femme que te, un bonheu que tu n'tcheins pas d'ta m&eacute;the.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein je n'sis pas d'votre opinion, me! J'n'en dounn'ais pas quat' sous d'un mathiage coumme le votre, sans d'&ecirc;fants.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah, nos y v'chin, av'ous pens&eacute;, tch'est qui d'veindra de toute l'argenterie, s'ou n'avez pas d'h&eacute;thitchi&egrave;rs.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu peux t'en motchi, ch'est tan fis, et y'a longtemps qu'tu d&eacute;v'thais y'aver dit qu'il 'tait &agrave; mantchi dans san d'v&eacute;.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;En r'v&eacute;la &eacute;tout! Absolument, j'avons l'drouait d'nos pliathe quand &agrave; ch'la!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, mais il est temps d'vos en d'menter, s'ous avez id&eacute;e d'y r'miedgi; ou n'&ecirc;tes pus d'autres des mousses. A-ch't heu au liet, en route bouannefemme.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Louisa se leve, et s'en va l'avant Bram, qui r'garde par la f'n&ecirc;tre en passant).</i><br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Ne sais pas longtemps R&acirc;chel.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' s'en vont).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi pathe!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Te r'vait tu si j'avaimes un &ecirc;fant, et qu'i' t'nait d'ches deux la. J'patha&icirc;traimes bein &eacute;tout!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Que l'Bouan Dgieu nos pr&egrave;serve de dit&eacute;!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu est bein sieux que v'la qui n'te fait pas d'rein que j'couoche auvec M'm&eacute;e?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan, car sais tu bein, j'ai eune dr&ocirc;le d'&icirc;mpression, entouorre cha qui s'est arriv&eacute; ich&icirc;n &agrave;-c&egrave;s's&eacute;.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Coumment don?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pense bein, ou'est qu'est l'raudeux, dans san bouan sens, qui s'en veindrai forchi la m&ecirc;me f&eacute;n&ecirc;tre deux fais d'siette, sachant bein que nou l'a oui la pr&egrave;unmi&eacute; fais?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est vrai, mais tch'est qui peut &ecirc;tre autrement?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'sais pas, au mains qu'y'&eacute;thait tchiqu' imbecile en train de nos jouer eune farce.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais pourtchi?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Des ouaiseaux qui font dit&eacute; n'ont pas qu'faithe de raison.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'est pas probablye qu'i' r'veindront, don.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'y fi&egrave;thais pas. Ch'est pourtchi, j'm'en vais rester &agrave; djetter.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu t'en vas aver frad.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nouffait, y'a accouo un mio d'braise dans l'&acirc;tre, j'm'en vais m'mettre dans la grand' tchaise.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, v&eacute;-t'en coumme si tu t'en v'nais t'couochi, en cas qui y'ai tchiqu'uns &agrave; djetter; et pis r'entre sans veue.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu as raison la, est tu pr&ecirc;te?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' s'envont les deux, et pis Ph'lip r'entre et va s'assi&eacute;the dans la grand' tchaise. Tout est trantchille pour un p'tit d'temps, nou vait Henri m&acirc;t&eacute; &agrave; la f'n&ecirc;tre, il &agrave; l'air g'l&eacute;. Ph'lip se m&acirc;te pour ramasser sa pipe de d'sus l'ais, quand la porte ouvre et Bram entre. Ph'lip se r'assied trantchillement et l'dgette. Bram va &agrave; la f'n&ecirc;tre, monte dans eune tchaise et tcheint la clioche tandi qu'il ouvre la f'n&ecirc;tre).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Coumment qu'dg&acirc;tre que tu t'es trouv&eacute; d'hors, te?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Par la f'n&ecirc;tre bein sieux.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais pourtchi?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en r'montant pardedans).</i> J'n'ai pas peut m'sauver aupr&egrave;s aver ouvert la f'n&ecirc;tre, Mait' Ph'lip &agrave; d'vall&eacute; par la mont&eacute;e d'dri&eacute;the.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Fallait t'faufiller dans la bouanne all&eacute;e.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et rencontrer Missis Poudret par la, i' se s'est dout&eacute;s de tchique chose.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Enfin i' n'y a pas d'ma d'fait.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan, mais j'nait pas d'caud, ou parlez qui y'a eune forte rous&eacute;e. Je f'thais bein auvec eune tasse de th&eacute;e.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Aide me &agrave; r'pendre la clioche, et pis j'm'en vais t'dounner tchique chose pour te r&ecirc;cauffer. J'sais bein ou'est qu'Ph'lip garde la boutelle.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est d'en aver &agrave;-ch't' heu, j'grelotte &agrave; la maintchi, j'sens ma c'minse toute mucri, sus man dos, si j'ai happ&eacute; eune sou&eacute;e d'fraid s'sa d'vot faute?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Allant ramasser la boutelle)</i>. La, vite don, prends en eune lache.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah mercie.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' s'en vont &ecirc;tres endormis par &agrave;-ch't heu, de m&ecirc;me tu n'd&eacute;v'thais pas aver qu'faithe de sauter par la f'n&ecirc;tre eune deuxi&egrave;me fais.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Absolument, ou n'allez pas continuer chutte comedie ichin!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si fait d'gia, passe me chutte boutelle la.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;T'nez bon. J'm'en vais m'couochi, et j'ne r'd&eacute;valle pas la bas d'autre.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n't'en vas pas m'laissi en pian parchance? Accouo eune fais, et j'sis sieux que Ph'lip dounn'ra s'n averti &agrave; la bouannefemme demain, et j'pouorrons tous nos n'aller au Vallon &agrave; Nou&eacute;.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Faut que j'diche que quand ous avez tchique chose dans la t&ecirc;te, ou n'l'avez pas aillieurs.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'sis d&ecirc;termin&eacute; qu'i' sortent d'ich&icirc;n. I' faut qu'tu m'aide.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah bein, accouo eune fais.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bon, &agrave;-ch't heu la f'n&ecirc;tre.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' lus r'mettent a pendre la clioche, Henri monte sus la tchaise et Bram a freunmer la f'n&ecirc;tre).</i><br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est dommage que j'n'avons pas eune veue, y viy'ous la?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pas d'trop, n'laisse pas couorre accouo.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;D&ecirc;pech'ous, j'sis un mio &ecirc;tourdi.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(de d'dans la grand'tchaise).</i> Ch'est m'n ieau d'vie qui t'a mont&eacute; &agrave; la t&ecirc;te.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'crai bein.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'tu dis?<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je &#8230; je &#8230; y'a tchiqu'uns d'autre ich&icirc;n!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est p't&ecirc;tre un r'venant, pouorre bachouard, ne c'menche pas a aver l'tr&eacute;lu &agrave;-ch't heu.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est p't&ecirc;tre le voleux.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Manni&eacute;the d'imbecile, tu sais bein qui n'y'a pas d'voleux, ch't'ait qu'eune sc&egrave;ne pour lus faithe peux chounna.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah v&eacute;the dgia, mais &agrave; forche de faithe la minne, j'tais c'menchi a penser que ch'tait vrai. Etes 'ous b&eacute;t&ocirc;t fini?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'sais pas tch'est qu'dg&acirc;tre qui y'a, mais je n'peux pas faithe la ficelle t'nin dans la f'n&ecirc;tre. Tchein bouan, dit, j'm'en vais aver accouo eune lache d'ieau d'vie.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(se l'vant).</i> Ch'n'est damme pas vrai!<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(laissant la clioche tchaie).</i> Ah minse, ch'est Mait' Ph'lip!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the ch'est me!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;D'ouest qu'tu veins, te?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai 't&eacute; ich&icirc;n tout l'temps.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu as 't&eacute; &#8230; Ah sapresti d'm&acirc;tin!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ous en &ecirc;tes deux vouoyous, autant qu'faut qu'j'en diche!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah mais Ph'lip, ch'tait rein qu'pour eune bord&eacute;e d'fonne.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ne prends pas la peine de menti par d&eacute;ssus l'marchi, et te, Henri, pour mains qu'deux sous, j'te fichrais &agrave; la porte &agrave;-c&egrave;s's&eacute;.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais ch'tait pas m'n id&eacute;e &agrave; me!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'sais bein, tu n'as pas assez de p'tite boudins dans la t&ecirc;te, pour penser &agrave; dit&eacute; &agrave; tan tou seu.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(La porte ouvre douchement, et R&acirc;chel ergarde le tou).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip, tch'est qui s'est arriv&eacute;?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Entre R&acirc;chel, j'ai happ&eacute; le voleux.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est pas vrai don! Ou'est qu'il est?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et pis i' n'y'en avait pas qu'iun, y'en avait deux.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et tu l's as happ&eacute;es, mais je n'les vai pas.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Les v'la.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ieux!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Louisa appathais).</i><br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;L'av'ous happ&eacute;? Nennin! Ah mais, j'n'ai janmais veut pus l&acirc;che que les hoummes dans chutte maison ich&icirc;n, ou d&eacute;vthaites aver honte! Te Bram Poudret, auvec toute ta varvette, tch'est qu'tu 'tais &agrave; faithe, j'voudrais bein saver?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Missis Lesbith&eacute;, vos pliait t'i' vos taithe pour eune minute!<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin, et tu n'vaut pas mus n'tout, te!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Missis Lesbith&eacute;, j'vos dgernie, j'sis a peut pr&egrave;s &agrave; but d'patchience!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais tch'est qui s'est arriv&eacute;?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Demande &agrave; ches deux ap&ocirc;tres la.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Henri, dis-m&eacute; tch'est qu'en est, te.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein Missis, ch'est coumme chounchin, Mess Poudret ich&icirc;n m'a d'mand&eacute; de l&icirc; dounner un coup d'main &#8230;<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bah, i' n'y a pas qu'faithe d'en aver eune entch&egrave;te, j't'ai dit d'vant que ch'tait reinqu'pour eune bord&eacute;e d'fonne.<br/>
<br/>
Henri&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'crai que j'f'thais mus d'aller m'couochi. A d'main.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'te pal'rai d'main a te! A d'main. Je n'sis pas un imbecile P'p&eacute;e, n'oubli&eacute; pas que j'tais la &agrave; vos &ecirc;couter. Et par ta faute, j'n'avons pas accouo ieu de r'pos &agrave; l'heuthe qu'il est.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Veurs tu m'dithe qui n'y pas ieu personne &agrave; rauder dans l's &agrave;-len'tours dutout? Qu'ous avez 't&eacute; &agrave; nos &ecirc;pouvanter d'la sorte pour rein.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;J'&eacute;thaimes bein deu nos en douter! Bram Poudret, manni&eacute;the de reintchivalle que tu-es, je n'sais pas tch'est qu'est ta gamme, mais tu n'en f'thas pas janmais de deux sortes!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pourtchi nos faithe toute chutte mins&eacute;the ich&icirc;n? Et &agrave; tan propre fis, je n'te comprends pas!<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Parcequ'i' r'dotte, ch'est la pourtchi, vi&egrave;r b&eacute;gaud; parcequ'il &agrave; la mauvaistchi dans l'corps.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sais don trantchille, je n'peux pas enduther tan catchet d'autre!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'peux pas l'enduther, et bein ch'est pas mal chounna! Tu n'vaut pas mus te m&ecirc;me, et j'soummes forchis de vos enduther les deux, R&acirc;chel et me. Ch'est un vrai cas du ticque qu'appelle la p&ecirc;le ni&egrave;rmiton!<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Prend garde tch'est qu'tu did, Ph'lip Poudret!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'dithai cha qu'i' m'pliait, j'sis siez me, et ou n'y &ecirc;tes pas, ni iun ni l'autre.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'en vais pas rester ich&icirc;n &agrave; oui tes insultes! J'm'en vais m'couochi, j'te p&acirc;l'ai d'main, v&eacute;-t'en R&acirc;chel.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Reste ich&icirc;n R&acirc;chel, et vous &eacute;tout Missis Lesbith&eacute;, je n'sis pas, fini.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip, ch'n'est pas d'aver d'aut' brit &agrave;-c&egrave;s's&eacute;!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est pas la m'n intention, mais i' m'semblye que ch'est ich&icirc;n un bouan moment &agrave; lus dithe nos nouvelles.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Autchunne nouvelles que tu as peuvent aretter jusqu'a demain.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Deux ou trais minutes de pus, ne f'thont pas grand diff&eacute;thence. Tch'est qu'ch'est don, Ph'lip?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pr&eacute;unmi&eacute;thement te P'p&eacute;e, tu as fait tout cha qu'tu as peut derni&eacute;thement, pour tachi de m'persuader de dounner m'n'averti &agrave; Missis Lesbith&eacute;.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu d&eacute;vthais &ecirc;tre dans ma ferme.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, i' n'y est pas, et i' n's'y'en va pas! Il &agrave; mathi&eacute; ma fille et i' s'en va rester ich&icirc;n auvec lyi.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;N't'y fie pas, si Ph'lip veurt sorti d'ich&icirc;n, j'le suiv'thai.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Coumme de raison, et pour faithe plaisi &agrave; un viellard, ou prendrez la &#8220;Vallon&#8221;.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;I' s'raient f&ocirc;s de lus n'aller dans chut creux la, et quand &agrave; t'faithe pliaisi, &agrave; te, vi&egrave;r faisieux d'brit, tu n'm&eacute;thite pas de consid&eacute;thation dutout!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tout autant coumme te, tr&egrave;jous, la manni&eacute;the que tu t'tou&ocirc;lle de lus affaithes, et qu'tu les c'mande &agrave; drouaite et &agrave; gauche, tu n'lus est qu'eune niaisance te, bouannefemme.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh oui, eh bein, va t'en don, si v'la qui n'te pliait pas!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;M'm&eacute;e, Ph'lip veurt vos dithe tchiquechose!<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;V'la qui n'me g&ecirc;n'rai pas, ma soeur Lise, s'rai reinque trop contente d'aver ma compagnie. Je s'rais trantchille siez lyi, au mains.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein ou f'thez mus de vos y'en aller, Mess Poudret.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah, j'sis &agrave; la vaie &agrave;-ch't heu. Eh bein Ph'lip, je n'pensais pas que j'verrais l'jour, que tu mettrais ta belle-m&eacute;the devant me!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est pas ch'la dutout.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan, M'm&eacute;e s'en va pouver cherchi d'la compagnie &eacute;tout, car j'nos n'allons d'ich&icirc;n.<br/>
<br/>
Louisa &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi niolin, &eacute;tout!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est la v&eacute;thit&eacute; pourtant, Missis Lesbith&eacute;. J'ai acatt&eacute; la ferme &agrave; Thomas Journeaux.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;De m&ecirc;me i' n'y &eacute;tha pas d'jalous'rie d'autre entre vous. Louez vos fermes touos les deux, et quant &agrave; m&eacute;, j'attends f&ecirc;te pour Nou&eacute; &agrave; v'nin!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et m&eacute; &eacute;tout, j'pou&ocirc;rrons en paix au mains, pour la pr&eacute;unmi&eacute;the fais d'pis que j'soummes mathi&eacute;s!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'avons &ecirc;prouv&eacute; &agrave; vos plaithe &egrave;s deux, mais i' n'y avait pas moyen, 'ous avez fait chaque jour un &ecirc;nf&eacute;, auvec votre brit! De m&ecirc;me j'allons plaithe &agrave; nous m&ecirc;me &agrave; l'av'nin.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein ma fingre, v'la qui nos met &agrave; notre pliaiche, nous! As-tu perdu ta langue, te Louisa?<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah man doue nennin, ch'est tout d'ta faute &agrave; te, auvec tout tan n&acirc;gin! Tch'est que j'm'en vais faithe m&eacute;?<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu &eacute;thas tout plein l'temps de poli t'n argenterie. Mais i' faut que j'diche que j'manqu'thai ta varvette.<br/>
<br/>
Louisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et me je s'rai bein aise d'&ecirc;tre tchitte de la tcheinne! J'm'en vais m'couchi, &agrave; d'main.<br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et m&eacute; &eacute;tout, mais je s'rai accouo ich&icirc;n demain, tu sais.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' s'en vont, Louisa l'avant).</i><br/>
<br/>
Bram&nbsp;&nbsp;&nbsp;&nbsp;&nbsp;&nbsp;&nbsp;&nbsp;D&egrave;p&ecirc;che te, ou bein carre te que j'passe, &agrave; d'main.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Nou l's entend &agrave; ardjumenter dans l'all&eacute;e).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;As tu janmais d'ta vie veut dit&eacute;!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'soummes pas finis de les oui, i' s'en vont en prendre tout l'tou d'lus lian, les pr&eacute;chains jours, tu verras.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a pas d'doute. I' s'ra capablye de lus enny'ai l'un d'l'autre quand i' s'sont s'path&eacute;s. I' f'thaient mus d'lus mathie.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein chutte fais l&agrave;, la maison s'rai fichue d'en &ecirc;crouler! Ch's'rai un cas coumme nou dit, de peux p'tites mins&eacute;thes en faithe eune grande, v&eacute;-t'en ch'est d'aller nos couochi.<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="thiatre.html">L&eacute; thi&acirc;tre</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

