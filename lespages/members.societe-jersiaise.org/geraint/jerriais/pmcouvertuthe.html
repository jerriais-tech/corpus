<HTML>
<HEAD>
<TITLE>Merrienne et sa couvertuthe &eacute;lectrique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et sa couvertuthe &eacute;lectrique</h2><br/>
Pourtchi &quot;souos l'fou&quot;?<br/></font></center><p>
<br/>
<i>&agrave; Port&icirc;nf&eacute;, Saint Ou.<br/>
Jeudi au s&eacute;.</i><br/>
<br/>
Moussieu l'Editeu,<br/>
<br/>
Hier, en &ecirc;crivant ma lettre, j'vos &eacute;thais dit que siez-nous, et j'esp&eacute;thais partout l'Ile, toute la natuthe se r&eacute;jouissait, car, pour la preumi&eacute; fais ch't'ann&eacute;e, nou pouvait dithe que ch'tait le preumi&eacute; jour du printemps. Nou-s-a tr&eacute;jous dit que, &eacute;tout, ch'est l'jour quand touos les p'tits ouaisieaux se mathient, mais i' y'a des exceptions, car dans l'f&ocirc;ss&eacute; d'l'autre bord d'la route y'a une rouoge-gorge &agrave; couer et y'a hardi d'linnots, par chein que j'en ai veu, tchi n'ont pas voulu attendre si longtemps. Mais agniet, Moussieu, nos r'v'l&agrave; en hiv&eacute;. I' fait une fraid d'tchan, i' vente une demi&eacute;-temp&ecirc;te, et i' tchait d'la plyie sans un instant d'arr&ecirc;t. Tch&egrave;sque nou peut penser de chais changements d'temps, sinon que, comme tant d'autres choses, les temps sont changis. Quant &agrave; un &ecirc;t&eacute; si caud que nou-s-&eacute;tha d'la peine &agrave; l'enduther, je l'craithais quand je l'v&ecirc;rrais, mais pas d'vant.<br/>
<br/>
En paslant du temps, Moussieu, i' faut que j'vos diche que, par chein que la Merrienne voudrait &agrave; ch'teu', je qu'menche &agrave; craithe que sa vielle t&ecirc;te est d&eacute;j&agrave; un mio cratchie, car ou voudrait m'faithe accater une couvertuthe &eacute;l&eacute;ctrique. I' s'adonne que y'a tchiques jours yunne d'nos vaisins, tch'&eacute;thait fait m&ucirc;s d'taithe sa becque, vint ichin pour une t&acirc;sse de tais, et en conversant ou dit &agrave; ma bouonnefemme que y'avait un Angliais d'meuthant dans la p&acirc;raisse de Saint H&eacute;lyi tch'avait trouv&eacute; l'moyen de s'garder bein caud de niet. &quot;Il a une couvertuthe &eacute;l&eacute;ctrique,&quot; ou continuit, &quot;&eacute;pis une boutelle &agrave; l'ieau-caude, et s&ucirc;s chonna djix couvertuthes ordinaithes.&quot;<br/>
<br/>
&quot;Ecoute, Merrienne,&quot; je l'interrompis, &quot;chein qu'tu dis l&agrave; est du gniolin, car souos tout chonna un homme &eacute;thait &ecirc;touff&eacute;.&quot;<br/>
<br/>
&quot;Pourtant,&quot; ou dit, &quot;bein lyien de s'&ecirc;tre &ecirc;touff&eacute;, il est en parfaite sant&eacute;.&quot;<br/>
<br/>
&quot;Tant m&ucirc;s pour li,&quot; j'li dis, &quot;mais si tu crais qu'un homme comme m&eacute;, tch'est Princip&acirc; d'P&acirc;raisse, et tch'&eacute;thait, sans autchune doute, 't&eacute; &ecirc;lu Seurveillant s'i' n'avait pas, comme Collecteur d'Aum&ocirc;nes, fait tchiques petites m&ecirc;prinses en comptant chein qu'les fid&egrave;les avaient contribu&eacute;, si tu crais qu'un bouon citoyen comme m&eacute; s'en va s'laissi suffotchi souos une couvertuthe &eacute;l&eacute;ctrique, une boutelle &agrave; l'ieau-caude, et djix couvertuthes ordinaithes, tu peux aller - &quot;<br/>
<br/>
&quot;Nennin, nennin, Ph'lip,&quot; ou m'arr&ecirc;tit. Je n'te d'mande pas chonna, Tout ch'que j'veur ch'est la couvertuthe &eacute;l&eacute;ctrique pour cauffer l'liet. J'pou&ocirc;rrons la mettre en action apr&egrave;s l'tais et la d&ecirc;faithe en nos couochant. I' m'semblye que ch'n'est pas te d'mander hardi.&quot;<br/>
<br/>
&quot;Et,&quot; j'li d'mandis, &quot;tch&egrave;squ'i' s'en va p&eacute;yi pour chutte couvertuthe &eacute;l&eacute;ctrique?&quot;<br/>
<br/>
Chonna, Moussieu, finit l'affaithe, car je n'avons pas les sous, ni yun, ni l'autre, et nou n'peut pas accater ditet &agrave; cr&eacute;dit.<br/>
<br/>
Mais, Moussieu, je n'ai autchune doute qu'ous avez liut l'rapport de chutte grande assembli&eacute;e d'fermiers tchi fut adressie par notre &quot;J.J.&quot; Tch&egrave;sque ous-en pensez? Criy'ous que chutte p&eacute;tition tchi fut sign&eacute;e par pr&egrave;sque tous tchi 'taient l&agrave; &eacute;tha autchune r'sultat, ou se trouv'tha t'alle parmi touos les dotch&ucirc;ments tchi s'trouvent abandonn&eacute;s et oubli&eacute;s au Greffe? Quant &agrave; m&eacute;, je n'crais pas chonna, mais ch'est seux et certain que l'Comit&eacute; d'Agritchultuthe s'sa forchi de prendre des m'suthes s'i' veur continuer comme il est. La p&eacute;tition n'peut pas &ecirc;tre inouoth&eacute;e.<br/>
<br/>
Chein qu'a hardi &ecirc;tonn&eacute; la Merrienne ch'est d'aver veu l&eacute; &quot;J.J.&quot; r'appatha&icirc;tre s&ucirc;s une estrade apr&egrave;s aver dispathu pour un couplye d'ann&eacute;es. Oulle admet tch'i' n'tait pas oubli&eacute;, car, quand i' sont hors d'la m&eacute;mouaithe pour une p&ocirc;se, i' sont bein lyien d'&ecirc;tre tout-&agrave;-fait oubli&eacute;s, chais individus-l&agrave;.<br/>
<br/>
<i><a href="lebrocq.html">Ph'lip</a><br/>

Evening Post 19/2/1963<br/>
</i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmboutelle.html">Merrienne et sa boutelle</a><p>
<li><a href="sornet2.html">Chanson triste et sornette tragique</a><p>
<li> <a href="nicholas.html">Nicholas</a><p>

<li><a href="tomjp.html">La Complyi&egrave;nte d&eacute; l'oncle Tom</a><p>
<li><a href="pmrmiede.html">Un mauvais r'mi&egrave;de pour s&eacute; garder caud</a><p>
<li><a href="pmliet.html">Ph'lip aime san liet</a><p>
<li><a href="pmliet2.html">Ph'lip est au liet</a><p>
<li><a href="pmfraid.html">Pus fraid que Jamais?</a><p>
<li><a href="pmcold.html">Merrienne complains of the cold</a><p>
<li><a href="fraidjm.html">Eun r'miede qui peu &ecirc;tre esprouvai quand y fait grand fraid</a><p>
<li><a href="manliet.html">Man P&#8217;tit Liet</a><p>
<li><a href="tudors.html">Tu dors accouo!</a><p>
<li><A HREF="dorsdors.html">Dors, dors, m'n &eacute;fant</A><p>
<li><a href="jveurs.html">Si J'Pouvais Faithe Comme J'Veurs</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
