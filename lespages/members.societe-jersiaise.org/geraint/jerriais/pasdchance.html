<HTML>
<HEAD>
<TITLE>Pas d'chance!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Pas d'chance!</h2></font><p><br>
<i>V&egrave;rsion J&egrave;rriaise d&eacute; &quot;Hard-luck Henry&quot; par R.W. Service</i></center><br>
<CENTER><TABLE><TR><TD>
Harry Smith, au Klondyke, faisait d'san mus, mais l'pou&ocirc;re corps<br>
Sus touos les lots qu'il mertchait, n'y trouvait pas d'or,<br>
Il n'avait pas d'chance - d'autres les prennaient souentre li<br>
Et n'&eacute;taient pas l&agrave; longtemps d&eacute;vant s'enrichi;<br>
Pas d'chance! - i' vendit un mio d't&egrave;rre l&eacute; quart d&eacute; san prix,<br>
L'acateux en r'fit des chents et chents louis, <br>
Coumme touos ses va&icirc;sins il piochait - li n'avait rein; <br>
Ieux i' ram&acirc;ssaient des &quot;nugget&quot; gros coumme l&eacute; poing! <br>
Tout coumme, la malfortunne n&eacute; l'd&ecirc;couorageait pon, <br>
Et v'l&agrave; tchi n'l&eacute; cachait jamais &agrave; ribotte ou bouaisson.<br>
<br>
Enfin en 1904 - ann&eacute;e bisextile, coumme l&eacute; disait l'almannas, <br>
Nou r'vit Harry sus un betch&egrave;t bein raide en travas; <br>
Ch'tait sus unn' minne manni&egrave;rement abandounn&egrave;e, <br>
Et i' l'avait &agrave; louage pouor l&eacute; restant d&eacute; l'ann&egrave;e. <br>
I' l'y bigornit longtemps, et enfin i' fit un bouan coup, <br>
Car i' tapit sus d' l'or, et unn' riche veine &eacute;tout! <br>
I' vos la travaillit d&ucirc;, sans r'pos, jour et ni&egrave;t, <br>
Et pour sa malchance d&eacute; d'vant i' n'eut pus d&eacute; r'gr&egrave;t; <br>
Quand i' vit sa pile d'or unn' fais l'ann&egrave;e finie, <br>
I' pouvait vivre &agrave; s'n aise pouor l&eacute; restant d'sa vie!<br>
<br>
Unn' sair&egrave;e, tout seu dans sa baraque, Harry songeait <br>
&Agrave; tout san bein, et tch'est qu'il en f'rait, <br>
Quand, tout d'un coup, i' l&icirc; vint unn' grande envie <br>
D'aver tchiqu'un &agrave; l&icirc; t'n&icirc;n compagnie; <br>
Chein qu'i' l&icirc; fallait ch'tait unn' parchounni&egrave;re, <br>
Il avait d&eacute; tchi pour deux - pas d'peine &agrave; l'craire;<br>
S'i' s&eacute; mariait don &agrave; tchique bouanne cr&eacute;ature,<br>
Ou prendrait soin d'li, et d'sa nou&ocirc;rriture!<br>
I' ruminait tout chounna en allumant san feu,<br>
Et pour san souper s'n allait bouoilli un oeu<br>
Quand i' l'y vit des merques tout l'tou - et restit &ecirc;bahi<br>
D'y li&egrave;re un nom d' fille: &quot;Peg&quot;, sus la cruque &ecirc;crit!<br>
Av'-ous ou&iuml; p&acirc;ler des oeu's du Yukon, entre vous?<br>
Il n'sont pon frais pounnus - il sentent &agrave; fort, et tchi go&ucirc;t!<br>
Il' ont pus d'unn' couleu, il sont rouoges, verts et bius,<br>
Et en les env'yant, les filles &egrave;s fermi&egrave;rs &ecirc;crivent souvent d'ssus <br>
Des messages, des comply&icirc;ments, auv' lus adresse et lus nom,<br>
&Egrave;s chercheurs d'or l&agrave;-haut, dans la n&eacute; et l'gliaichon ; <br>
Ch'en' 'tait iun d&eacute; chutte sorte-l&agrave;, qu' Harry avait ieu, <br>
Et sans perdre d' temps, vite i' portit s'n oeu'<br>
Tout pr&egrave;s d&eacute; la veue pour y vaie pus cliai, <br>
Et auv' bein d'la peine parvint &agrave; y d&ecirc;chiffrer:<br>
&quot;Veux-tu unn' femme sans ordgi ou malice? <br>
Si en cas, &ecirc;cris &agrave; &quot;Peg&quot;, Plum Hollow, Squashville, Wis....&quot;<br>
Toute chutte b&eacute;nite ni&egrave;t-l&agrave;, pas moyen d&eacute; dormi, <br>
I' pensait &agrave; chutte chi&egrave;re, du Wisconsin, qu'&eacute;tait si loin d'li; <br>
S'il en r&ecirc;vait la ni&egrave;t, il en r&ecirc;vait dans l'jour, <br>
L&eacute; pou&ocirc;re corps mantchait d'en cr&eacute;ver d'amour; <br>
I' p'tunnait raide ... la viyait l&icirc; faire bouanne minne <br>
&Agrave; travers les nouages &ecirc;pais d&eacute; la nicotinne! <br>
&Agrave; la fin i' n'put y t'n&icirc;n, et i' s&eacute; d&eacute;cidit vite <br>
D'aller &agrave; Squashville vaie &quot;Peg&quot;, autr&eacute;ment Margu&eacute;rite!<br>
<br>
Il avait un long traj&egrave;t d&eacute;vant li, notre amouoreux, <br>
Par monts et par vaux pour unn' s&eacute;maine ou deux, <br>
Et il &ecirc;prouvit d&ucirc; tout l&eacute; temps d&eacute; san viage <br>
&Agrave; apprendre d&eacute; belles mani&egrave;res, raffiner san langage, <br>
Car &agrave; m'sure qu'il avanchait, ou grandissait s'n envie <br>
D'&ecirc;tre l&agrave;-bas, &agrave; Plum Hollow, en si bouanne compagnie:<br>
&Agrave; la fin, unn' arl&eacute;v&eacute;e, qu'i' gelait &agrave; pierre fendre, <br>
I' s'trouvit &agrave; sa porte, tout heureux, &agrave; l'attendre.<br>
<br>
Car il avait tap&egrave;, et avait ou&iuml; dans l'all&egrave;e<br>
Unn' vouaix et un pas d'femme: &eacute;tait-che sa bein-aim&egrave;e?<br>
Bein se&ucirc;r qu&eacute; ch'tait &quot;Peg&quot; - car quand la porte s'ouvrit,<br>
Unn' jeunne femme, belle et bein faite, &eacute;tait l&agrave; endrait li -<br>
&quot;J&eacute; veins du Klondyke&quot;, dit Harry, et j&eacute; sis riche, &agrave; ch't heu,<br>
J&eacute; cherche unn' fille qu'a nom &quot;Peg&quot;, qu'avait &ecirc;crit sus un oeu'<br>
&Agrave; un houmme d&eacute; par-l&agrave;, et sans saver &agrave; tchi;<br>
Ch'tait m&eacute; qui trouvit l'oeu', et j&eacute; sis v'nu pour lyi!&quot;<br>
<br>
Ou l&eacute; r'gardit unn' minute, sans pouver l&icirc; d'viser,<br>
Les jaues bein rouoges, et toute pr&ecirc;te &agrave; lermer;<br>
Enfin ou l&icirc; dit: &quot;Man nom est 'Peg', ch'tait m&eacute; qu'&ecirc;crivis<br>
Ches mots-l&agrave; sus un oeu', car j'avais grand pitchi<br>
D&eacute; tchique houmme au Klondyke, un pays qu'est si fraid,<br>
O&ugrave;'est qu'i' faut tr&eacute;jous travailli dans gliaichon ou n&eacute;;<br>
Et j'attendais unn' r&eacute;ponse - j'ai attendu longtemps -&#173;<br>
Ou n'av&egrave;z pas d'chance, pou&ocirc;re houmme... fallait v'nin d'vant:<br>
Ch't oeu'-l&agrave; qu' ous av&egrave;z ieu n'&eacute;tait pon des pus frais,<br>
Car j&eacute; sis mari&eacute;e, y'a passant di&egrave;z-huit mais...<br>
Mais, ne rest&egrave;z pas m&acirc;t&egrave; l&agrave; - l&eacute; temps n'est pas caud,<br>
Entr&egrave;z don par-d&eacute;dans ... ou verr&egrave;z les jumieaux!&quot;<br>
<br>
&nbsp;<p>
<I><a href="picot.html">Jean Picot</a><br>
1912</I><p>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="sammcgee.html">La Cr&eacute;m&acirc;tion d&eacute; Sam Mcgee</a><p>
<li><a href="mckie.html">L'enterrement d&eacute; Bill McKie</a><p>
<li><a href="chewedear.html">La T&ecirc;te-nue &agrave; Chewed-ear</a><p>

<li><a href="satanjp.html">&quot;Satan&quot; (au Canada)</a><p>
<li><a href="jeandesprez.html">Jean Desprez</a><p>
</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
