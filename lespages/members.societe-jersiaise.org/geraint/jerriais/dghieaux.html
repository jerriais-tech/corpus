<HTML>
<HEAD>
<TITLE>Les Rocques dg'Hieaux - Les Roches Douvres</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les Rocques dg'Hieaux</h2></font></center><p>
&nbsp;<p>

D&eacute;pis qu' j'avais liu y'a eune souaixantaine d'ann&eacute;es &quot;Les Travailleurs de la Mer&quot; par Victor Hugo, j'ai tr&eacute;jous 't&eacute; &ecirc;pr&icirc;ns d&eacute; l'&ecirc;tendue des rotchi&egrave;rs tch'i' nommait Les Douvres et tchi sont connus &agrave; ch't heu sus les cartes comme Les Roches Douvres. I' sont eune affaithe d&eacute; v&icirc;ngt milles au seur-vou&ecirc;t d&eacute; Dg&egrave;rn&eacute;sy, dans les tch&icirc;nze milles au ou&ecirc;st-seur-vou&ecirc;t d&eacute; J&egrave;rri, hardi la m&ecirc;me distance au nord-nord-&ecirc;t d&eacute; l'entr&eacute;e d&eacute; L&eacute;zardrieux, Les C&ocirc;tes du Nord en <a href="bretangne.html">Br&eacute;tangne</a>, et, sustout, &agrave; tch&icirc;nze milles et d'mi d&eacute; chein tch'est Les H&eacute;aux, tch'est tout pr&egrave;s d&eacute; chu h&acirc;vre-l&agrave;.<br>
<br>
Ches rotchi&egrave;rs &eacute;taient o&ugrave;'est qu'Gilliatt, l'homme tch'a l&eacute; r&ocirc;le principa dans l'roman d&eacute; Hugo, &egrave;rp&ecirc;tchit la machinn'nie et l's aut'es parties essentielles d&eacute; La Durande, &quot;l&eacute; st&icirc;nme du Dgi&acirc;bl'ye&quot; d&eacute; Mess Lethierry, et iou &eacute;tout qu&eacute; Gilliatt s&eacute; battit auve succ&egrave;s contre &quot;l&eacute; pa&icirc;sson du Dgi&acirc;bl'ye&quot;, la grand' <a href="hugo_pieuvre.html">pieuvre</a>.<br>
<br>
Pa'ce qu&eacute;, d'un jour bein cliai - quand, disons, la visibilit&eacute; est bein bouonne aupres un &ocirc;rage - j'peux vaie en r'gardant ou&ecirc;st en m&eacute; d&eacute; nouotre Grand Clios d'la Ma&icirc;son sus La Campangne &agrave; St. Ou&euml;n chein tchi patha&icirc;t &ecirc;tre deux tours, ieune haute et l'aut'e pus courte, m&acirc;t&eacute;es &agrave; l'horizon, fait ches rotchi&egrave;rs des pus tentants.<br>
<br>
N'&eacute;tant pas bou&ocirc;n matelot - en &ecirc;ffet, probabli&eacute;ment iun des pi&eacute;thes souffrants du ma d'la m&eacute; - janmais j&eacute; n'les v&egrave;rrai tout pr&egrave;s d&eacute; sus la m&eacute;, et l's avions dans tchi nou viage pouor la Br&eacute;tangne n&eacute; pathaissent pon p&acirc;sser en d'ssus comme i' font sus <a href="minquiers.html">Les M&icirc;ntchiers</a>. Et don j'&eacute;tais hardi int&eacute;r&ecirc;ssi quand man fis H&eacute;lyi apportit &agrave; la ma&icirc;son &agrave; ches drein eune copie d&eacute; &quot;Motor Boat and Yachting&quot; pour D&eacute;zembre, 1990. L&agrave;-d'dans i' y'a eune articl'ye illustr&eacute;e, &quot;On the Rocks&quot;, par Peter Cumberlidge tchi donne eune description d&eacute; sa visite &egrave;s rotchi&egrave;rs en viage d&eacute; St. Pi&egrave;rre Port, <a href="dgernesy.html">Dg&egrave;rn&eacute;sy</a>, &agrave; l'Ile d&eacute; Br&eacute;hat.<br>
<br>
Victor Hugo dit qu&eacute; l'mot <I>Douvres</I> 'tait souvent donn&eacute; &agrave; des rotchi&egrave;rs et falaises, mais nou n'l&eacute; trouve pon dans les dictionnaithes Fran&ccedil;ais d'&agrave; ch't heu, sinon pouor l'nom du grand port Angliais. Enf&icirc;n, nou l'trouve dans l&eacute; Dictionnaire Jersiais-Fran&ccedil;ais du Docteu Frank L&eacute; Maistre souos la mention &quot;drove, dovre ou douvre &#187;. I' donne la s&icirc;ngnific&acirc;tion comme &eacute;tant &quot;Tranch&eacute;e &agrave; ciel ouvert, pratiqu&eacute;e dans un champ qui a un sous-sol aqueux, aux fins de drainage ... &Agrave; St. Ou&euml;n on dit <I>drove</I>, dans le Centre, etc., c'est <I>dovre</I> et dans l'Est <I>douvre</I>. Nous avons entendu une variante, <I>drogue</I>, &agrave; plusieurs reprises dans l'Est. C'est par confusion, ce qui arrive assez souvent quand les gens perdent l'usage des mots... Par extension on se sert du terme pour une tranch&eacute;e quelconque. Jadis on creusait des dovres au-tour des cotes ... pour mettre les hommes en embuscade. '<I>Aller es dovres deux fais la s'maine</I>' - un des services militaires d'autrefois... dans des textes du 17e si&egrave;cle on lit: '<I>par voyes de douvres</I>' - par voie de corv&eacute;es. Donc, par extension, corv&eacute;es quelconques. Enfin, c'&eacute;tait la douve ou le foss&eacute; d'un ch&acirc;teau, d'un manoir&quot;.<br>
<br>
Mais chutte explyic&acirc;tion n&eacute; mentionne pon Les Roches Douvres et pouor bouonne raison, car ches rotchi&egrave;rs connus en J&egrave;rri, et partitchuli&eacute;thement &egrave;s vi&egrave;rs St. Ou&euml;nais comme <B>Les Rocques dg'Hieaux, </B>probabli&eacute;ment un hardi pus correct et vi&egrave;r nom qu&eacute; chein tch'est p&ocirc;ssibli&eacute;ment eune corruption officielle des prononci&acirc;tions originnelles, car i' y'a' eune variante. Ch'est <B>Les Rocques Dos, </B>donn&eacute; un mio diff&eacute;thent dans l'Journal d&eacute; Jean J'valyi dans la phrase &quot;aux pres de rocque dos&quot;. Comme dit l&eacute; Docteu L'Maistre, ch'la &eacute;tha peu patha&icirc;tre eune autre &icirc;nt&egrave;rpr&eacute;t&acirc;tion, <B>Les Rocques dg'Ieau. </B>Mais, comme dans l'cas des Pi&egrave;rres d&eacute; L&eacute;, ch'est hardi pus criabl'ye qu&eacute; les rotchi&egrave;rs f&ucirc;drent nomm&eacute;s d'apr&egrave;s l&eacute; lieu dist&icirc;nctif l&eacute; pus pr&egrave;s, <B>Les H&eacute;aux, </B>en J&egrave;rriais <B>Les Hieaux. </B>Les auteurs d&eacute; &quot;Jersey Place Names&quot; craient qu' la raison pouortchi qu&eacute; l'&ecirc;tch&eacute; fut nomm&eacute; Les Roches Douvres n'est pon se&ucirc;the &quot;&agrave; mains qu&eacute; ch' n&eacute; s'sait qu&eacute; c&egrave;rtains t'nants avaient l&eacute; d'v&eacute; d'prendre du pa&icirc;sson d'il&agrave; pouor la tabl'ye au seigneu&quot;. Chutte th&eacute;orie est hardi mains probabl'ye qu' ch&eacute; n'tait qu' les rotchi&egrave;rs f&ucirc;ssent nomm&eacute;s d'apr&egrave;s Les H&eacute;aux.<br>
<br>
Si eune description donn&eacute;e par Victor Hugo &eacute;tait correcte, l&eacute; nom Les Roches Douvres &eacute;thait peu &ecirc;tre &agrave; cause d&eacute; chein tch'i' dit tch'&eacute;tait l&eacute; p&acirc;ssage &ecirc;trait (p't-&ecirc;tre comme eune tranchie ou f&ocirc;sse?) entre les rotchi&egrave;rs jeunmieaux <B>La Grand' Douvre</B> (souaixante pids d'haut) et <B>La P'tite Douvre</B> (quarante pids), o&ugrave;'est qu'les lou&ecirc;mes couothaient &agrave; toute vitesse &agrave; travers. I' dit qu&eacute; l'v&icirc;ngt-six d'Octobre mil huit chent ch&icirc;nquante-neu eune forte temp&ecirc;te d'&ecirc;tchinnoxe en tchulbutit iun. Un autre rotchi, d'apr&egrave;s l'auteur, &eacute;tait <B>L'Homme</B>, mais ch'tait ofuche, et p't-&ecirc;tre est acouo, <B>L&eacute; Hommet</B>, ch'la &eacute;tant l&eacute; pus probabl'ye dans ches ieaux pouor &#147;un &icirc;lot plat et arrondi&quot;.<br>
<br>
Dans s'n articl'ye, Moussieu Cumberlidge dit qu&eacute; d'amors les naviguants s'&ecirc;cart&eacute;thaient gentiment des Rocques dg'Hieaux en la&icirc;ssant l&eacute; phare, haut d&eacute; deux chents pids sus les rocques, un bou&ocirc;n trais milles &agrave; l'&ecirc;st en d'valant au ou&ecirc;st et pr&eacute;f&eacute;thabli&eacute;ment deux milles au ou&ecirc;st en allant &ecirc;st. Les couothants sont pi&ecirc;ssants, i' dit, et p&ucirc;t&ocirc;t &agrave; n'pas s'y fier en direction l'tout des rotchi&egrave;rs. Nou peut rencontrer eune forche magn&eacute;tique au su'&ecirc;t des Rocques dg'Hieaux, &quot;eune sens&acirc;tion myst&eacute;thieuse&#148;. L&eacute; Sieur Cumberlidge subit eune fais eune d&ecirc;vi&acirc;tion temporaithe d&eacute; v&icirc;ngt d&eacute;gr&eacute;s, tch'i' criyait, &agrave; ch't' endrait.<br>
<br>
Ch'la confirme don tchiquechose d&eacute; l'hyperbole &agrave; Victor Hugo:<br>
<br>
&quot;Pas de rencontre plus redout&eacute;e ... La rafale, l'eau, la nu&eacute;e, l'illimit&eacute;, l'inhabit&eacute;. Nul ne passe aux rochers Douvres qu'&eacute;gar&eacute;. Les granits sont d'une stature brutale et hideuse. Partout l'escarpement. L'inhospitalit&eacute; s&eacute;v&egrave;re de l'ab&icirc;me&quot;.<br>
<br>
Le &quot;Portulan des C&acirc;tes de la Manche&quot; (1855) dit: &quot;L'espace compris entre Les Roches Douvres, Guernesey, Jersey et Les Minquiers est d&eacute;sign&eacute; sous le nom de Grand Ruet. Les courants, lorsqu'ils sont dans leur plus grande force, y portent en travers, et la profondeur de l'eau et la mauvaise qualit&eacute; du fond emp&ecirc;chent qu'on y mouille avec s&eacute;curit&eacute;. Aussi est-il prudent de ne s'y engager qu'avec une brise favorable et de la vue, surtout en grandes mar&eacute;es... La partie Ouest des c&ocirc;tes comprises entre le Cap Fr&eacute;hel et Les H&eacute;aux est signal&eacute;e, de nuit, par le phare des H&eacute;aux de Br&eacute;hat (feu fixe)...&quot;<br>
<br>
L&eacute; Sieur Cumberlidge &ecirc;crit qu&eacute; &quot;En d&eacute;pit d&eacute; s'n aspect &acirc;ffreux, il est p&ocirc;ssibl'ye d'att&egrave;rrer sus Les Roches Douvres par un temps calme... Bein seux i' faut eune visibilit&eacute; raisonnabl'ye, mais autr&eacute;ment l'obstacl'ye l&eacute; pus &icirc;mportant est psychologique; il faut, en eff&ecirc;t, s&eacute; p&egrave;rsuader qu&eacute; nou-s-appraiche eune &icirc;le et un mouoillage fascinnants p&ucirc;t&ocirc;t qu&eacute; iun des pus &acirc;ffreux &ecirc;tch&eacute;s dans La Manche. Nou trouve un tchai en pi&egrave;rre et eune p&eacute;tite ca&ucirc;chie du c&ocirc;t&eacute; &ecirc;st du pus grand &icirc;lot et eune j't&eacute;e pouor att&egrave;rrer au ou&ecirc;st&quot;.<br>
<br>
L&eacute; phare est b&acirc;ti sus eune rondasse comme un fort, tch'est d&eacute; ch&icirc;nq &ecirc;tages, et &quot;juste au ou&ecirc;st est la fond&acirc;tion en ch&icirc;nment du vi&egrave;r phare, tchi 'tait hardi pus p'tit qu&eacute; la tour d'&agrave; ch't heu d&eacute; souaixante m&egrave;tres d&eacute; granit rose venant d's alentours.<br>
<br>
&quot;Sont hors les jours des gardgiens du phare tch'&eacute;thaient off&egrave;rt la beinv'nue d'un na&ucirc;fragi &agrave; autchun tchi s'trouvait l&agrave; l'tou. La pi&ecirc;ssante veue&quot; (qu' nou vait lithe brillamment au liain la niet d&eacute; La Campangne, St. Ouen) &quot;et l'b&ecirc;tchi R.D.F.&quot; (&quot;radio direction finding beacon&quot; en Angliais et &quot;balise de radiogoniom&eacute;trie&quot; en Fran&ccedil;ais) &quot;sont contr&ocirc;l&eacute;s &agrave; ch't heu par microprocesseurs&quot;.<br>
<br>
Un p'tit but au seur-vou&ecirc;t du phare nou vait les deux hautes et bianches colonnes des moul&icirc;ns &agrave; vent tchi fournissent l'<a href="energie.html">&ecirc;n&egrave;rgie</a> suppl&eacute;mentaithe pouor l&eacute; phare. Chein qu'nou vait sus l'horizon des ha&ucirc;teurs en d'ssus d'La <a href="pmbaie.html">Baie d'St. Ou&euml;n</a> patha&icirc;t &ecirc;tre la tour du phare et la cheinne d&eacute; iun des moul&icirc;ns &agrave; vent, tchi n'sont pon si hautes.<br>
<br>
L&eacute; Sieur Cumberlidge att&egrave;rrit sus la j't&eacute;e du ou&ecirc;st et il dit: &quot;D&eacute; la vielle fond&acirc;tion nou-s-a eune veue assez &ecirc;ffritante au ou&ecirc;st et au nord-vou&ecirc;t &agrave; trav&egrave;rs la pus grand' partie des rotchi&egrave;rs. Dans l&eacute; d'hors d&eacute; l'&ecirc;tch&eacute; hardi des rotchi&egrave;rs sont en d'ssus d'l'ieau, mais pas bein liain d&eacute; nouot' mouoillage nou viyait tchiques mauvais r&ecirc;mouages en d'ssus d&eacute; dangi&egrave;rs pas bein liain en d'ssous...&quot;<br>
<br>
S&eacute;n articlye dans &quot;Motor Boat and Yachting&quot; est accompangnie d'eune grand' photographie en couleurs du phare, la vielle fond&acirc;tion et iun des moul&icirc;ns &agrave; vent, et &eacute;tout par deux s&icirc;mpl'yes cartes d&eacute; la p&ocirc;sition des Rocques dg'Hieaux quant &agrave; Dg&egrave;rn&eacute;sy, J&egrave;rri et la c&ocirc;te d&eacute; La Br&eacute;tangne, et des rotchi&egrave;rs ieux-m&ecirc;mes.<br>
<br>
&nbsp;<p>
<I>Max Lucas<br>
</I>(Des r'm&egrave;rci&ecirc;ments au <a href="lemaistre.html">Docteu L'Maistre</a> pouor sen a&icirc;gue &agrave; traduithe ch't' articl'ye)<p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="rotchiers.html">Les Rotchi&egrave;rs d&eacute; J&egrave;rri</a><p>
<li><a href="pierres_de_le.html">Les Pi&egrave;rres D&eacute; L&eacute;</a><p>

<li><a href="cahouain_cos.html">Les c&ocirc;'s d'la Mouaie</a><p>
<li><a href="ecrehos.html">L's &Ecirc;cr&eacute;hos</a><p>
<li><a href="ecreho.html">Nou vait es Escrehous</a><p>
<li><a href="ecrehous.html">The Ecrehous</a><p>
<li><a href="ecreho2.html">Un P'tit Viage en &Ecirc;cr&eacute;ho</a><p>
<li><a href="minquiers2.html">Ph'lip doesn't care about the Minquiers</a><p>
<li><a href="minquiers.html">Es Minquiers</a><p>
<li><a href="fishing.html">A Disastrous Fishing Expedition</a><p>
<li><a href="pliaiches.html">Noms des Pliaiches en J&egrave;rri</a><p>
<li><a href="iles.html">Les &Icirc;les d'la Manche</a><p>
<li><a href="hugo_pieuvre.html">Victor Hugo et la Pieuvre</a><p>
<li><a href="lacorbiethe.html">La Corbi&eacute;the</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
