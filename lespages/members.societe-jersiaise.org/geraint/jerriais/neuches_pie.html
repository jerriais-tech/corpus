<HTML>
<HEAD>
<TITLE>I' s'en va y aver des neuches!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' s'en va y aver des neuches!</h2></font></center><p>



<div align="center"><i> Ki ri-ki-ki </i> <br/>
 Ka-ra-ka-ka  <br/></div>
<br/>
 I' s'en va y aver des neuches! Sans doute, i' y'a des neuches b&eacute;t&ocirc;t touos les jours, en J&egrave;rri, du mains, y'en a souvent - eh bein v&eacute;the, mais pas comme les cheinnes tchi s'en vont aver lieu &agrave; St &#8230;&#8230;&#8230; ah dgi&acirc;tre, j&eacute; n'm'en vais pas vouos dithe l&eacute; nom d'la p&acirc;raisse, car ous en s&eacute;thiez autant comme m&eacute;. J&eacute; n' dithai pas si ch'est d'par amont ou d'par ava. Ou viyiz, j'peux vouos en dithe un bouon but mais i' n'est tout d'm&ecirc;me pas bouon d&eacute; dithe tout chein qu'nou sait en autchun temps; ch'est en tchi si j'vouos raconte c&egrave;rtaines choses entouor ches neuches ou v&egrave;rrez p't&ecirc;tre pour vous-m&ecirc;mes pus tard tch'est qu'en s'sa l'r&eacute;sultat, l'nom des partis, la p&acirc;raisse, et c&eacute;t&eacute;ra. <br/>
<br/>
 Assa, not' janne couplye sont bein connus touos les deux. J'dis janne couplye mais ch'n'est pon tout d'm&ecirc;me just&eacute;ment des p'tits pouoch&icirc;ns. L&eacute; gas est dans sa trentaine et la garce en d'ssous d'quarante. Ou viyiz bein, ch'est just&eacute;ment d'bieaux &acirc;ges  pas trop jannes ni pas trop vi&egrave;rs. L'&acirc;ge ou&ecirc;qu'nou-s-est suppos&eacute;s d'aver pr&icirc;ns bein d'l'avis, d'aver ieu ses dents d'sagesse (et of&ucirc;che les aver r'p&egrave;rdues) - l'&acirc;ge, enf&icirc;n, quand nou dait saver tch'est qu'nou-s-est &agrave; faithe quand nou-s-entr&eacute;prend autcheune chose, sait-che mettre eune poule &agrave; couer, acater un bidet, aller s'faithe m'suther pour un neu fa, ou, sus toute chose, s&eacute; mathier! <br/>
<br/>
 Eh bein, don, notre janne couple, ou vi&egrave;r couplye, comme ou voudrez dithe, ont 't&eacute; &agrave; faithe la carre n&eacute; v'lo beint&ocirc;t un an et chutte fais ont d&eacute;cid&eacute; d&eacute; s'mett' la corde au co. L&eacute; Poulot (faut li donner un nom) n'avait jamais ieu d'janne fille d&eacute;vant chette-ch&icirc;n mais il est tout &agrave; fait satisfait d'san chouaix et n's&eacute; d'mente pon fort du d'vis du monde ni d'rein d'autre. L&agrave; don, ch'est d'm&ecirc;me! Car aupr&egrave;s tout, tch'est qu'v'l&agrave; tchi peut faithe au monde, m&eacute; dith'ous? La hardelle, yi (Bichette, faut dithe) - ch'n'est pas manque qu'ou n'ait ieu d'galants, nan dgia, car ou n'n'a ieu des douzaines, d&eacute;pis la Dg&egrave;rre, mais d'en par-ch&icirc;n n'avait jammais peu en crocheter iun pour bouon. Ah dame, ch'est qu'oulle en est ordgilleuse, d&eacute; san Valent&icirc;n; j'vouos asseuthe qu&eacute;  Nou s'dr&egrave;che quand nou s'prom&egrave;ne sus la grand' route l&eacute; dimanche l'arl&eacute;v&eacute;e! P'p&egrave;e a donn&eacute; san consentement et l'aven&icirc;n est devant ieux. Hourrah! <br/>
<br/>
 L&eacute; Poulot s'en va y faithe bein, li qui n'est qu'&icirc;ndividu d&eacute; s'gonde main, comme nou dit. Sa douoche est la fille, seule fille &eacute;tou, d'un grand et riche propri&eacute;taithe, lun d'ches-l&agrave; qui faisait bein dans l'temps d'la Dg&egrave;rre et tch'a ragot&eacute; et ragot&eacute; tr&eacute;jous l&eacute; p'tit mio d'enpis et - eh bein, y'a eune bouonne pile d&eacute; c&ocirc;t&eacute; acheteu. Un maglye d'bein! eh don, la Bichette h&eacute;thit' ta tchique jour, si tout va bein, d&eacute; chu pits d'sou, d'la rente et un m&ecirc;nage; tchi fait qu&eacute;, comme ou dit, &quot;tch'est qu'il en est qu'man Poulot s'sai journalyi? J'en &eacute;thai assez pour deux, m&eacute;, et pour d'autres, s'il en v'nait &eacute;tou!'' Sapresti! D'ailleurs, l&eacute; P'p&egrave;e et la M'm&egrave;e en sont touos contents et toute la famille et les pathents des deux c&ocirc;t&eacute;s sont d'accord qu&eacute; la pathe est bein 'path&eacute;e'' (prenez chu mot comme i' vouos pliaitha!) et qu&eacute; v'l&agrave; tchi s'en va r&eacute;uni deux des familles les pus notablyes d'la p&acirc;raisse. Les &ecirc;lections et les partis sont oubli&eacute;s pour acheteu et tous lus souhaitent jouaie, jusque les routchi&egrave;rs et les marchands d'chiques! Sant&eacute; &agrave; l'amoutheuse et san galant! <br/>
<br/>
 Allons, tch'est qu'i'faut d'pus, m&eacute; dith'ous? L&eacute; mathiage n'&eacute;tha pas lieu fort d&eacute;vant la St Mich&eacute;, il est probablye ; mais l&eacute; tourt&eacute;theu et sa tourterelle ont d&ecirc;j&agrave; r'chu un tas d'bieaux pr&eacute;sents, car i' sont si bein connus touos les deux. Pour en nommer seulement tchitch'un, y'a eune machinne &agrave; couotre, un r&acirc;t&eacute; &agrave; lanchon, eune p'tite fourtchette d&eacute; gard&icirc;n, un livre d'banque atou l'nom des deux sus la couv&egrave;rtuthe, un almonas d'la Chronique pour mil neuf chent trente-neu, un p'tit h&egrave;rnais pour aller qu'si des pissenliets &egrave;s lap&icirc;ns, un fouet, dgiex v&egrave;rges d'filain, siex boutelles d&eacute; litcheu et une boutchet &agrave; sale ieau. Quand veindra l'temps, il est probablye qu&eacute; ou v&egrave;rrez la liste d'pr&eacute;sents toute compli&egrave;te sus les g&acirc;zettes, ch'est en tchi j'n'en dithai pas pus pour acheteu, sinon qu'la liste est ouv&egrave;rte &agrave; diff&eacute;thents bords en ville - siez Herp&icirc;n et fis, les tch&icirc;ncaill&egrave;rs, siez Ivrelot et Barique, marchands d'v&icirc;n et pis siez Jouette et Busette au B&eacute;zaar d&eacute; Treize Sou. Y'a eune masse d&eacute; choses &agrave; chouaisi et n'y'a qu'&agrave; mettre san nom &agrave; c&ocirc;t&eacute; d&eacute; chein qu'nou veurt donner et payi l'prix d'l'articlye - comme nou fait d'nouos jours parmi touos les grands gens. <br/>
<br/>
 P&eacute;p&egrave;e s'en va lus louer (&agrave; prix raisonablye, car i' dit qu'i n'ch&egrave;rche pon &agrave; faithe d&eacute; profit sus son bieau fis), i' s'en va lus louer, comme j'dis, deux bieaux p'tits appart&eacute;ments, dgix par huit, auve eune d&ecirc;pense &agrave; c&ocirc;t&eacute; pour laver les vaissieaux, peler les patates et garder d'l'ieau fraiche - car, comme i'dit, i faut &ecirc;tre p'tits d'vant d'&ecirc;tre grands, et pus tard, of&ucirc;che, nou pouorrait lus c&eacute;der eune a&icirc;tre &agrave; patates et p't&ecirc;tre l&eacute; p'tit solyi &agrave; fain (ch'est s'lon, si la famille allait cra&icirc;tre, par exemplye) - ch&eacute; s'sait p'tite chose d&eacute; converti et d'am&eacute;nagi ch'la tout d'suite. <br/>
<br/>
 L&agrave;, eh bein, tout d'm&ecirc;me, n'en v'l&agrave; pas mal pour ches neuches, qui n'ont pas 'couo ieu lieu, et, nou sait jammais tch'est qu'i' peut s'arriver, qui n'&eacute;thont p't&ecirc;t' pas lieu du tout. Enfin, il est &agrave; d'sither qu&eacute; si fait, car tout l'monde en sont enchant&eacute;s, d'not' charmant couplye, et y'&eacute;thait d&eacute; grands d'sappointements dans l'vaisinn&eacute; si l'affaithe faisait feu par la tchulasse. <br/>
<br/>
 La raison pourtchi qu'j'ai bailli d'ma bec ou sujet d'ches grand's neuches est pour qu&eacute; mes lecteurs d&eacute; l'Ile entchi&eacute;the pi&ecirc;ssent &ecirc;tre au couothant, car n'y'a rein it&eacute; comme d&eacute; saver les nouvelles en bouon temps et toutes fra&icirc;ches, ou davez bein, comme l&eacute; lait qui sort d'la vaque! Et ch'est pour ch'la qu&eacute; j'sis payie, m&eacute;! <br/>
<br/>
<i> <a href="lemaistre.html">Marie la Pie</a></i> <br/>
<i> 24/6/1939</i> <br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="flmtrousseau.html">Les d'vis d'eune pie</a><p>
<li><a href="neucheslaiesse.html">Les Neuches de La&iuml;esse</a><p>
<li><a href="mathiage3.html">L&eacute; S&egrave;rvice d&eacute; Mathiage</a><p>
<li><a href="jeleveux.html">"Je le veux"</a><p>
<li><a href="mathiage2.html">Vielles Cou&ocirc;teunmes au Mathiage</a><p>
<li><a href="mathiage_art.html">L'Art du Mathiage</a><p>
<li><a href="heutheuxmathiage.html">Les segrets d&#8217;un heutheux mathiage</a><p>
<li><a href="obey.html">The Promise To Obey</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="pmmathiages.html">Les mathiages d'agniet et d'aut'fais</a><p>
<li><a href="mathious.html">Mathi'-ous, Garcons, Mathi'-ous</a><p>
<li><a href="gdfsermathier.html">Les d'vis du Bouan'homme George</a><p>
<li><a href="parchonnnies.html">Les Parchonn'nies Civiles</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

