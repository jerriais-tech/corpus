<HTML>
<HEAD>
<TITLE>La Porte &agrave; Papa</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Porte &agrave; Papa</h2></font></center><p>


I' ventait eune dg&ecirc;le, les vents d'nord-vou&ecirc;t souffliaient sans c&ecirc;sse l&eacute; tou des nos, et d'temps en temps eune rafale dans la cheunm'n&eacute;e fa&icirc;sait p&eacute;tilyi la braise dans l'&acirc;tre, mais Ph'lip, assis sus l'bantchet, n'l's'entendait pas. Il avait l's i&egrave;rs freunm&eacute;s coumme s'i' dormait et la pipe qu'i' t'nait entre ses dents 'tait d&ecirc;teinte. Il avait 't&eacute; d'm&ecirc;me d&eacute;pis qu'sa femme, Anne, s'&eacute;tait all&eacute;e s&eacute; couochi y'avait pus d'eune heuthe. Mais Ph'lip n&eacute; dormait pas. Il avait 't&eacute; siez s'n houmme d'affaithes ch't arl&eacute;v&eacute;e-l&agrave; et les nouvelles qu'il avait &egrave;rchu l'avaient boulevers&eacute; tellement qu'i' savait bein qu'i' n'gangniait rein d'aller s'couochi car i' n'dormithait pas d&eacute; siette et n'f'thait qu&eacute; d'desteurber l&eacute; r'pos &agrave; Anne. <br/>
<br/>
Oulle avait b&eacute;soin d'sa niet d'dormi car ou s'en allait en aver pliein l'dos &agrave; souongni les trais gar&ccedil;ons et les deux filles qui 'taient si excit&eacute;es d'aver lus fr&eacute;thes &agrave; la maison &agrave; longs jours duthant les vacances d&eacute; Nou&eacute;. Les gar&ccedil;ons, &agrave; l'habitude d'aver un bou&acirc;n Nou&eacute;, avaient p&acirc;ss&eacute; la journ&eacute;e &agrave; faithe des plians et raconter &agrave; lus soeurs tout chein qu'i' pouvaient lus attendre du grand jour. <br/>
<br/>
Coumment les d'sappointer, coumment dithe &agrave; ch&icirc;nq p'tchiots coumme chenna qu'i' n's'en allaient pas aver rein &agrave; Nou&eacute;? Coumment les faithe comprendre qu'i' n'avait pas d'sou pour touos l's extras, et qu&eacute; ch'tait lus grand-p&eacute;the qu'avait sout&eacute; pour tout l'fest&icirc;n et les cadeaux dans l'p&acirc;ss&eacute;! A ch't heu qu'i' 'tait mort ch'tait tout finni. <br/>
<br/>
Les &ecirc;fants avaient ador&eacute; lus papa et Anne s'&eacute;tait faite l&eacute; plia&icirc;si d&eacute; l'souongni; lyi et s'n houmme avaient rest&eacute; dans la ferme au bouanhomme pour l&icirc; faithe plia&icirc;si, malgr&eacute; qu'i' savaient bein qu'oulle 'tait trop p'tite pour y ram&acirc;sser d'sou auvec la fanmil'ye qu'il' avaient &agrave; &ecirc;lever. Il' avaient accept&eacute; la pathole au bouanhomme quand i' lus d&icirc;sait qu'&agrave; sa mort il' &eacute;thaient assez d'sou pour n'aver pas qu'faithe d&eacute; lus g&ecirc;ner pour l&eacute; restant d'lus jours. Il avait mouothi subitement y'avait tch&icirc;nze jours et ch't arl&eacute;v&eacute;e l'houmme d'affaithes avait dit qu&eacute; la f&egrave;rme etait franche et qu'il ethait deux's-trais quartchi&egrave;rs d&eacute; rente, mais qu&eacute; l'p&eacute;the n&eacute; d'vait pas aver un liard autrement, car malgr&eacute; qu'il avait fait toutes les r'ch&egrave;rches n&eacute;cessaithes i' n'avait pas peu trouver d'sou, ni m&ecirc;me d&eacute; r'cords qu'il en avait janmais ieu. <br/>
<br/>
Ph'lip n'avait pas voulu en dithe rein &agrave; Anne en d'vant d's &ecirc;fants, mais eune fais qu'il' avaient 't&eacute; hors au liet et qu'ou s'&eacute;tait assise au pid du feu auve sa cou&ocirc;tuthe i' li'avait racont&eacute; chein qu'en 'tait. Un coupl'ye d'heuthes s'&eacute;taient p&acirc;ss&eacute;es &agrave; distchuter et &agrave; p&acirc;ler d&eacute; lus d&ecirc;m&icirc;nse, jusqu'&agrave; qu'Anne, l&egrave;rmant et morte l&acirc;ssee, s'etait allee se couochi. <br/>
<br/>
L&eacute; vent, qui s'&eacute;tait cru, souffliait d&eacute; pus b&eacute; et ch'tait d'la sie &ecirc;loua&icirc;ssie par eune rafale qu'en tchiant dans l'dri&eacute;the d&eacute; l'&acirc;tre, fit Ph'lip ouvri les i&egrave;rs et &egrave;rgarder l'tout d'li. <br/>
<br/>
&quot;I&quot; s'en va faller ramonner chutte cheunm'n&eacute;e-l&agrave;&quot;, i' pensit &agrave; li-m&ecirc;me; &quot;les mousses en ont p&acirc;l&eacute; sept ou huit fais aniet.&quot; <br/>
<br/>
V'l&agrave; tchi s'en allait &ecirc;tre eune chose d&eacute; pus pour li &agrave; faithe, car dans l'p&acirc;ss&eacute; san pethe s'&eacute;tait tr&eacute;jous otchup&eacute; de la netti pour qu'ou f&ucirc;sse propre pour Papa Nou&eacute; a n'sali pas san rouoge habit quand i' v'nait la niet de la S&egrave;rvelle. L&eacute; bouanhomme avait 'te coumme un mousse li-m&ecirc;me, quand, la dreine chose la S&egrave;rvelle, il avait ram&acirc;ss&eacute; tout chein qu'il avait atchumul&eacute; pour emplyi les ch&icirc;nq cauches pendues &agrave; eune corde qu'il avait m&icirc;ns &agrave; l'expr&egrave;s en d'ssus d'l'&acirc;tre. Mais &agrave; tchi bouan ramonner la cheunm'n&eacute;e quand Papa Nou&eacute; n's'en allait pas v'n&icirc;n ch't ann&eacute;e? I' n'y'avait pas d'sou pour tout chu niol&icirc;n-l&agrave;! Ch'n'tait pas du niol&icirc;n &egrave;s mousses, dgia - i' pouvait s'&icirc;nmaginner lus d'sappointement! <br/>
<br/>
&quot;Ah l'dgi&acirc;tre&quot;, s&eacute; fit Ph'lip, &quot;tch'est qu&eacute; j'm'en vais faithe?&quot; <br/>
<br/>
S&eacute; l'vant d'un ambron, les l&egrave;rmes &egrave;s i&egrave;rs, i' s'en fut &agrave; haut auve la m&eacute;mouaithe des mousses tous en c'm&icirc;nsoles dans un troup&eacute; en d'vant d'l'&acirc;tre o&ugrave;'est qu'lus grand-p&eacute;the avait fait un radgi d'feu &agrave; Nou&eacute; p&acirc;ss&eacute; l'mat&icirc;n. I' viyait acouo l&eacute; plia&icirc;si &agrave; san p&eacute;the d&eacute; vaie la jouaie des &ecirc;fants &agrave; m'suthe qu'i' v&iacute;&eacute;dgaient lus cauches d&eacute; touos les tr&eacute;sors. <br/>
<br/>
Ch'avait 't&eacute; d'm&ecirc;me touos les Nou&eacute;s d&eacute;pis qu'l&eacute; grand d'ses gar&ccedil;ons avait 't&eacute; n&eacute;, mais ch't ann&eacute;e..... <br/>
<br/>
Au m'sesp&eacute;, i' s&eacute; d'sabilyit tranchillement et s'fou&ocirc;rrit entre les l&icirc;ncheurs, t&acirc;chant d&eacute; n'r&ecirc;vilyi pas Anne, mais ou n'dormait pas et prannant ieune des mains &agrave; Ph'lip ou la s&egrave;rrit entre les siennes pour t&acirc;chi d&eacute; l'consoler dans sa peine. <br/>
<br/>
Pouortchi qu&eacute; l'bouanhomme avait voulu lus faithe &agrave; craithe mithacl'yes quand ch'n'tait pas vrai? Dans toutes autres choses pouortant i' 'tait l'miyeu des hoummes! Mais pus &icirc;ncomprenabl'ye, d&eacute; o&ugrave;'est qu'i' ram&acirc;ssait ses sou quand il 'tait en vie? Il en avait tr&eacute;jous &agrave; plieine pouchette! Ch'tait un vrai myst&eacute;the. <br/>
<br/>
Auve tout ch'la &agrave; lus tracachi l'esprit, i' fut acouo longtemps devant qu' Ph'lip et Anne pi&ecirc;ss&icirc;sses happer l'dormi, et ch'n'tait pas ravissant qu&eacute; ni l'un ni l'autre entendit l&eacute; c&acirc;rillon l&eacute; lendemain au mat&icirc;n. Ch'tait l&eacute; t&icirc;ntamarre des &ecirc;fants &agrave; galva&ucirc;der ava&ucirc; la mont&eacute;e en ch&egrave;rche d&eacute; lus d&eacute;jeuner qui les fit lus &ecirc;m&ocirc;tchi. <br/>
<br/>
Fa&icirc;sant un brai &agrave; Anne, Ph'lip sautit hors du liet et s'habilyit en h&acirc;te et en pr&ecirc;sse et, prannant les cannes d&eacute; d'dans la lait'tie, i' s'en fut tout drait &agrave; l'&ecirc;tabl'ye; aupr&egrave;s tchiques minnutes Anne arrivit pour l&icirc; donner un coup d'main, et i' f&ucirc;tent pas longtemps &agrave; traithe les vaques et m'suther l'lait. <br/>
<br/>
Quand Anne sortit d&eacute; d'dans l'&ecirc;tabl'ye pour s'en r'aller par dedans, ou vit qu&eacute; y'avait des nuages d&eacute; feunm&eacute;e qui sortaient d&eacute; la cheunm'n&eacute;e d'l'&acirc;tre. Fa&icirc;sant des brais &agrave; Ph'lip d&eacute; s'en v'n&icirc;n, ou s'en fut &agrave; la course &agrave; trav&egrave;rs du bel, mais Ph'lip &eacute;tait &agrave; la porte devant lyi et happant s'n arme d&eacute; d'ssus l'haut du dr&eacute;cheux i' la ch&egrave;rgit d's&eacute;. L&eacute; brit du feu 'tait coumme eune &ocirc;rage et, apr&eacute;chant d'l'&acirc;tre, i' pouvait ou&iuml; tchiques pi&egrave;rres qui cratchaient par la caleu. Mithant amont la cheunm'n&eacute;e, i' la&icirc;ssit cou&ocirc;rre un trait. Pour tchiques s'gondes ch'fut en enf&eacute;; la sie &agrave; feu d&ecirc;gr&icirc;ngollait dans l'&acirc;tre d&eacute; touos les c&ocirc;t&eacute;s et remplyait la tchu&icirc;sinne coumme un nuage, tandi qu&eacute; l'ieau qu'Anne avait 't&eacute; &agrave; fliantchi sus la fou&eacute;e dans l'&acirc;tre cou&ocirc;thait partout. <br/>
<br/>
He&ucirc;theusement, la cheunm'n&eacute;e n&eacute; br&ucirc;lait pas d'autre, mais les mousses s'en allaient aver &agrave; r&ecirc;pondre pour chenna! Ni&egrave;rs coumme des cracots, il' 'taient m&acirc;t&eacute;s ensembl'yes coumme des tchians fou&ocirc;t&eacute;s, mais Ph'lip d&eacute;cidit d&eacute; la&icirc;ssi la le&ccedil;on &agrave; pus tard quand i' r's&eacute;thaient pus rasse&ucirc;th&eacute;s. I' s'm&icirc;nt &agrave; vi&eacute;dgi l'&acirc;tre et ch'fut pus tard quand i' 'tait &agrave; gratter l'restant d'la sie auvec eune vielle houette qu&eacute; Johnnie, l&eacute; deuxi&egrave;me des gar&ccedil;ons, s&eacute; fit: &quot;Pouortchi qu&eacute; Papa n&eacute; nettissait pas la cheunm'n&eacute;e d'm&ecirc;me'? Tu l&icirc; dis &agrave; Nou&eacute; p&acirc;ss&eacute; qu&eacute; ch'tait la miyeu manni&eacute;the&quot;. <br/>
<br/>
Ph'lip n'en r'venait pas, mais ch'tait vrai qu'il avait dit en riant &quot;Bah, met s'y l'feu et t'en r'path'thas pus vite&quot;, quand san p&eacute;the 'tait en train d&eacute; la ramonner. Les mousses n'avaient pas oubli&eacute; ch'la; coumment les punni pour d&eacute; tchi qu'il' avaient fait tout &agrave; la bouanne fouai pour avanchi les pr&eacute;path&acirc;tions pour Nou&eacute;? <br/>
<br/>
Tout pensif, Ph'lip continnuit &agrave; gratter et ch'tait quand il allouongnit l'bras pour aveindre sus l'haut d'eune pierre qui d&ecirc;passait l's autres dans la carre d&eacute; la cheunm'n&eacute;e qu&eacute; Johnnie, tout g&ecirc;n&eacute;, l&icirc; dit: &quot;N&eacute; pousse pas sus chutte pi&egrave;rre-la, P'p&egrave;e; i' n'faut pas ouvri la porte &agrave; Papa ou les mannes' &agrave; fou en sortithont pour m&eacute; mangi!&quot; <br/>
<br/>
&quot;Va a&icirc;dgi &agrave; ta m&eacute;the au lieu d'conter des sornettes&quot;, s&eacute; fit Ph'lip. <br/>
<br/>
&quot;Oui, P'p&egrave;e, mais n'ouvre pas la porte &agrave; Papa&quot;, dit l&eacute; mousse en s'n allant. Il avait l'air si g&ecirc;n&eacute; qu&eacute; sa p&eacute;the n&eacute; put pas s'emp&ecirc;chit d&eacute; s&eacute; d'mander tchi m&ecirc;ch&eacute; qu'il avait 't&eacute; &agrave; faithe quand san grand-p&eacute;the l'avait m'nichi d'la sorte. <br/>
<br/>
&Agrave; forche de chinner, la tchu&icirc;sinne 'tait toute &egrave;rpath&eacute;e pour l&eacute; th&eacute;e et l&eacute; r'pas finni, Ph'lip s'en fut souongni ses vaques, et en rentrant par dedans i' fut content d'vaie qu'Anne &eacute;tait &agrave; couochi les mousses. <br/>
<br/>
&Egrave;rm&egrave;rciant d'aver un mio d'paix et d'trantchilit&eacute;, i' pr&icirc;nt eune pip&eacute;e d&eacute; p'tun et s'assi&eacute;vit au pid d'l'&acirc;tre. Quand Anne &egrave;rd&eacute;valit tchiques minnutes pus tard, oulle avait 1'air troubli&eacute;e et, s'appr&eacute;chant, ou d'mandit &agrave; Ph'lip s'il avait janmais ou&iuml; p&acirc;ler d&eacute; la porte &agrave; Papa, car Johnnie, en disant ses pri&eacute;thes, avait d'mand&eacute; d'&ecirc;tre pardonn&eacute; pour en aver p&acirc;l&eacute;. <br/>
<br/>
&quot;Ch'n'est qu'du niol&icirc;n d'mousses&quot;, Ph'lip l&icirc; r&ecirc;ponnit, mais i' l&icirc; racontit tout d'm&ecirc;me chein qui s'&eacute;tait arriv&eacute; quand i' 'tait &agrave; gratter la cheunm'n&eacute;e. <br/>
<br/>
Anne n'&eacute;tait pas satisfaite. Coumme toutes les femmes, oulie 'tait tchuthieuse et, auvec un but d'bouais gros comme l&eacute; pouongnet &agrave; la main, ou s'fa&ucirc;filit contre l&eacute; c&ocirc;t&eacute; d'l'&acirc;tre et s'm&icirc;nt &agrave; pousser sus la pi&egrave;rre sus un sens et sus l'autre, mais i' n's'arrivit rein. N&eacute; pouvant pas mettre l&eacute; but d'bouais entre la pi&egrave;rre et l'dri&eacute;the d&eacute; l'&acirc;tre, ou s'm&acirc;tit sus l'but d'ses pids et, &agrave; londgeu d'bras, ou p&acirc;ssit sa main dri&eacute;the la pi&egrave;rre et, en t&acirc;tant, trouvit qu' y'avait eune melle enfonc&eacute;e dedans. Crochetant ses d&eacute;s l&eacute; tou et halant d&eacute; toutes ses forches, ou sentit la pi&egrave;rre canter. <br/>
<br/>
Ph'lip s&eacute; l'vit coumme s'il avait 't&eacute; tith&eacute;. Anne, d&ecirc;halant d'l'&acirc;tre pour vaie tch'est qui s'&eacute;tait arriv&eacute;, fut aussi ravie coumme Ph'lip d&eacute; trouver que l'pann&eacute; en bouais &agrave; c&ocirc;t&eacute; d'l'&acirc;tre o&ugrave;'est qu'ou pendait ses so&ucirc;ffliets et la pouongnie pour les ticl'yes, et l'sien &agrave; c&ocirc;t&eacute;, avaient dispathu! <br/>
<br/>
&quot;La porte &agrave; Papa&quot;, s'fit Anne. &quot;Tu vai bein, Johnnie avait raison! Mais tch'est qu'i' peut y'aver l&agrave; d'dans pour qu&eacute; ch'f&ucirc;sse un t&eacute; s&eacute;gret?&quot; <br/>
<br/>
Ph'lip n&eacute; r&ecirc;ponnit pas, mais, prannant un changlyi d&eacute; d'ssus l'ais du foyi, il alleunmit la chandelle et, auvec Anne l&eacute; suivant d'pr&egrave;s, i' p&acirc;ss&icirc;tent &agrave; travers du creux dans la muth&acirc;le et i' s'trouv&icirc;tent dans eune p'tite appart&eacute;ment, aussi avante coumme l'&acirc;tre, qu'avait 't&eacute; b&acirc;tie dans la muth&acirc;le. <br/>
<br/>
Ou pathaissait &ecirc;tre remplyie d'h&acirc;si - livres, g&acirc;zettes, pots &agrave; lait, des c&acirc;sses; enf&icirc;n, ch'tait un vrai fourbi. Ph'lip s'en fut ram&acirc;sser eune lant&egrave;rne pour l'amour d'y vaie &agrave; examinner tout ch'la. Anne, un mio &ecirc;n&egrave;rv&eacute;e d&eacute; s'trouver toute seule, l'vit l'changlyi pour &egrave;rgarder l'tou d'lyi et i' l&icirc; pathut vaie tchiquechose qu'&egrave;rl&icirc;sait sus iun des ais. Ch'tait un souv&eacute;rain, en partie muchi souos eune mouoch't&eacute;e d'tchiquechose. Bouogeant la mouoch't&eacute;e pour la ram&acirc;sser i' s'trouvit eune triliache dans l'c&ocirc;t&eacute; et une achie d'souv&eacute;rains s'en fut par dessus l'bord d&eacute; l'ais, rou&ocirc;llant partout l'aithe. Anne 'tait &agrave; g'nouors &agrave; les ram&acirc;sser quand Ph'lip &egrave;rv&icirc;nt auvec la lanterne. <br/>
<br/>
Excit&eacute;s &agrave; lus trouvaille, i' lus m&icirc;ntent &agrave; ch&egrave;rchi pour vaie tchi d'autre qu'i' y'avait. I' trouv&icirc;tent bein d'autres sou qu&eacute; les souv&eacute;rains; y'en avait de toutes les sortes l&agrave;-d'dans, enfliub&eacute;s dans les g&acirc;zettes, dans les pots &agrave; lait - en &ecirc;ffet, eune vraie forteune &agrave; Ph'lip et Anne! V'l&agrave; tchi d'vait &ecirc;tre eune atchumul&acirc;tion faite par ses anch&ecirc;tres, d&eacute; p&eacute;the en fis, ava&ucirc; l's ann&eacute;es, m&ecirc;me peut &ecirc;tre d&eacute;pis qu'iun d'ieux avait acat&eacute; la f&egrave;rme dans l'temps jadis. <br/>
<br/>
Apr&egrave;s un p'tit d'temps i' freunm&icirc;tent les pannieaux. Les pens&eacute;es &agrave; Ph'lip, assis au pid d'l'&acirc;tre et halant sus sa pipe d&eacute; bouan tchoeu, &eacute;taient bein diff&eacute;thentes &egrave;s siennes du jour d&eacute; d'vant. I' savait bein en li-m&ecirc;me qu&eacute; si san p&eacute;the n'avait pas mouothi subitement i' li'&eacute;thait dit l&eacute; s&eacute;gret d&eacute; la pierre dans la cheunm'n&eacute;e. Il avait trouv&eacute; d'l'argent'tie sus un ais, des belles pi&egrave;ches qu'&eacute;taient si n&eacute;thes qu&eacute; tout d'abord i' n'avait pas r&ecirc;alis&eacute; tch'est qu&eacute; ch'tait. D'o&ugrave;'est qu&eacute; ch'la 't&eacute; v'nu? Et tch'est qu'y'avait dans les c&acirc;sses qu'i' n'avaient pas ouv&egrave;rt mais avaient la&icirc;ssi fou&ocirc;rr&eacute;es souos l's ais jusqu'au lendemain? Pouortchi chu p'tit cachot-la &agrave; c&ocirc;t&eacute; d'l'&acirc;tre? Y'avait-t'i' tchiqu'un d&eacute; la fanmil'ye dans l'p&acirc;ss&eacute; qu'&eacute;thait fait la fraude? La ferme &eacute;tait assez pr&egrave;s d&eacute; la c&ocirc;te pour chenna, et il avait comme mousse ou&iuml; san grand-p&eacute;the raconter des sc&egrave;nes entou&ocirc;rre la femme qu'avait souo-disant la t&ecirc;te d&ecirc;rangie et qui fa&icirc;sait des fou&eacute;es sus l'haut d'un c&ocirc;ti pour dgider les batchieaux &egrave;s fraudeurs. <br/>
<br/>
Lus trouvaille s'en allait sou&ocirc;l'ver bein des tchestchions! <br/>
<br/>
Mais i' fallait la&icirc;ssi tout ch'la pour &agrave; ch't heu. Les f&ecirc;tes d&eacute; Nou&eacute; &eacute;taient tout ch'qui contait au moment, et i' n'restait pas bein des jours pour faithe touos les appr&ecirc;ts. <br/>
<br/>
Tandis qu'Anne 'tait &agrave; pr&eacute;pather l'souper i' fit touos ses plians: il &icirc;thait coper du housse dans l'c&ocirc;ti et il' &icirc;thaient tous en Ville dans l'qu&egrave;rre, et pis &agrave; m&icirc;nniet la S&egrave;rvelle il' &icirc;thaient, Anne et li, au haut du grand clios pour ou&iuml; les clioches d&eacute; l'&eacute;glyise, et il' &icirc;thaient tous l&eacute; mat&icirc;n d&eacute; Nou&eacute; &egrave;rm&egrave;rcier l&eacute; Bou&acirc;n Dgieu pour l&eacute; p'tit &ecirc;fant qui fut n&eacute; pour am'ner la paix au monde. <br/>
<br/>
V&eacute;the dgia, sans autcheune doute ch's'en allait &ecirc;tre un Bou&acirc;n Nou&eacute;! <br/>
<br/>
<i><a href="perchard.html">A.L.P.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfnoue.html">Nou&eacute;</a><p>
<li><a href="noue/gdfnoue2.html">&Agrave; Nou&eacute; l'temps p&acirc;ss&eacute;</a><p>
<li><a href="gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>
<li><a href="gdfcomplyiments.html">Comply&icirc;ments d'la saison!</a><p>
<li><a href="gdfcriernoue.html">All'-ous crier Nou&eacute;?</a><p>
<li><a href="gdfnoue1948.html">Les d'vis du Bouan'homme George</a><p>
<li><a href="gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="gdfnoue1971.html">Nou&eacute;</a><p>
<li><a href="gdfnoue1974.html">Bouan Nou&eacute;!</a><p>
<li><a href="gdfnoue1976.html">Nou&eacute;</a><p>
<li><a href="gdfnoue1947.html">Les d'vis du Bouan'homme George</a><p>
<li><a href="noue/gdfnoue4.html">Nou&eacute;</a><p>


<li><a href="nicolasjt.html">La Visite d&eacute; St. Nicolas</a><p>

<li><a href="pmbouonnoue.html">Un Bouon Nou&eacute; &agrave; Portinf&eacute;</a><p>
<li><a href="pmchristmas1948.html">Christmas at Portinfer</a><p>
<li><a href="pmnoue1953.html">L&eacute; Jour d&eacute; Nou&euml;</a><p>
<li><a href="pmnoue1953a.html">Un Bouon Nou&euml;</a><p>
<li><a href="pmchristmas1946.html">An Invitation for Christmas</a><p>
<li><a href="pmfriends.html">Ph'lip and Merrienne find some friends</a><p>
<li><a href="pmnoue1957.html">Ch'est Nou&eacute;</a><p>
<li><a href="pmnoue.html">Nou&euml; et la Merrienne</a><p>
<li><a href="pmproblemes.html">Des probl&egrave;mes au Port&icirc;nf&eacute;</a><p>
<li><a href="pmtempsspasse.html">Comme le temps s'p&acirc;sse - aut'fais et agniet</a><p>


<li><a href="cahouainnoue1928.html">L&eacute; Caouain &agrave; Nou&eacute; 1928</a><p>
<li><a href="cahouainnoue1932.html">J'n'sais pon tchi sorte d'Nou&eacute; que vous avez pass&eacute;, buannes gens</a><p>
<li><a href="cahouainnoue1923.html">L&eacute; Caouain &agrave; Nou&eacute; 1923</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainnoue1915.html">&quot;Here's Father Christmas!&quot;</a><p>
<li><a href="hibou1917.html">Ou z'allez &ecirc;tre d&eacute;sappoint&egrave;s, mais pas pus qu'm&eacute;</a><p>
<li><a href="hibou1917a.html">Je voudrais saver, m&eacute;</a><p>
<li><a href="cahouainnoue1912.html">J'&eacute;tais malade par aver mangi du stoffing</a><p>
<li><a href="fatherchristmas.html">L&eacute; Caouain et Father Christmas</a><p>
<li><a href="papanoe.html">Quand Papa No&euml; veindra</a><p>
<li><a href="noue1935.html">L&eacute; Caouain &agrave; Nou&eacute; 1935</a><p>
<li><a href="cahouain_modestie.html">La modestie m'emp&ecirc;che...</a><p>
<li><a href="cahouain_vilain.html">J'sis un bein vilain ou&ecirc;s&eacute;</a> (1909)<p>

<li><a href="painfestivities.html">Moralisings on the Seasons Festivities</a><p>
<li><a href="painchristmas.html">Christmas Eve Adventures</a><p>
<li><a href="painnoue1913.html">Greeting from our Happy Family</a><p>
<li><a href="samuelaffaithe.html">Mauvaise Affaithe</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

