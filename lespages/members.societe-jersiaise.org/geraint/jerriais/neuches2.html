<HTML>
<HEAD>
<TITLE>Les Neuches</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Neuches</h2></font></center><p>

B&eacute; seur, touot couomme l'Sieur Caouain, j'vos souhaites &agrave; chacun et &agrave; touos une buanne et heutheuse ann&eacute;e, touot plien d'plaisi et assez d'sous pouor en mettre &agrave; la Savings Bank &agrave; votre cr&eacute;dit, car dans chut &eacute;tablissement de New Street y f'ront des p'tits avec les int&eacute;r&ecirc;ts et sans autchun dangi de perdre l'touot!<br>
<br>
Aux viers, aux av&egrave;rs, de si&egrave;z vous et &agrave; vous &eacute;ttouot, une buanne sant&eacute;.<br>
<br>
<center> * * *</center><br>
<br>
Achteu y faut que j'vos raconte une p'tite sc&egrave;ne qui s'passi il y a tchiques demaines dans ieunne des paraisses d'amont.<br>
<br>
Il y avait un jeune couple qui taient en s'mathiant et l'un d'lus vaisins lus promins que l'jour des neuches il les porterait &agrave; l'Eglyse dans son biau moter-car.<br>
<br>
Donc quand l'grand jour fut v'nu notre amin d&eacute;cori son car avec d biaux biancs ribans et amathi une shavette &agrave; l'essieu de dri&egrave;the du car pouor good-luck.<br>
<br>
Frainque, le Bridegroom, touot d'fin habylli, frais ras&eacute; et flieurs &agrave; boutonni&egrave;re monti dans l'car et en route, mais Frainque est ieun d'ceux qui n'aiment pas l'fuss et y s'mint dans la t&ecirc;te de haller touos les rubans du car viyant que ch'tait un Samedi, jour du marchi et qui n'voulait pon s'faithe fichi d'ly et &ecirc;tre la risel&eacute;e des siens qui pourraient le r'conna&icirc;tre.<br>
<br>
L'malheur vouli qu'en descendant du car y s'&eacute;travli touot son long dans la route et ma f&eacute; s'fit grand m&acirc; au g'nou.<br>
<br>
Quant y s'&egrave;rbutit,s'fut une autre affaithe: Iou qu'&eacute;tait la bague de neuches? Et touot en fouillant dans ses pouchettes de casaque, de braies, de veste, y s'fit: Si oulle est perdue, il n'y a pon d'soin, j'en raccaterai une autre, car il faut que l'affaithe en finisse agn&egrave;t! Il tait un miot &eacute;nerv&eacute; et pus d'une fais cherchi dans la m&ecirc;me pouchette. enfin, au but d'un p'tit temps y trouvi la bague dans ieunne des pouchettes de dans veste et criyi: Ch'est allright achteu, buannes gensm vous pouvez cachi l'motor, j'sommes bons.<br>
<br>
N'v'la nos gens en route pouor une Eglise en ville. Moussieu l'Ministre les attendait et d'vant d'coummenchi d'mandi si ch'tait en angliais ou en fran&ccedil;ais qu'nous voulait que le service ieut lieu. Frainque r&eacute;ponnit qu'il n'y en &eacute;tait d'rein viyant qu'il comprenait les deux langues et donc Moussieu le Ministre d&eacute;cidi que ce s'rait en angliais.<br>
<br>
N'v'la nos gens qui entrent dans chutte Egliyse et selon la coutume, Frainque et celles qui allait d'v'nir sa Missis,lus mintes &agrave; g'nors d'vant l'autel.<br>
<br>
Faut craithe que l'gar&ccedil;on d'honneur qu'nous appelle en angliais Best-man, n'avait jamais &eacute;t&eacute; &agrave; dith&egrave;t c&eacute;r&eacute;monie, car y s'mins &eacute;ttouot &agrave; g'nors! Une autre fais y saura mus viyant que quand Frainque vit chunna il ly douonni un coupd'pid et ly dis: L&egrave;ve t&eacute; donc, car ch'n'est pon t&eacute; qui s'mathie!<br>
<br>
En sortant d'l'Egliyse, y fallut aller baithe une fais ou deux ou trais &agrave; la sant&eacute; des nouviaux mathi&eacute;s et nos gens lus rendites dans une auberge touot pr&egrave;s.<br>
<br>
La chance vouli qu'Harold, l'grand faisuer d'vendues, s'trouvi &agrave; passer l&agrave; et couomme y couonnait Frainque y l'y d'mandi de tchi qui s'agissait et Frainque d'ly r&eacute;pondre: Ch'n'est quassiment rein: J'vins de me mathi&eacute;. En apprenant chunna, Harold qu'est un raide buan corps, s'fit: Ah! mon gar&ccedil;on, y faut que j'te fasse un pr&eacute;sent de neuches, vient avec m&eacute; &agrave; m'n'office. Il les emmenis avec ly et lus mins &agrave; choisi sus deux ou trais articles de tchi qui choissites un biau vase &agrave; flieurs qu'Harold avait sans doute ieut &agrave; tchique vendue.<br>
<br>
N'v'la donc nos nouviaux mathi&eacute;s de r'tour au motor car avec lus biau pr&eacute;sent, mais l'motor faisait un dr&ocirc;le de brit et couomme avec dith&egrave;s machines nous n'est jamais en s&ucirc;ret&eacute; de sa vie, Frainque d'mandi tch&egrave;s que chu brit l&agrave; voulait dithe. Nous ly r&eacute;ponnit que ch'tait p't'&ecirc;tre la batterie &eacute;lectrique qui s'd&eacute;chargeait. Frainque n'tardi pon &agrave; &ecirc;tre rasseuth&eacute;, car ch'tait l'buanhommequi ronfliait!<br>
<br>
Faut craithe qu'il avait mangi trop de grappes de verjus avec Fred, et c'est chein qui l'faisait ronronner d'm&ecirc;me! quassiment couomme un souffliet de forge!<br>
<br>
Ne v'la nos gens mont&eacute;s dans l'car et en rouote pouor l'buan fricot qui les attendait. Frainque &eacute;tait d'buanne humeuthe, y faut craithe, car y s'mint &agrave; chanter &agrave; tue t&ecirc;te: &#147;I'm tired of sleeping alone,&#148; &agrave; chein que j'pus comprendre.<br>
<br>
Nos gens passirent quassiment touote la ni&egrave;th &agrave; danser et &agrave; chanter mais couomme l'cottage des nouviaux mathi&eacute;s est pr&egrave;s d'une poudri&egrave;re et &agrave; un endroit iou qu'il y a tr&eacute;jous ieut hardi de titherie &agrave; bianc par les siens d'la milice, je n'pus en sav&egrave;r pus long viyant qu'il n'y avait pon d'bouais ni d'branques pouor m&eacute; &agrave; me jutchi.<br>
<br>
Et pis, viyous, nos gens &eacute;taient si excit&eacute;s de jouaie qu'en sortant avec lus grosses cigares &agrave; la bec, ils auraient p't'&ecirc;tre bein pu mettre l'feu &agrave; la poudri&egrave;the et m&eacute; j'n'aurais pon pus av&egrave;r l'fricot qu'nous m'avait promins pouor Nou&eacute;.<br>
<br>
A Frainque et &agrave; sa Missis j'souhaite jouaie et prosp&eacute;rit&eacute;.<br>
<br>

<I><a href="gwdec.html">Marie Hibou</a><br>
Les Chroniques de Jersey 4/1/1930<br></I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="mathiage.html">L'amour et l'mathiage en J&egrave;rriais</a><p>
<li><a href="mathious.html">Mathi'-ous, Garcons, Mathi'-ous</a><p>
<li><a href="mathiage2.html">Vielles Cou&ocirc;teunmes au Mathiage</a><p>
<li><A HREF="mathiet.html">Les Promesses d'Homme Mathiet</A><p>
<li><a href="obey.html">The Promise To Obey</a><p>
<li><a href="divorce2.html">Ph'lip and Merrienne Discuss Divorce</a><p>
<li><a href="pmdivorce.html">Merrienne pasle d'une divorce</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="consandginnite.html">Eune tabl'ye d&eacute; consandginnit&eacute; et d'affinnit&eacute;</a><p>
<li><a href="bazaar.html">Le Bazaar</a><p>

<li><a href="neucheslaiesse.html">Les Neuches de La&iuml;esse</a><p>
<li><a href="lettrejerriaisecl25.html">Lettre J&egrave;rriaise - Clifford Laisney</a><p>
<li><a href="neuches2004.html">Les Neuches</a><p>
<li><a href="neuchesdor.html">Les Neuches d'Or</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
