<HTML>
<HEAD>
<TITLE>Merrienne et la campagne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et la campagne</h2>
Ph'lip et les Br&eacute;tons</font></center><p>

<i><font size="-1">&agrave; Portinf&eacute;,<br/>
Saint Ou.<br/></font></i>
<br/>
Moussieu l'Editeu,<br/>
<br/>
&quot;Mais, man Ph'lip,&quot; s'fit la Merrienne l'autre s&eacute;, &quot;tchi t&ecirc;rriblye affaithe &agrave; Saint Louothains, dans chu tunnel. Apr&egrave;s tout, nou-s-&eacute;thait creu que des gar&ccedil;ons de ch't' &acirc;ge-l&agrave; &eacute;thaient yeu pus d'avis.&quot;<br/>
<br/>
&quot;&Agrave; ch't' &acirc;ge-l&agrave;, merrienne,&quot; j'li dis, &quot;des gar&ccedil;ons prendront autchun risque, parsqu'i' n'savent pas l&ucirc;s dangi. J'tais p&ucirc;s jeune quand, ayant gr&icirc;mp&eacute; un haut orme pour vaie si y'avait d's oeux dans l'nid d'pie tchi s'trouvait jutchi s&ucirc;s une p'tite branque, ou rompit, et si ch'n'avait pas 't&eacute; que j'm'en fus tout drait dans un grand pommyi, j'me s'sais rompu l'co. Mais tout l'ma qu'j'en eus ch'tait d'&ecirc;tre m&icirc;nt au liet sans connaissance, et d'me r&ecirc;villyi le pr&eacute;chain mat&icirc;n avec un t&ecirc;rriblye mal &agrave; la t&ecirc;te. Avec chonna, j'si seux que si, une s&eacute;maine apr&egrave;s, j'avais veu un autre nid d'pie, jutchi ocquo p&ucirc;s haut et s&ucirc; une p&ucirc;s p'tite branque, j'&eacute;thais r'gr&icirc;mp&eacute; l'bouais. Un gar&ccedil;on dans chais &acirc;ges n'est pas responsablye, et une fille est ocquo pi&egrave;the. La diff&eacute;thence est que l'gar&ccedil;on veur vaie mais que la fille veur saver, et souvent ou s'en r'grette p&ucirc;s tard.&quot;<br/>
<br/>
&quot;Je n'sais pas tch&egrave;squ'i' t'a appr&icirc;nt chu gniol&icirc;n-l&agrave;,&quot; ou s'fit, &quot;mais, Ph'lip, quantchi qu&eacute; l'temps s'en va r'&ecirc;cauffer? M&ecirc;me agniet i' fait une fraid d'tchan, et l'vent a ruin&eacute; toutes les flieurs dans man gard&icirc;n. I' faut esp&eacute;ther que l'mais d'juin s'sa p&ucirc;s caud et p&ucirc;s b&eacute;, autrement j'n'&eacute;thons pas d'&ecirc;t&eacute;.&quot;<br/>
<br/>
&quot;Yun de chais experts a pr&eacute;dit,&quot; j'li dis, &quot;que j'n'&eacute;thons pas d'chaleu d'vant l'mais d'juillet.&quot;<br/>
<br/>
&quot;Chais experts!&quot; ou s'fit, avec une grimache: &quot;je n'sais si ch'est l'm&ecirc;me tchi voulait dithe au Bram que l'clios dri&egrave;the sa maison &eacute;tait empouaison&eacute; de maladie, tandis que ch'tait l'vent tch'avait br&ucirc;l&eacute; les vignes un mio. Et ch'tait l'Comit&eacute; d'Agritchultuthe tch'avaient appoint&eacute; &icirc;nspecteur un &icirc;ndividu d'la sorte.&quot;<br/>
<br/>
&quot;Ch'n'est pas la preunmi&eacute; m&ecirc;pr&icirc;nse que l'Comit&eacute; ont fait,&quot; j'li dis, &quot;et ch'ne s'sa pas la draine! Nou-s-&eacute;thait creu, quand-m&ecirc;me, tch'ils &eacute;thaient appoint&eacute; d's Inspecteurs tchi connaissaient la diff&eacute;thence entre une patate tch'a la maladie, et yunne qu'a yeu les vignes un mio br&ucirc;l&eacute;es par l&eacute; vent. Mais je n'voudrais pas craithe que ch't'ichin a perdu sa djobbe. P&ucirc;s probablye que ses salaithes ont 't&eacute; hauchies. J'ai id&eacute;e, Merrienne, d'applitchi pour la djobbe l'ann&eacute;e tchi veint, et j'garantis que, ne m'appelant pas un expert, je n'v&ecirc;rrai pas un signe de maladie dans ma p&acirc;raisse et que j'dithais &agrave; touos les fermiers tch'i' peuvent se mettre &agrave; d&ecirc;fou&iuml; quand i' voudront.&quot;<br/>
<br/>
&quot;Et,&quot; ou d'mandit, &quot;si l'Comit&eacute; s'plaignent?&quot;<br/>
<br/>
&quot;J'l&ucirc;s dithait d'aller l&ucirc;s couochi,&quot; j'li dis. &quot;I' ne f'thaient pas tant d'ma l&agrave;.&quot;<br/>
<br/>
&quot;Ecoute, Ph'lip,&quot; ou s'fit, &quot;j'vis yun d'mes amins d'Saint Louothains avant hier, et i' m'dit que l'John Baudains 'tait bein m&acirc;rri de chein que tu'avais dit de l'&ecirc;tat de ses p'tites routes.&quot;<br/>
<br/>
&quot;Nou m'a dit chonna &eacute;tout, ma vielle, et j'ai m&ecirc;me ou&iuml; tch'il a d&eacute;cid&eacute; de ne v'n&icirc;n pas &agrave; m'n ent&ecirc;rrement. Si ch'n'tait que pour chonna, nou peut li dithe que j'n'ai pas id&eacute;e de crever pour des ann&eacute;es.&quot;<br/>
<br/>
&quot;N'p&acirc;sle pas d'm&ecirc;me, Ph'lip!&quot; ou s'fit. &quot;Tu t'en &icirc;thas quand tan moment veindra, et pas d'vant, ni apr&egrave;s. &Agrave; ch'teu, p&acirc;slons des patates et des prospects d'la saison. Tout patha&icirc;t-i' aller &agrave; tan go&ucirc;t?&quot;<br/>
<br/>
&quot;Oui, Merrienne,&quot; j'li dis, &quot;je m'attends que les fermiers &eacute;thont la miyeu saison tch'ils ont yeu pour des ann&eacute;es. L&eacute; prix en Angli&eacute;t&ecirc;rre au moment est bein p&ucirc;s haut que l'prix d'autchunes autres patates tchi veinnent d'un autre pays, et je n'crais pas que nou l'v&ecirc;rra tchais soudainement, comme nou-s-a veu tant d'fais. m&ecirc;me nos v&icirc;siteurs ich&icirc;n en avaient comme i' n'avaient jamais fait.&quot;<br/>
<br/>
&quot;Ah!&quot; ou s'fit, &quot;les v&icirc;siteurs. J'voudrais les vaie je sais bein iou. Nou m'dit que m&ecirc;me &agrave; ch'teu, les autos dans la Ville s'entre-touchent, et que souvent i' faut prendre une bouonne d&eacute;m'ieuthe &agrave; traverser tchiques chents verges. Mais ch'est ocquo pi&egrave;the en Angli&eacute;t&ecirc;rre, car, accordant &agrave; la g&acirc;zette, i' y'a p&ucirc;s de djais millions dans les routes-l&agrave;. Dans le centre de Londres i' n'peuvent pas bouogi, mais heutheusement, ich&icirc;n et l&agrave;, y'a des routes si larges que le traffic p&acirc;sse rapidement. Heutheusement, &eacute;tout, i' n'y a pas assez d'run en J&ecirc;rri pour ditet.&quot;<br/>
<br/>
&quot;N&eacute; t'en fait pas trop seuze, Merrienne,&quot; j'li dis. &quot;L&eacute; Conn&ecirc;tablye d'la Ville peut aver d's id&eacute;es l&agrave;-d's&ucirc;s.&quot;<br/>
<br/>
&quot;Eh bein,&quot; ou dit, &quot;tch'i' les garde &agrave; li-m&ecirc;me. Y'a ocquo, gr&acirc;ce &agrave; la Providence, dans l'nord et dans l'ouest, bein des routes tchi n'sont pas connues par les Villais. Va d'la Bouct&eacute;thie, &agrave; Saint Sauveux, &agrave; travers de chais routes, et tu &icirc;thas pour des milles admithant la campagne mais sans saver ou&egrave;sque tu &egrave;s. &Agrave; la saison tch'il est, ch'est une bieaut&eacute; inimaginablye. J'sais chonna, car l'ann&eacute;e pass&eacute;e j'fus pr&icirc;nse pour une tou&ocirc;n&eacute;e dans des parties que je n'savais pas existaient, et pourtant j'avais d'meuth&eacute; en J&ecirc;rri toute ma vie.&quot;<br/>
<br/>
&quot;I' faudra que j'aille me prom'ner par l&agrave; tchitchun d'chais jours,&quot; j'li dis, &quot;et p't'&ecirc;tre qu'en r'venant j'pou&ocirc;rrais crier &agrave; l'h&ocirc;tel tout pr&egrave;s de l'&eacute;glyise de Sainte Mathie pour ch&acirc;tchi d'main avec Louis Gu&eacute;no, que j'ai connu pour tant d'ann&eacute;es. J'si seux, Merrienne, que tu n'&eacute;thais autchune objection.&quot;<br/>
<br/>
&quot;J'pense bein qu'nan,&quot; ou dit, &quot;car ch'est un h&ocirc;tel tout &agrave; fait respectablye, et l'Sieur Gu&eacute;no ne tol&egrave;the pas l's ivr&ocirc;gnes. Quand i' crais qu'un homme en a yeu assez, i' n'y en donne pas d'autre. Mais &agrave; ch'teu, Ph'lip, tchi dr&ocirc;le d'histouaithe dans la g&acirc;zett au sujet de chais Bretons tchi sont v'nus pour d&ecirc;foui nos patates. Tch&egrave;squ'ils avaient, don, chais &icirc;ndividus-l&agrave;?&quot;<br/>
<br/>
&quot;Ch'n'est pas nos vi&egrave;rs Bretons du temps p&acirc;ss&eacute;,&quot; j'li dis, &quot;tchi savaient s'comporter. Le lot tchi v&icirc;nt l'autre jour avaient bu trop et, &eacute;tant Fran&ccedil;ais et viyant d'belles femmes aupi d'yeux s&ucirc;s l'bat&eacute;, i' voulaient l's embr&eacute;chi, et sans doute aller un mio p&ucirc;s lien. Ch'est la natuthe d'la b&ecirc;te.&quot;<br/>
<br/>
&quot;Ch'n'est pas plaisant, quand-m&ecirc;me,&quot; ou s'fit. &quot;Sans doute, j'en &eacute;thons une raide dgaingue ich&icirc;n &agrave; Saint Ou.&quot;<br/>
<br/>
&quot;N&eacute; t'g&egrave;ne pas, ma vielle,&quot; j'li dis. &quot;J'avons un conn&ecirc;tablye ich&icirc;n, deux bouons Chentgniers et d'autres members d'la police. Ch'n'est pas comme s&ucirc;s un bat&eacute;, ou&egrave;sque les dames n'ont autchune personne &agrave; les prot&eacute;gi.&quot;<br/>
<br/>
&quot;Nan,&quot; ou s'fit, &quot;ch'est vrai, mais pour en fini, Ph'lip, pourtchi qu'nou n'entend pas d'nouvelles du nouvieau Avocat G&eacute;n&eacute;ral?&quot;<br/>
<br/>
&quot;Parsqu'i' n'y en a pas,&quot; j'li dis, &quot;mais tu en &eacute;thas bein vite. Y'a une autre djobbe importante avec deux candidats, et i' n'sont pas si jeunes ni-n'tout. Arr&ecirc;te ocquo tchiques jours, ma Merrienne, et dans l'entretemps fricache nous une bouonne castrol&eacute;e des patates d'ma bordeuse.&quot;<br/>
<br/>
Et, Moussieu, quand j'e&ucirc;mes mangi, j'nos en f&ucirc;mes nos couochi.<br/>
<br/>
<i><a href="lebrocq.html">Ph'lip</a></i><br/>
<i>EP 4/6/1962</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates3.html">Nos patates et nos vaques</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>

<li><a href="gdfhistorique.html">Historique</a><p>
<li><a href="pmbaie.html">La Baie d'Saint-Ou</a><p>
<li><a href="gdfmielles.html">Les Mielles</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

