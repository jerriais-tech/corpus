<HTML>
<HEAD>
<TITLE>L&agrave;-bas</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&agrave;-bas</h2></font></center><p><br>

Ouaithe qu&eacute; J&egrave;rri sait eune bein p'tite &icirc;le, ch'est un monde entchi pouor bein des J&egrave;rriais. L'Australie, par compatha&icirc;son, est la pus grande &icirc;le du monde &#150; ou un p'tit continnent. Tout l'monde n&eacute; sont pon d'avis sus la tchestchion. Chein tch'est seux, ma f&eacute;, ch'est qu'i' y'a bitch&eacute;ment d'b&ecirc;tes bizarres &agrave; rava&ucirc;der par les fonds p&egrave;rdus d'chu pays-l&agrave;.<br>
<br>
Les zoologistes nos explyiqu'thaient sans doute qu'l'&icirc;le-continnent fut s'path&eacute; d'l'Asie y'a si longtemps qu'toute eune aut' manni&eacute;the d&eacute; bestchias avait &ecirc;volu&eacute; l&agrave;-bas. Ch'est en tchi y'a des mammif&eacute;thes ponn'r&ecirc;sses, des platypus &agrave; becque d&eacute; cannard, et des marsupiaux auve des poutchettes pouor lus p'tchiots. Les kangarous sa&ucirc;ticotent par-ch&icirc;n et par-l&agrave; l'trav&egrave;rs du pays, et ch'est chance qu'il' avaient &ecirc;volu&eacute; seul'ment l&agrave;-bas, car si nos vacottes J&egrave;rriaises avaient &ecirc;volu&eacute; d'm&ecirc;me &agrave; r'bondi coumme sus d'l'&ecirc;lastique nou n'&eacute;thaient janmais m&ecirc;nagi d'les traithe dans les clios!<br>
<br>
D'vant la Preunmi&eacute; Dg&egrave;rre Mondiale, quand l'Pr&icirc;nce Bl&uuml;cher 'tait l&eacute; T'nant d'H&egrave;rme, il avait &icirc;ntroduit des oualabies, des p'tits kangarous, dans l'&icirc;le pouor d&ecirc;corer l'paysage. Nou dait s'poser qu'les pr&icirc;nces attendent d'tchi mus qu'les goubel&icirc;ns d'gard&icirc;n, ieux. Malheutheusement, les p'tits kangarous n'avaient pon surv&ecirc;tchu &#150; l'pr&icirc;nce fut oblyigi d'tchitter l'&icirc;le au c'menchement d'la dg&egrave;rre &#150; mais autr&eacute;ment nou-s'&eacute;thait peu vaie l&eacute; d&ecirc;v'loppement d'colonnies d'oualabies dans toutes les &Icirc;les d'la Manche. Les f&egrave;rmi&egrave;rs &eacute;thaient gronn&eacute;, viyant la pilv&acirc;qu'sie d'clios par des troupieaux d'marsupiaux, mais probabli&eacute;ment les touristes &eacute;thaient aim&eacute; l'opporteunit&eacute; d'photos, et les mangeurs d'fricots, ieux, des steaks &agrave; la broche.<br>
<br>
Et aupr&egrave;s tout, j'avons env'y&eacute; tant d'J&egrave;rriais l&agrave;-bas en Australie ava&ucirc; l's ann&eacute;es, ch'n'es'sait qu'du f&egrave;rre-pliaie d'&egrave;rch&eacute;ver en r'tou tchiques &eacute;mus r'mu&eacute;s, des cotonn&eacute;es d'koalas et des oualabies &agrave; r'b&icirc;nder coumme des balles. Ou j'sis-t-i' s&icirc;mpli&eacute;ment &agrave; niolinner?<br>
<br>
<i><a href="jerpoem.html">Geraint Jennings</a><br>
<br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="australiaday.html">L&eacute; Jour d'l'Australie</a><p>
<li><a href="gdfaustralie.html">En Australie!</a><p>
<li><a href="assembliee/australie.html">Des portraits sus l'Australie et la Nouvelle Z&eacute;lande</a><p>
<li><a href="kangaroung.html">Kangarou</a><p>
<li><a href="amuser3.html">Pour Vos Amuser</a><p>
<li><a href="exiles.html">Deux Mots des Exil&eacute;s &agrave; L'Assembli&eacute;e d'J&egrave;rriais</a><p>
<li><a href="nouvelle_zelande.html">En Nouvelle Z&eacute;lande</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
