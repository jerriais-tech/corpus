<HTML>
<HEAD>
<TITLE>The Problem of a Grandson</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>The Problem of a Grandson</h2>
Ph'lip suggests a career<br></font></center><p><br>
<br>
Moussieu l'Editeu,<br>
<br>
La Merrienne avait tait s'prom'n&eacute; l'autre arlev&eacute;e et quand ou r'vint pour le tais j'viyais ben qu'oulle tait un mio g&ecirc;n&eacute;e et je l'y d'mandit pourtchi.<br>
<br>
'Ch'est la Jane' ou raiponnit. 'San grand s'en va b&eacute;t&ocirc;t tchitt&eacute; l'&ecirc;cole et ou n'sait pas tch&egrave;sque y s'en va s'mettre &agrave; faithe.'<br>
<br>
Y faut que j'vos explique, moussieu, qu'la Jane est la tr&acirc;isieme de nos filles et qu'oulle a un fliantchet d'mousses. Ch'est d'm&ecirc;me dans notre famille.<br>
<br>
'Tch&egrave;sque san p&egrave;the dit' je d'mandit. 'Par chen qu'j'en ai veu d'chu mousse-l&agrave;, ch'n'est pas yun des bouons gar&ccedil;ons du monde.'<br>
<br>
'Il est mauvais comme la galle' dit Merrienne. 'Il a tr&eacute;jous tait d'm&ecirc;me et la Jane n'a jamais peu san graie. Quand &agrave; san p&egrave;the, y n's'en g&egrave;ne pon et la pou&ocirc;re m&egrave;the est au m's&eacute;sp&eacute;.'<br>
<br>
'Dis-l'y d'ma part d'en faithe un ministre. Ch'est tr&eacute;jous les mauvais balloques tchi font les miyeurs pr&eacute;dicateurs' je l'y dit.<br>
<br>
'Tu d&eacute;v'thais av&eacute; honte de p&acirc;sl&eacute; d'm&ecirc;me' s'fit la Merrienne, toute m&acirc;rrie. 'Tu n'amende p&ucirc;s sus tes viers jours et v'la tchi m'fait grand d&ecirc;pi&eacute;.'<br>
<br>
'Tu n'comprends pas, bouonnefemme' je l'y dit. 'Eune fais tchi s'sa ministre y s'comport&eacute;tha. Touos ses vices dispathaitront et y d'veindra un vrai mod&egrave;le. R'garde nos Recteurs. Jamais tu n'me dithas qu'parmi yeux n'y'en avait pas deux-trais tchi n'faisaient pas l'&ecirc;cole bissoni&egrave;the quand y taient mousses et tchi n'allaient pas cherchi des nids au <a href="dinmanche_jour.html">Dimanche</a> quand ils &eacute;thaient deu &ecirc;tre au tchulte.'<br>
<br>
La Merrienne toussotit. 'P't'&ecirc;tre ben' ou dit 'mais seux et certain que n'y'en avait pas yun qu'avait la m&ecirc;chanc't&eacute; d'chu mousse ich&icirc;n. Y va &agrave; l'&ecirc;cole quand il y pense, et san ma&icirc;tre s'sa ben content d'en &ecirc;tre d&ecirc;fait. De jour y couort les qu'mins et sa m&egrave;the me dit qu'oulle est seuze tchi d'valle de niet par un &ecirc;chelle et s'en va ou n'sait pas iou. Y finitha par se trouv&eacute; en prison pour tchique b&ecirc;tise et la Jane en mou&ocirc;rra d'chagrin.'<br>
<br>
'Par chen qu'tu m'dis je sis p&ucirc;s convaintchu qu'jamais tchi faut en faithe un p&acirc;steur' je l'y dit. 'Et je sis pr&ecirc;t &agrave; gagni qu'un jour, car y n'est pas b&ecirc;te, le mousse, auvec toute sa mauv&acirc;itchi, y s'sa Recteu d'<a href="st_ouen.html">Saint-Ou</a>.'<br>
<br>
'J'voudrais l'craithe' ou s'fit 'mais &agrave; qu'menchi y n'a pas l'&ecirc;duc&acirc;tion.'<br>
<br>
'Tch&egrave;sque chonna fait? Pour ben tchi sache li&egrave;the et chiffr&eacute; un mio ch'est tout ch'qui faut. Et n'oublie pas la d'mande tch'y a au jour d'anniet pour des Recteurs. Le Doyen cherche partout mais y n'peut pas en trouv&eacute;. Va dithe &agrave; Jane d'all&eacute; l'vais tout'd'suite. Y l'y ditha comment tchi faut qu'ou s'prenne.'<br>
<br>
'Eh ben' ou dit 'aupr&egrave;s tout tu'as p't'&ecirc;tre raison. Les Recteurs ne sont pas mal p&eacute;yis et y'a eune maison fournie et un gardin pour des flieurs et des l&eacute;dgumes. Si seulement l'jeune Fr&acirc;inque n'tait pas un si mauvais sujet.'<br>
<br>
'P&acirc;sle-l'y d'quatre chents louis par an sans cont&eacute; les extras et eune djobbe tchi n'tue pas' je l'y dit 'et si je n'me trompe pas y ditha oui tout-d'suite. Ch'nest pas l'g&acirc;s pour r'fus&eacute; tant d'h&eacute;rpins.' <br>
<br>
&nbsp;<p>
<i><a href="lebrocq.html">PH'LIP</a>  <br>
 23/4/1949<br></i>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><A HREF="manpapa.html">Man Papa</A><p>
<li><a href="mangrandpethe.html">Man Grand-P&eacute;the</a><p>
<li><a href="grandpethe.html">Je deveins man propre Grand'p&egrave;the par eunne eintroduction</a><p>
<li><a href="gdfecc.html">Affaithes eccl&eacute;siastiques</a><p>


</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
