<HTML>
<HEAD>
<TITLE>Mrs. Pain discourses on &quot;paying guests&quot;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Mrs. Pain discourses on &quot;paying guests&quot;</h2></font></center><p>

A ch'teu qu'ne v'la v'nue la saison ou-&egrave;s qu'la Ville s'emplyit d'etrangiers, j'nos soummes ent'dites, Lonore et m&eacute;: Pourtch&egrave;che que j'nethaimes pon des &quot;paying guests&quot; pour tchiq' semaines, coumme abon d'autres gens d'bouonne famille? Pour &quot;Board and Lodging&quot; y n'faut pon y pens&eacute;: mais des &quot;paying guests&quot; ch'est tout &agrave; fait ben pus distindji, s'fit Lonore, et j'avons souvent r'mertchi des gens qui prennent des &quot;paying guests&quot; tchillyi l'nez en passant endr&eacute;t eunne Boarding House: ch'est tout a fait d'commeunes gens, a ch'qui pathait. P't'etre ben qu'ou n'y viyis pon d'diffethence? Y'en a pourtant - eunne grande! Dans eunne Boarding House nou paie tant la s'maine pour couochi, manji, jou&eacute; l'piano quand y'en a yun, et all&eacute; sus l'front le s&eacute; chatchun san tou ov la servante: tandi qu'un paying guest paie tant la s'maine pour couochi, manji, jou&eacute; sus l'piano quand y'en a y'un, et all&eacute; sus l'front le s&eacute; ov la fille de la maison. Les prix sont les memes dans les deux cas, sinon qu'les &quot;guests&quot; sont pus finailliers a dounn&eacute; tchiq' chose a la servante en s'n'allant.<br/>
<br/>
Je r'paslimes deus-tr&egrave;s faies d'not' plian, Lonore et m&eacute;. J'avais 't&eacute; siez deus-tr&egrave; grocers pour vaie tches qui pouait copp&eacute; les pus tendres tranches de jambon; dans la rue des Francais pour marchand&eacute; l'oeus a fricachi; la Dairy nos avait offert du beurre de l'ann&eacute;e pass&eacute;e pour faithe des beurr&eacute;es, et Piteur disait qui savait iou trouv&eacute; un sac d'gru&eacute; avari&eacute; pour faithe du poddin d'arraroot. Enfin, j'avaimes c'menchi a faithe nos cartchuls; et j'avais d&eacute;ja dit a Piteur d'faithe imprim&eacute; eunne carte:-<br/>
<div align="center">PAYING GUESTS TAKEN IN HERE.</div>
quand l'Bos eut vent d'nos plians, et dit qu'sem'n'age! y n'permettrait pon ditet au d'sus de s'n'office.<br/>
<br/>
V'la tchi nos fit bin d'la peine! A m'n'esfant sustout. Tchiq'un y'avait racont&eacute; l'histouethe de chu &quot;paying guest&quot; Angliais qui passi tr&egrave;s s'maines en Jerri l'ann&eacute;e pass&eacute;e, et mathyi la fille d'la maison pour ch'il avait veu coumme ou savait faithe din&eacute; siex persounnes sus un p'tit poulet, lus servi l'reste fred ou des piclyes pour soup&eacute;, et les d&egrave;sjeunn&eacute; l'lend'main ov un pliat de &quot;chicken and rice&quot;! Lonore pretent qu'oul &eacute;thait peu en faithe pus! et qu'oul &eacute;thait peu lus servi oquo du &quot;chicken paste&quot; pour douoth&eacute; sus lus beurr&eacute;es; sans cont&eacute; du bouan &quot;chicken broth&quot; fait ov la t&ecirc;te, les gambes, les tripes, et resp&eacute; d'la compagnie - l'croupion; tout cheuna bouollyi longtemps dans eunne chaudiethe ov eunne caboche rouffli&eacute;e et eunne maintchi d'rouoge hethan pour dounn&eacute; un gout partitchullyi.<br/>
<br/>
Mais d'pis que l'Maitre a Piteur n'veurt pon nos laissi prendre des &quot;paying guest&quot; au d'sus d'sa gazette, n'faut pon y r'pens&eacute;. D'pis qu'je n'pouvons pon av&eacute; d'paying guests a nous, j'ithons nos proumn&eacute; endr&eacute;t les siens &egrave;s aut' gens. Piteur me dit (y m'semblye en sav&eacute; ben long!) qu'tous les si&egrave;rs, apr&egrave;s lus din&eacute;, l'Esplianade &egrave;s couerte de messieux Angliais a la r'cherche de mou&eacute;zelles a mathi&eacute;. Y'a eunne diverse d'mande pour les jerriaises, au jour d'anniet, a ch'qui pathait. Eh bin! quand j'lus &eacute;thons montr&eacute; Lonore dans san bliu fro, et des gants d'kid, si vos pliait, j'compte bin av&eacute; d'la compagnie a nos r'condithe jusque siez nous.<br/>
<br/>
<i><a href="brambilo.html">Lonore Pain</a>.<br/>
1912</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="invasion.html">L'&Icirc;nv&acirc;sion</a><p>
<li><a href="pmvisitors.html">Merrienne on the Visitors</a><p>
<li><a href="pmvisitor.html">A Visitor Calls at Portinfer</a><p>
<li><a href="pmroyale.html">Merrienne et la Royale</a><p>
<li><a href="ormers1913.html">How to Prepare and Cook Ormers</a><p>
<li><a href="assembliee/tourisme.html">Visite &agrave; l'office du Tourisme</a><p>

<li><a href="horsains2.html">Horsains</a><p>
<li><a href="horsains.html">Les horsains nouos ont envahis!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
