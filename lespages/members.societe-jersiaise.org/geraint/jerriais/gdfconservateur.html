<HTML>
<HEAD>
<TITLE>J'sis cons&egrave;rvateur!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>J'sis cons&egrave;rvateur!</h2></font></center><p>

<font size="-1"><i>Fort Lauderdale, Florida,</i><br/>
<i>U.S.A.</i><br/>
<br/>
<i>L&eacute; 30 de mar, 1974.</i><br/></font>
<br/>
Moussieu l'R&eacute;dacteu,<br/>
<br/>
Quand j'vai la manni&egrave;the qu&eacute; les jannes vont &agrave; l'&eacute;glyise habilyis &agrave; Dgi l'ad&egrave;rt ches jours, c&egrave;rtains &agrave; la c'm&icirc;nse et atout des braies larges au bas comme les fr&eacute;gat&icirc;ns, les femmes nueue-t&ecirc;te et auve des courtes robes tchi calengent l'&icirc;nmaginn&acirc;tion, ou des braies d'fr&eacute;gat&icirc;n commes les hommes, nou n'peut s&eacute;non penser &egrave;s vi&egrave;rs temps quand nou bliatchinnait ses bottes ou souliers jusqu'&agrave; qu' nou pouvait s'mither d'ssus, et qu' nou m'ttait ses habits du D&icirc;nmanche pour aller &agrave; l'&eacute;glyise, et qu' les femmes n'&eacute;thaient janmais pens&eacute; &agrave; entrer d'dans sans aver la t&ecirc;te couv&egrave;rte, viyant qu' nou voulait montrer tout l'resp&eacute; possibl'ye &agrave; l'occ&acirc;sion d'chanter les louanges du Bouan Dgieu dans Sa Ma&icirc;son. Sans doute, i' m'reste assez d'largesse d'esprit pour &ecirc;t' d'avis tch'i' vaut mus vaie les gens habilyis dr&ocirc;lement qu&eacute; d'les vaie n'aller pon au tchulte, car nou n'peut pon jugi l'monde par lus habits quand veint affaithe d&eacute; r'ligion, et i' faut craithe qu&eacute; l'Bouan Dgieu est du m&egrave;me avis &eacute;tout.<br/>
<br/>
Quand j'tais mousse, nouos anciens tr&eacute;taient la r'ligion auve grand resp&eacute;, et il avaient des crianches entouorre l'&eacute;glyise tchi nouos sembli&eacute;thaient dr&ocirc;les &agrave; ch't heu. Eune crianche 'tait tch'i' n'fallait pon entrer dans ieune atout eune &ecirc;pingne &agrave; sa boutonni&egrave;the, sustout d'la blianche &ecirc;p&icirc;ngne. Chutte crianche 'tait probabli&eacute;ment deue &agrave; eune sup&egrave;rstition qu&eacute; ch'tait mal chanceux d'entrer d'l'&ecirc;p&icirc;ngne dans l'&eacute;glyise viyant qu' la couronne tch'a&icirc;dg&icirc;t &agrave; tortuther Nouotre Seigneur l&eacute; jour de Sa crucifixion en 'tait faite.<br/>
<br/>
Dans ieune d&eacute; ses lettres dans l' &#8220;Pilote&#8221;, Moussieu Manton dit qu&eacute; pour trouver l'bonheu dans la vieill&eacute;che i' faut mett' d&eacute; c&ocirc;t&eacute; toutes m&eacute;mouaithes d&eacute; rantcheune, aigreu, haine et jalousie. Eh bein, j'avoue qu' dans ma vieill&eacute;che j'n'ai pon d'rantcheune contre p&egrave;rsonne mais qu&eacute; j'sis quand-m&egrave;me jaloux des vielles cou&ocirc;teunmes au sujet d&eacute; m'n &Eacute;lgyise, et qu&eacute; j'n'aime pon les changements tchi patha&icirc;ssent s'&icirc;nsinnuer p'tit &agrave; p'tit dans les cou&ocirc;teunmes et s&egrave;rvices d'au jour d'aniet. Par exempl'ye, quand j'tais en J&egrave;rri j'viyais tch'il 'taient &agrave; faithe s&egrave;rvi eune nouvelle et diff&eacute;thente forme d's&egrave;rvice pour la c&eacute;l&eacute;br&acirc;tion d' La Sainte C&egrave;ne. Et j'pense tch'i' y'en avait acouo eune autre &agrave; v'n&icirc;n. Pourtchi changi l'ancienne forme tch'est d&eacute;v'nue sanctifi&eacute;e par l'&ucirc;sage du temps et qu' nou-s-a si bein connue toute eune vie qu' nou la sait par tchoeu? Pour attither les jannes? Tchi niol&icirc;n! La manni&egrave;the d'attither les jannes est dans l'pouver des pathents. Ch'est d'les faithe aller &agrave; l'&Ecirc;cole du D&icirc;nmanche d&egrave;s lus p'tits jours.<br/>
<br/>
Quand j'y allais y'avait assez d'mousses &agrave; l'&Eacute;glyise d&eacute; St. George pour emplyi sept classes d&eacute; gar&ccedil;ons tchi s'assi&eacute;vaient d'un c&ocirc;t&eacute; d'l'&eacute;glyise, et l'm&egrave;me nombre d'filles tchi s'assi&eacute;vaient &agrave; part dans l'c&ocirc;t&eacute; nord. Un vi&egrave;r diton nouos dit qu' chein qu' nou-s-apprend janne nou n'oublyie pon vyi, et la preuve en est qu&eacute; quand j'&egrave;rv&icirc;ns en J&egrave;rri en 1946 aupr&egrave;s eune trentaine d'ann&eacute;es hors-pays, les p&egrave;rsonnes tchi d'meuthaient &egrave;s alentours et tch'&eacute;taient &agrave; l'&Ecirc;cole du D&icirc;nmanche auve m&eacute; allaient acouo &agrave; St. George au D&icirc;nmanche. Malheutheusement, i' n'sont pus &agrave; ch't heu. Les dreins 'taient Moussieu et Madanme Fra&icirc;nque Hacou, n&eacute;e de Ca&euml;n, et Madanme George J'valyi, n&eacute;e Mary Ann Vibert, tchi mouothit l'ann&eacute;e p&acirc;ss&eacute;e &agrave; 95 ou 96 ans. Quand j'sis l&agrave; &agrave; ch't heu j'dai &ecirc;t' iun des pus vi&egrave;rs, si pon l'pus vyi, des membres d&eacute; ch't &eacute;glyise-l&agrave;.<br/>
<br/>
Un aut' changement tchi m'd&ecirc;pliais est l'manque d&eacute; disciplinne au sujet du s&egrave;rvice l&eacute; pus important et l'pus sanctifi&eacute; d'l'&Eacute;glyise - La Sainte C&egrave;ne. J'avais tr&eacute;jous 't&eacute; appr&icirc;ns qu' l&eacute; r'pas Eucharistique 'tait si sacr&eacute; tch'i' fallait l&icirc; donner pr&eacute;c&eacute;dence sus touos les r'pas et l'prendre &agrave; jeun, la r&eacute;gl'ye &eacute;tant obligatouaithe pour les jannes et les p&egrave;rsonnes en bouanne sant&eacute;. L's anciens et gens &icirc;ncapacit&eacute;s 'taient p&egrave;rm&icirc;ns d&eacute; l'prendre pus tard. &Agrave; ch't heu, ch'est la mode d'&icirc;nviter tout l'monde &agrave; l'Autel &agrave; onze heuthes du mat&icirc;n et m&egrave;me au s&eacute;. Et ch'est damage tch'i' faut annoncer un &#8220;Family Service&#8221; pour attither les grand' p&egrave;rsonnes &agrave; accompagni l's &ecirc;fants &agrave; l'&eacute;glyise. Touos les s&egrave;rvices sont autant - m&egrave;me pus - pour les grands comme pour les p'tits et sont des s&egrave;rvices pour la fanmile.<br/>
<br/>
Quant &agrave; la r&eacute;gl'ye d&eacute; prendre l&eacute; r'pas Eucharistique &agrave; jeun, l'&Eacute;glyise Romaine, tch'&eacute;tait si stricte et disciplinn&eacute;e l'temps p&acirc;ss&eacute;, l'a abandonn&eacute;e &eacute;tout. Nou vait les M&ecirc;sses annonc&eacute;es au s&eacute; &agrave; ch't heu. Sans doute les fid&egrave;les sont suppos&eacute;s aver jeun&eacute; pour un nombre d'heuthes sp&eacute;cifi&eacute; d'vant assister &agrave; la M&ecirc;sse. Mais oulle en p&egrave;rd dans bein des pays d&eacute;pis qu'oulle a r'l&acirc;chi sa disciplinne.<br/>
<br/>
I' n'y a pon d'doute qu&eacute; l'manque d&eacute; disciplinne dans la fanmile comme dans l's &ecirc;coles et l'comport des gens g&eacute;n&eacute;ralement est en grand' partie la cause du troubl'ye dans l'monde d'&agrave; ch't heu, et tch'i' faut s'&egrave;rsoumettre &agrave; la gr&acirc;ce du Bouan Dgieu pour y r'mi&eacute;dgi.<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfemancipation.html">Emancip&acirc;tion?</a><p>
<li><a href="gdfcouoyer2.html">I' faut couoyer pour duther!</a><p>
<li><a href="gdfopinion.html">Dans m'n opinion</a><p>

<li><a href="gdfenrichi.html">Nou n'peut pon enrichi un publyi!</a><p>
<li><a href="gdfmultiplication.html">La multiplic&acirc;tion!</a><p>
<li><a href="gdfpolitique.html">La politique en Am&eacute;thique</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

