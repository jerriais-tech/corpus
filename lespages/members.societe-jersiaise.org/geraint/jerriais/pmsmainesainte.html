<HTML>
<HEAD>
<TITLE>La S'maine Sainte</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La S'maine Sainte</h2>
Ph'lip pr&eacute;dit des malheurs</font></center><p>

<font size="-1">Au Portinf&eacute;,<br/>
Jeudi-au-s&eacute;.<br/></font>
<br/>
Moussieu l'Editeu,<br/>
<br/>
&quot;Tu n'as pas oubli&eacute;, Ph'lip,&quot; s'fit la Merrienne, hier au s&eacute;, &quot;que la s'maine tchi veint est la S'maine Sainte?&quot;<br/>
<br/>
&quot;Nan, damme,&quot; j'l'y dit. &quot;J'ai tachi d'l'oubli&eacute;, mais n'ya pas yeu moyen.&quot;<br/>
<br/>
&quot;Et pourtchi que tu'&eacute;thais voulu l'oubli&eacute;, bouonhomme?&quot;<br/>
<br/>
&quot;Parsque,&quot; j'l'y dit, &quot;ch'est tr&eacute;jous pour nous une s&eacute;maine de calamit&eacute;. R'garde chein tchi s'arrivit l'ann&eacute;e pass&eacute;e. Une blianche g&eacute;l&eacute;e dans la s'maine tchi r&acirc;flit ma bordeuse tch'avait pathu si bein, et, avec chonna une av&acirc;rie dans l'clios quand ma g'niche de yun des boeux du Homestead se rompit une gambe en t&acirc;chant d'saut&eacute; par dess&ucirc;s l'f&ocirc;ss&eacute; pour all&eacute; mangi les bricolis &agrave; notre vaisin.&quot;<br/>
<br/>
&quot;V&egrave;the, ch'est vrai assez,&quot; ou dit, &quot;et m&eacute; j'eut mes malheurs &eacute;tout, car sans y pens&eacute; j'mint du chucre dans la soupe le <a href="pmvendredisaint1952.html">Vendredi Saint</a>.&quot;<br/>
<br/>
&quot;Pus qu'chonna,&quot; j'l'y dit, &quot;quand j'entrit &agrave; douze heuthes pour man d&icirc;n&eacute;, tu'avais br&ucirc;l&eacute; les fiottes et je n'put pas en aval&eacute; qu'un gobin.&quot;<br/>
<br/>
&quot;Je n'me trouvais pas trop bein chu jour-l&agrave;,&quot; ou dit, &quot;et pourtant, ayant tait au s&eacute;rvice j'n'&eacute;thais pas deu faithe chais m&ecirc;prinses-l&agrave;.&quot;<br/>
<br/>
&quot;Tu n'les &eacute;thais pas faite,&quot; j'l'y dit, &quot;si tu'avais r&eacute;st&eacute; ichin faithe tan travas comme-y-faut. Enfin, chonna est p&acirc;ss&eacute;, et chein tchi m'g&egrave;ne ch'est tchi mins&egrave;thes que j'&eacute;thons &agrave; subi ch't'ann&eacute;e. J'ai tait vais mes patates une demi&eacute;-do&ucirc;zaine de fais agniet, et y m'a sembli&eacute; ch&acirc;que fais qu'au lieu d'avanchi ils avaient empli&eacute;thi.&quot;<br/>
<br/>
&quot;Ch'est les vents d'Est,&quot; ou dit. &quot;Dr&ocirc;le assez, mais ch'est tr&eacute;jous d'm&ecirc;me dans la S'maine Sainte. Y faut &eacute;speth&eacute; que y'&eacute;tha un changement chutte fais.&quot;<br/>
<br/>
&quot;J'ai v&ecirc;tchu en &eacute;spethance toute ma vie,&quot; j'l'y dit, &quot;et ach'teu, dans mes viers jours j'voudrais l'faithe, mais j'n'ai pas grand' confiance que la Providence chang'gea d'id&eacute;e. Chein tchi nos faut au moment ch'est une bouonne niet d'plyie, des vents du Sud-Ouest, &eacute;pis tout-plien d'sol&eacute;, mais p&ucirc;s qu'probablye che s'sa l'contraithe.&quot;<br/>
<br/>
<a href="fliotte.html"><img src="fliottes.jpg" width="376" height="300" alt="des fliottes" title="" align="right" /></a>
&quot;Y n'faut pas dithe ditet,&quot; ou s'fit, &quot;car quand nou pr&eacute;dit l'malheur il est pr&egrave;sque seux de v'nin. A qu'menchi, man Ph'lip, j'te prom&eacute;ts que quand veindra l'Vendredi, y'&eacute;tha du s&eacute; dans ta soupe, et les <a href="fliottes.html">fiottes</a> ne s'sont pas br&ucirc;l&eacute;es.&quot;<br/>
<br/>
&quot;Tr&eacute;jous tchiquechose,&quot; j'l'y dit, &quot;mais ach'teu, Merrienne, as-tu veu tch&egrave;sque l's'<a href="etats.html">Etats</a> ont fait agniet?&quot;<br/>
<br/>
&quot;Y'en a tchiques lignes dans la g&acirc;z&eacute;tte,&quot; ou raiponnit. &quot;Y pathait que l'John Le M&eacute;rquand a p&egrave;rdu pour la deuxi&egrave;me fais, mais pas par une si grande m&acirc;jorit&eacute;. Crais-tu tch'il est d&ecirc;couothagi?&quot;<br/>
<br/>
&quot;Grand doux nanin,&quot; j'l'y dit. &quot;Un M&eacute;rquand n'se d&ecirc;courage pas d'm&ecirc;me. Sans doute le John est un mio d's'appoint&eacute;, mais au mains y s'est mint du bouon bord avec les Catholiques, et sans doute y veindront &agrave; s'n'aide l'ann&eacute;e tchi veint.&quot;<br/>
<br/>
&quot;Et tch&egrave;squ'&agrave;, y'a l'ann&eacute;e tchi veint?&quot; ou voulit sav&eacute;.<br/>
<br/>
&quot;Y'a l's'&ecirc;lections partout l'&icirc;le, pour les D&eacute;put&eacute;s,&quot; j'l'y dit. &quot;Dans la campagne y n'y'&eacute;thait p't&ecirc;tre pas hardi d'changements, sinon p't'&ecirc;tre ichin &agrave; <a href="st_ouen.html">Saint-Ou</a>.&quot;<br/>
<br/>
&quot;Mais,&quot; ou s'fit, &quot;le M&acirc;jeur n'a pas dit tch'il en &eacute;tha yeu ass&eacute;z, et ch'n'est pas probablye tch'y s'sa opp&ocirc;s&eacute;.&quot;<br/>
<br/>
&quot;Arr&ecirc;te jusqu'&agrave; l'ann&eacute;e tchi veint,&quot; j'l'y dit, &quot;et tu v&ecirc;rras. Mais ach'teu, en Ville, y'a trais Districts, et l'John Le M&eacute;rquand est D&eacute;put&eacute; pour le num&eacute;tho yun. a la d&eacute;rni&egrave;the &ecirc;l&eacute;ction y n'y'avait pas d'opp&ocirc;sition, mais ch'est seux et c&eacute;rtain que chutte fais ch'ne s'sa pas d'm&ecirc;me, et p&eacute;rsonne ne sait chonna m&ucirc;s qu'notre John. Il &eacute;tha &agrave; travaillyi, mais avec chonna, je n'crais pas tch'il a hardi &agrave; craindre. Dans les deux autres Districts y'a tr&eacute;jous p&ucirc;s d'candidats que d'vacances, et dans l'num&eacute;tho trais le Sieur Venables y'est tr&eacute;jous v'nu sans autchune diffitchult&eacute;. Ach'teu tch'y veint d'support&eacute; les Catholiques, ch'est probablye tch'il &eacute;tha p&ucirc;s d'vouaix que jamais. Il est comme le John Le M&eacute;rquand, en ayant une bouonne t&ecirc;te s&ucirc;s ses &ecirc;paules, et pourtant dans les p&acirc;raisses de Campagne y ne f'thait rain.&quot;<br/>
<br/>
&quot;J'pense bein,&quot; ou s'fit, &quot;que la cl&acirc;sse ouvri&egrave;the &eacute;tha des candidats, et que l'Sieur Le Bro, le <a href="pmcommunist.html">Communiste</a>, r'&ecirc;prouvtha. Y n'fit pas tant pi&egrave;the en chinquante-sept, &eacute;pis y'a-t'y pon un Sieur Faramus?&quot;<br/>
<br/>
&quot;Pas ach'teu,&quot; j'l'y dit, &quot;car y pathait tch'il a fait banqueroute. Quand &agrave; la cl&acirc;sse ouvri&egrave;the je n'vais pas l&ucirc;s candidats dans la Chambre pour tchique temps &agrave; v'n&icirc;n. Y faudra tch'il arr&ecirc;tent pour une louai tchi paietha un membre d's'Etats tant par an, et je n'vais pas chonna v'nin pour bein d's'ann&eacute;es.&quot;<br/>
<br/>
&quot;Et l'<a href="orgueil.html">Mont Orgueil</a>,&quot; ou d'mandit, &quot;s'en vont-y d&ecirc;pens&eacute; touos chais sous pour l'illumin&eacute; en couleur?&quot;<br/>
<br/>
&quot;Ch'n'est pas d&eacute;cid&eacute;,&quot; j'l'y dit, &quot;mais au moment j'dithais n&acirc;nin.&quot;<br/>
<br/>
<i><a href="lebrocq.html">Ph'lip</a></i><br/>
<i>21/3/1959</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmpaques1962.html">La S'maine de P&acirc;ques</a><p>

<li><a href="pmfiottes.html">Les cr&ecirc;pes et les fiottes</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="vendredisaint.html">L&eacute; Vendredi Saint</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="pmvendredisaint1952.html">L&eacute; Vendr&eacute;di Saint</a><p>
<li><a href="pmvendredisaint1953.html">Vendredi Saint</a><p>
<li><a href="pmvendredisaint1955.html">Vendredi-Saint au Portinf&eacute;</a><p>
<li><a href="pmvendredisaint1956.html">Le Vendredi-Saint</a><p>
<li><a href="pmvendredisaint1958.html">Le Vendredi Saint</a><p>
<li><a href="pmvendredisaint1957.html">Le Vendredi Saint</a><p>
<li><a href="pmvendredisaint1961.html">Des changements au Vendr&eacute;di Saint</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="painlenten.html">Lenten Fare in the Family</a><p>
<li><a href="painperfection.html">Strenuous Attempts at Perfection</a><p>
<li><a href="paques.html">P&acirc;ques</a><p>
<li><a href="paqueflieuthie.html">La P&acirc;que Flieuthie</a><p>
<li><a href="dayofresurrection.html">L&eacute; jour d'la r&eacute;surrection!</a><p>
<li><a href="risentoday.html">Christ not' Seigneu est sou&ocirc;l'v&eacute;: All&eacute;luia!</a><p>
<li><a href="greenhill.html">Y'a un v&egrave;rt mont bein hors la vaie</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="pmpaques1954.html">P&acirc;ques au Portinf&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

