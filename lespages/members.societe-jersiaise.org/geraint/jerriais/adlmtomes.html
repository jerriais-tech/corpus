<HTML>
<HEAD>
<TITLE>Tchi qu'tu crai d&eacute; l'affaithe d&eacute; Vernon Tomes?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchi qu'tu crai d&eacute; l'affaithe d&eacute; Vernon Tomes?</h2></font></center><p>

'Tchi qu'tu crai d&eacute; l'affaithe d&eacute; Vernon Tomes? me' d'mandit l' Ph'lip Desclios l'aut'jour.<br/>
<br/>
'Ah, mon garcoun,' je m'fis, 'chest eune affaithe qu'a fait bein du ma au bouan noum d'J&egrave;rri. J'ai r'gr&egrave;t pour l&eacute; Vernon, li et me j'soummes touas les deux d'la m&ecirc;me chouque: j'soummes fils d' f&egrave;rmiers et j'c'mench&icirc;mes not' &ecirc;ducatioun &agrave; l'&ecirc;cole &eacute;l&eacute;mentaithe. J'nos p&acirc;louns tr&eacute;jous qu'en j&egrave;rriais.<br/>
<br/>
'Mais j'ai grand'sympatie &eacute;tout pour le Gouverneu et l'Bailli, car la mani&egrave;the qu'il' ount' t&eacute; trait&eacute;s pour aver fait lus d'v&eacute; ch'est vraiment d&ecirc;gou&acirc;tant. Quand nou est dans eune positioun d'autorit&eacute; nou' dait faithe son d'v&eacute;, et i'l'ount fait, mais d'faithe son d'v&eacute; m'est pas tr&eacute;jous bein pliaisant.<br/>
<br/>
'Je l'sai bein, car m&eacute; &eacute;tout, y'a bein des fais qu'j'ai ieu &agrave; faithe mon d'v&eacute; quand j'&eacute;thais bein voulu n'aver pas a l'faithe'.<br/>
<br/>
'A Singapour, quand j'tais l&agrave; coumme Haut Coummissaithe, ch'tait sus m&eacute; qu&eacute; restait la r&eacute;spounsabilit&eacute; pour tout chi s'passait l&agrave; qu'avait &agrave; faithe avec le gouvern&eacute;ment britannique. Dans che temps-l&agrave;, bas&eacute;e sus Singapour, j'ava&icirc;mes eune forche militaithe &eacute;norme, navale, arm&eacute;e et a&euml;ri&eacute;nne. Chaque forche avait son Commandant, eun Amiral, eun General et eun Mar'chal de l'Air, mais en d'sus d'ieux, pour co-ordiner les trais forches, y'avait eun Commandant en Chef. I'restait trais ou quatre ans, et si l&eacute; sien en poste 'tait d'la Navithe l&eacute; sien qu'i'l'suivait 'tait d'l'Arm&eacute;e, et son rempliaichant 'tait du Royal Air Force.'<br/>
<br/>
'I' vint l'temps d'changi l&eacute; Commandant en Chef, et puisque l'sien qu'i 'tait l&agrave; 'tait d'l'Arm&eacute;e, ch'tait l'tou' au RAF. L&eacute; candidat favoris&eacute; ch'tait eun Mar'chal d&eacute; l'Air qui 'tait d&eacute;j&agrave; l&agrave; &agrave; Singapour coumme Commandant d'l'Air, ch'est &agrave; dithe qu'i &eacute;thait 't&eacute; &ecirc;l'v&eacute; sus poste d&eacute; Commandant d'l'Air pour de v'ner Commandant en Chef.'<br/>
<br/>
Le Foreign Office m'envyit eune lettre priv&eacute;e me d'mandant chein qu&eacute; j'criais d&eacute; ch't arrangement l&agrave;. Et ch'tait l&agrave; qu'jeus eune sale d&eacute;cisioun &agrave; prendre. L&eacute; candidat 'tait raid buouan gas, ieun d'mes miyeurs am&icirc;ns, et hardi populaithe dans l'RAF. Mais j'savais bein qu&eacute; l'arrangement propos&eacute; n&eacute; prouvrait pas, m&ecirc;me qu&eacute; ch's'rait eun vrai d&eacute;s&acirc;stre.'<br/>
<br/>
'Dabord, d'&ecirc;lever eun houmme sus pliaiche n&eacute; r&eacute;ussit presque jamais. Ses coll&egrave;gues, accou&acirc;tum&eacute;s &agrave; l'traiter d'&eacute;gal, n'aiment pas subitement &agrave; aver &agrave; l'traiter coumme lus sup&eacute;rieur. V'l&agrave; tch'am&egrave;ne la jalousie et l'mauvais sang. I vaut bein mus importer tchiqu'nouvieau Chef, qui n'a pas servi l&agrave; d'vant, ou au mains pas pour tchiques ann&eacute;es.<br/>
<br/>
Mais ch'en 'tait pas la l'tout. Le Candidat propos&eacute; 'tait raid buoan offici du RAF, mais i'n-'tait pas buoan diplomate et i'n'savait pas s'arrangi avec les autres Services, la Marine et l'Arm&eacute;e. Eun Commadant en Chef dait pouver s'fier sus la co-operatioun beinvolante des siens qu'i' c'mande, mais ch't einchein n'&eacute;thait jamais ieu chute co-op&eacute;ratioun et chu support l&agrave;. L&eacute; resultat &eacute;thait 'tait eune vraie tch&eacute;thue &agrave; tchians. Et pis, l&eacute; candidat avait eune attitude assez hautaine envers les gens d'Singapour, et si i' 'tait d&eacute;v'nu Commandant en Chef, v'l&agrave; tch'&eacute;thait fait du mauvais sang entre nos militaithes et la populatioun d&eacute; Singapour.<br/>
<br/>
'Et ch'tait l&agrave; l'opinioun qu&eacute; j'dounnis au Foreign Office. Je crai qu'i' taient d'accord, mais l'Minist&egrave;the d&eacute; Defense &agrave; Loundres, et surtout les membres du RAF l&agrave;-d'dans, 'taient furieux qu&eacute; je' m'tais oppos&eacute; &agrave; lus gr&eacute;, m&ecirc;me il' enviyitent ieun d'lus pus haut officiers, eun Mar'chal en Chef d&eacute; l'Air (Air Chief Marshal) tachi de m'faithe changi m'n'avis. Mais j'savais bein mus qu'li chein tchi s'passait &agrave; Singapour, et j'avais mon d'v&eacute; &agrave; faithe, et l's'en r'fut &agrave; Loundres sans m'aver fait changi m'n opinioun.'<br/>
<br/>
'L'avis qu'j'avais dounn&eacute; au Foreign Office 'tait priv&eacute; entre ieux et l'Minist&ecirc;the d&eacute; D&eacute;fense, mai i'ieu chein nous appelle en anglais eun 'leak', probably&eacute;ment par l&eacute; Minist&egrave;the, et dans rein d'temps i' 'tait par les c'mins &agrave; Loundres et &agrave; Singapour, que ch'tait m&eacute; qu'avait frustr&eacute; lus plians et qu'j'avais trahi ieun d'mes miyeurs am&icirc;ns. Li, bein seux, i' vint &agrave; l'saver et j't&eacute; prom&egrave;ts, mon Ph'lip, qu'i'n'restit pus m'n am&icirc;n. D&eacute; chu jour-l&agrave; jusqu'&agrave; son d&eacute;part siez mais pus tard, i'n'm&eacute; souatti m&ecirc;me pas l'bounjour. Les rapports du RAF avec m&eacute; d'v&icirc;ntent des pus mauvais. Mais dj&agrave; qu&eacute; ch'en 'tait pas dutout pliaisant d&eacute; faithe, j'avais fait mon d'v&eacute;.'<br/>
<br/>
'Et d'm&ecirc;me, mon Ph'lip, tu coumprendras bein pourtchi qu'j'ai grand'sympatie pour l&eacute; Gouverneu et l'Bailli. J'ai pass&eacute; par la m&ecirc;me route qu&eacute; ieux. Mais quand nous a son d'v&eacute; &agrave; faithe n'y'a qu'cheunna qui coumpte.<br/>
<br/>
<i><a href="delamare.html">Le vier Trin'tais.</a> </i><br/>
<i>JEP 5 June 1992</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="politics.html">La Politique en J&egrave;rri</a><p>

<li><a href="pmbaillis.html">Ph'lip et les Baillis</a><p>
<li><a href="bailli.html">Le Bailli M&egrave;ne un' Vie De Tchean!</a><p>
<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="pmceremonie.html">La C&eacute;r&eacute;monie &agrave; Londres</a><p>
<li><a href="adlmnus.html">L&eacute; Bailli et les nus</a><p>

<li><a href="adlm4candidats.html">Quatre candidats</a><p>
<li><a href="adlmbangner.html">Quand j'voulais m'bangner</a><p>
<li><a href="adlmyouthclub.html">J'sis d&eacute; t'n avis</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

