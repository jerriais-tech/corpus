<HTML>
<HEAD>
<TITLE>L&eacute; S'na du S&eacute;nat</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; S'na du S&eacute;nat</h2></font></center><p>


Acouo eune fais, nou ouait des tchestchions entouor l's &ecirc;lections. Y'en a tchi voudraient voter hors touos nos S&eacute;nateurs ch't' ann&eacute;e &agrave; seule f&icirc;n d'les rempliaichi en blio. Mais coumme d&eacute; ra&icirc;son, ch'est ra&icirc;que la ma&icirc;ntchi des S&eacute;nateurs tchi lus en vont ag'ver lus mandat &agrave; la f&icirc;n d'l'ann&eacute;e; i' faudrait attendre 2011 pouor pouver t&acirc;chi d'fliantchi hors les six d'restant.<br/>
<br/>
Mais, qu'nou dit, ch'est du niol&icirc;n d'n'aver pon d'&ecirc;lection quand nou pou&ocirc;rrait d&ecirc;nichi toute la dga&icirc;ngue d&eacute; reintchiv&acirc;les en m&ecirc;me temps. Pouortchi qu'ch'est ra&icirc;que en J&egrave;rri qu'ch'est d'm&ecirc;me?<br/>
<br/>
Ah mais, J&egrave;rri n'est pon eunique dans tout chenna. Deux t&ecirc;tes valent mus qu'ieune, mais dans not' syst&egrave;me eune chambre vaut mus qu'deux. S'nou r'garde d'aut's pays, ch'est hors du c'meun d'aver toute la haute chambre &ecirc;lue d'auve la b&acirc;sse.<br/>
<br/>
En Nouvieau J&egrave;rri les membres d&eacute; l'Assembli&eacute;e sont &ecirc;lus touos les deux ans, mais les quarante s&eacute;nateurs sont &ecirc;lus pouor deux ans, pis pouor quatre ans, acouo pouor quatre ans, et d&egrave;rch&eacute; pouor deux ans et a&icirc;nch&icirc;n d'siette. Nou n'y comprendrait ni lard ni couochon.<br/>
<br/>
Les S&eacute;nateurs f&eacute;d&eacute;thaux d's &Ecirc;tats Unnis ont un t&egrave;rme d&eacute; si&ecirc;x ans, mais un tchi&egrave;rs d'entre ieux sont &ecirc;lus touos les deux ans - et v'l&agrave; tch'est pus &agrave; co coumme siez nous.<br/>
<br/>
Les S&eacute;nateurs Kentutchiens, Califourniens, Alastchiens et d'aut's sont &ecirc;lus pouor quatre ans, et la ma&icirc;ntchi d'entre ieux sont &ecirc;lus touos les deux ans.<br/>
<br/>
En Illinnouais, y'a des S&eacute;nateurs &ecirc;lus pouor deux ans et y'en a tchi sont &ecirc;lus pouor quatre ans - ch'est s'lon l'distrit et l'ann&eacute;e d'lus &ecirc;lection. Y'a des distrits tchi si&egrave;vent un patron d'un t&egrave;rme d&eacute; 2 ans, pis 4 ans et 4 ans, d'aut's tch'ont d'&ecirc;lections pouor des t&egrave;rmes 4-2-4, et les restants font 4-4-2. L&eacute; Sieur Barack Obama soulait &ecirc;t' un S&eacute;nateu Illinnouaisien - et s'i' comprannait chenna i' comprendrait autchun probli&egrave;me &agrave; la Blianche Ma&icirc;son!<br/>
<br/>
En France, les S&eacute;nateurs n'sont pon &ecirc;lus par l'peupl'ye du tout, ch'est en tchi y'a eune manni&eacute;the d&eacute; coll&egrave;ge &ecirc;lectoral (coumme pouor nos Juges) dans tchi les grands &ecirc;lecteurs sont des d&eacute;put&eacute;s, des maires et des consili&egrave;rs. Jusqu'en 2004 les S&eacute;nateurs 'taient &ecirc;lus pouor neuf ans, et un tchi&egrave;rs d'entre ieux &ecirc;lu touos les trais ans (coumme nos S&eacute;nateurs soulaient &ecirc;t' jusqu'en 1966). Mais &agrave; l'av'n&icirc;n la ma&icirc;ntchi d'entre ieux s'sont &ecirc;lus touos les trais ans (coumme nos S&eacute;nateurs d'pis 1966).<br/>
<br/>
Y'a des pays, bein seux, o&ugrave;'est qu'les s&eacute;nateurs n'sont pon &ecirc;lus du tout, mais appouaint&eacute;s. Tout coumme, en J&egrave;rri j'allons &ecirc;lithe des S&eacute;nateurs ch't' ann&eacute;e et, coumme nou dit, votez pouor ou votez contre, mais votez!<br/>
<br/>
<i><a href="jerpoem.html">Geraint Jennings</a><br/>
</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="politics.html">La Politique en J&egrave;rri</a><p>
<li><a href="pmsenators.html">The Election For Senators</a><p>
<li><a href="candidat.html">Pllainttes d'un Candidat</a><p>


<li><a href="pmsenateur.html">Des S&eacute;nateurs Batilleux</a><p>
<li><a href="pmsendep.html">Senator Or Deputy?</a><p>
<li><a href="pouaison.html">La Pouaison et les S&eacute;nateurs</a><p>
<li><a href="senat.html">L&eacute; S'na du S&eacute;nat</a><p>

<li><a href="pmsenbetes.html">Les S&eacute;nateurs et les B&ecirc;tes</a><p>
<li><a href="gdfsenateurs.html">Les D'vis du Bouan'homme George</a><p>
<li><a href="senateurs1948.html">Aux Electeurs de l'ile de Jerri</a><p>


</ul>
</font>

&nbsp;<p>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
