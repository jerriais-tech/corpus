<HTML>
<HEAD>
<TITLE>Dans la g&acirc;zette...</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Dans la g&acirc;zette...</h2></font></center><p>

<font size="-1"><i>Fort Lauderdale, Florida,</i><br/>
<i>U.S.A.</i><br/>
<i>L&eacute; 8 de mar, 1975.</i><br/></font>
<br/>
Moussieu l'R&eacute;dacteu,<br/>
<br/>
V'la tchi m'fait grand plia&icirc;si d'f&eacute;liciter Moussieu Peter Crill &agrave; l'occ&acirc;sion d&eacute; s'n ass&egrave;rment&acirc;tion comme D&eacute;put&eacute; Bailli, eune nouvelle qu&eacute; j'veins d'vaie dans la g&acirc;zette du 23 d'janvyi tchi veint d'arriver. La cheinne du 16 janvyi n'est pon 'couo v'nue, mais ch'l&agrave; n'm'&ecirc;tonne pon. Les g&acirc;zettes arrivent p&ucirc;t&ocirc;t &agrave; Dgi-l'ad&egrave;rt d&eacute;pis qu&eacute; l's&egrave;rvice des postes a 't&eacute; mod&egrave;rn&icirc;s&eacute;.<br/>
<br/>
L&eacute; portrait du spectacl'ye dans la Cour Rouoyale pour l'ass&egrave;rment&acirc;tion d'Moussieu l'Bailli Ereaut est mangnifique. I' m'ram&eacute;mouaithe que j'jeus l'honneur d'&ecirc;t' pr&eacute;sent &agrave; la m&egrave;me occ&acirc;sion quand Messire Robert Le Masuthi fut ass&egrave;rment&eacute; y'a eune douzaine d'ann&eacute;es - s&eacute;non qu'&agrave; ch't' occ&acirc;sion-l&agrave; i' n'y avait pon d'femmes Avocates et chutte fais y'en a deux. J'dis &quot;Avocates&quot; mais j&eacute; n'sai pon si l'mot Avocat peut &ecirc;t' f&eacute;min&icirc;s&eacute;. I' faudra qu'j&eacute; d'mande &agrave; Moussieu B&eacute;tchet, m&eacute;n homme d'affaithes, quand j'&icirc;thai en J&egrave;rri. J'vai tch'i' y'a un bieau portrait d'li dans la g&acirc;zette &eacute;tout, a donner un superbe pr&eacute;sent en argent &agrave; Messire Robert Le Masuthi.<br/>
<br/>
Oulle en est plieine, de bieaux portraits, la g&acirc;zette. Eune bouanne chose pour les J&egrave;rriais en exil. L&eacute; chein d'Moussieu Crill et sa danme et sa fanmil'ye est mangnifique. J'tais bein content d'vaie que Madanme Crill, sa m'm&egrave;e, &agrave; Moussieu Crill, 'tait dans la Cour &agrave; l'vaie prendre s&egrave;rment. Ch'est seux qu'san p'p&egrave;e &eacute;thait 't&eacute; bein ordgilleux s'il avait v&ecirc;tchu longtemps assez pour vaie san fis D&eacute;put&eacute; Bailli d'l'&Icirc;le. Ch&eacute; s'sa mangnifique d&eacute; ou&iuml; sa forte vouaix dans la Cour et dans la Chambre d's &Ecirc;tats, et i' s'en va apporter du paids &agrave; sa ch&egrave;rge &icirc;mportante. En p&acirc;lant d'san p'p&egrave;e, j'm'&egrave;rsouveins comme si ch'tait aniet quand i' s'en fut &agrave; New York pour s&eacute; mathier. J'tais cl&egrave;rcot dans La Rue des Trais Pigeons dans l'temps, et j'tions tous &ecirc;m&egrave;rvilyis &agrave; la pens&eacute;e d'pouver aller en Am&eacute;thique et d's&eacute; mathier en m&egrave;me temps! L&eacute; portrait d'la proc&ecirc;ssion en c'm&icirc;n pour l'&eacute;glyise est mangnifique &eacute;tout. J'peux m&egrave;me &egrave;rconna&icirc;tre l&eacute; Juge de Faye qu&acirc;si &agrave; la t&ecirc;te des Juges. J'pense bein que l'Juge en t&ecirc;te &agrave; san tout seu est l&eacute; Lieut'nant Bailli Pallot.<br/>
<br/>
J'm&eacute; d'mande tch'est tchi rempliaiche l&eacute; S&eacute;nateu Krichefski, mais i' faut qu'j'attenge l'arriv&eacute;e d'la g&acirc;zette tchi m'donn'na l'&icirc;nform&acirc;tion. J'vai tch'i' y'avait trais candidats. Les D&eacute;put&eacute;s Riley et Binnington ont prouv&eacute; lus valeu dans l's &Ecirc;tats et l'Sieur Bu&ecirc;n&eacute; a d'l'ambition si n'a pon d'exp&eacute;thience politique, mais d'pis qu&eacute; l'R&eacute;v&eacute;rend Moussieu Manton a sign&eacute; san papi d'nominn&acirc;tion i' dait &ecirc;t' un homme d&icirc;ngne, et j'aspithe &agrave; vaie l'r&ecirc;sultat d'l'&ecirc;lection.<br/>
<br/>
Y'a tant d'exp&egrave;rts en J&egrave;rri &agrave; ch't heu qu&eacute; j'm&eacute; d'mande s'i' y'a tchique sorte d'travas tchi n'est pon sp&eacute;cial&icirc;s&eacute; et souos la direction d&eacute; tchique Angliais &agrave; haut gages. Par exempl'ye, les offici&egrave;rs pour l&eacute; soin d's &ecirc;fants dans l'D&eacute;part&eacute;ment d'&Ecirc;duc&acirc;tion. Tch'est qu'ch'l&agrave; veurt dithe? Quand j'tais mousse en J&egrave;rri, nou-s-allait &agrave; l'&ecirc;cole pour apprendre - pas pour &ecirc;t' souangnis autr&eacute;ment qu'la disciplinne tchi souangnait d'nouos garder en ordre. S'i' fallait &ecirc;t' souangnis pour maladie nou restait siez s&eacute;. Ch'tait la responsabilit&eacute; des pathents.<br/>
<br/>
Et tchi catastrophe pour l'&Icirc;le! Iun d'ches exp&egrave;rts en educ&acirc;tion s'en allait tchitter l'&Icirc;le viyant tch'i' n'tait pon satisfait d'la ma&icirc;son lou&eacute;e pour li au Hocq. J'vai qu'les gages pour un homme d&eacute; m&egrave;me sont entre trais mille huit chent louis et quat' mille. Sapresti! Est-ch' ravissant qu'la bureaucratie cou&ocirc;te tant en J&egrave;rri? J'soulions aver toute l'&ecirc;duc&acirc;tion &quot;physique&quot; tchi nouos fallait &agrave; l'&Ecirc;cole Wesleyenne &agrave; St. Ou&euml;n y'a qu&acirc;si huiptante ans en jouant &egrave;s Barres, au Tireli et &agrave; Saute Mouton! Les mousses d'&agrave; ch't heu ont pus b&eacute;soin d'un copeux d&eacute; j'veux et un co-d'pid au dri&eacute;the d&eacute; temps en temps pour les endueurchi qu'un moussieu tchi cou&ocirc;te dans les quat' mille louis par an &agrave; l'&Icirc;le pour les garder en &ecirc;tat robuste. Mais j'sai bein qu'un tas d'vouos lecteurs s'en vont dithe qu&eacute; j&eacute; r'dotte!<br/>
<br/>
Un aut' exp&egrave;rt mentionn&eacute; dans la g&acirc;zette est appathemment touoilli parmi les r&eacute;lations comm&egrave;rciales. J'sis trop b&ecirc;te pour pouver m'&icirc;nmaginner tch'est qu&eacute; l'titre du moussieu veurt dithe, mais quand la Chambre des &Ecirc;crivains n'est pon d&eacute; s'n avis v'la tchi m'fait penser qu&eacute; l's &Ecirc;crivains peuvent faithe chein tch'il est &agrave; faithe - et probabli&eacute;ment l'faithe mus et en m&egrave;me temps sauver un tas d'sou &agrave; l'&Icirc;le! Pourtchi tant d'exp&egrave;rts &agrave; hauts gages en J&egrave;rri? V'la tchi veurt-i' dithe qu&eacute; les J&egrave;rriais n'ont pus d&eacute; p'tits boud&icirc;ns dans la t&ecirc;te?<br/>
<br/>
<i><a href="lefeuvre.html">George d'La Forge</a></i><br/>
<i>Jersey Evening Post 2/4/1975</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfgazette.html">Dans la g&acirc;zette...</a><p>
<li><a href="gdfgaz2.html">Dans la g&acirc;zette 2</a><p>
<li><a href="gdfgaz4.html">Dans la G&acirc;zette...</a><p>
<li><a href="gdfgaz5.html">Dans la g&acirc;zette</a><p>
<li><a href="gdfgaz6.html">Dans la G&acirc;zette</a><p>
<li><a href="gdfgazette3.html">Dans la g&acirc;zette...</a><p>
<li><a href="gdfgazette4.html">La g&acirc;zette &egrave;rveint!</a><p>
<li><a href="gdfnouvelles2.html">Des nouvelles de J&egrave;rri</a><p>
<li><a href="gdfnouvelles1968.html">Des nouvelles d&eacute; Jerri!</a><p>
<li><a href="gdfnouvelles3.html">Des Nouvelles d&eacute; J&egrave;rri</a><p>
<li><a href="gdfnouvelles1968b.html">Les nouvelles d&eacute; J&egrave;rri sont tr&eacute;jous les beinv'nues!</a><p>
<li><a href="gdfintethet.html">Nouvelles d'&icirc;nt&eacute;th&ecirc;t</a><p>
<li><a href="gdfhonneur.html">&Agrave; tout seigneur tout honneur</a><p>

<li><a href="flm1982.html">A change of mind by Mr Crill?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

