<HTML>
<HEAD>
<TITLE>Pens&eacute;es en l'air</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Pens&eacute;es en l'air</h2></font></center><p>

<font size="-1"><i>Trenton, Michigan,</i><br/>
<i>U.S.A.</i><br/>
<br/>
<i>L&eacute; 2 d'novembre, 1974.</i><br/></font>
<br/>
Moussieu l'R&eacute;dacteu,<br/>
<br/>
&Agrave; m'suthe qu&eacute; l'avion m'envolait houors J&egrave;rri en c'm&icirc;n pour l'Am&eacute;thique y'a eune dgi&ecirc;xaine d&eacute; jours, j'&egrave;rgardais la Baie d'St. Ou&euml;n dispatha&icirc;tre d'veue et j'm&eacute; d'mandais tch'est tchi fait les J&egrave;rriais comme m&eacute; tchitter l'&Icirc;le - meme pour un p'tit d'temps, et comme la veue d'l'&Eacute;glyise d&eacute; St. Ou&euml;n dispatha&icirc;ssait, j'envisageais, dans m'n id&eacute;e, les choses tchi m'fa&icirc;saient eune &icirc;mpression dans l'esprit d'ma jann&egrave;che tch'a duth&eacute; toute eune vie, comme, par exempl'ye, la pens&eacute;e qu' nouos &eacute;glyises p&acirc;roua&icirc;ssiales sont un h&eacute;thitage pr&eacute;cieux &egrave;s J&egrave;rriais, et qu&eacute; l'sanctuaithe d&eacute; ch&acirc;que &eacute;glyise est l'ambassade du Rouoyaume des Cieux dans ch&acirc;que p&acirc;raisse. Et j'pensais &egrave;s noms illustres J&egrave;rriais sus les pliaques comm&eacute;moratives en d'dans d'ches &eacute;glyises et sus les tombieaux dans les ch&icirc;nm'tchi&eacute;thes - comme, entr'autres, les d'Carterets, les Pipons, les d'Auv&egrave;rgnes et les Lempri&eacute;thes.<br/>
<br/>
I' m'v&icirc;nt dans l'esprit que ouaithe qu&eacute; lus nobli&egrave;che 'tait enr&ecirc;chinn&eacute;e d'vi&egrave;rs temps, ch'tait p't-&ecirc;tre viyant tch'il' avaient bein voulu tchitter l'&Icirc;le pour un p'tit d'temps tch'il' 'taient d&eacute;v'nus illustres. V'la tchi lus avait donn&eacute; l'opporteunit&eacute; d'rendre s&egrave;rvice &agrave; la Couronne et d&ecirc;velopper des talents tch'&eacute;thaient p't-&ecirc;t' rest&eacute; endormis s'i' n'avaient janmais tchitt&eacute; l'&Icirc;le.<br/>
<br/>
Y'a, sans doute, deux sortes d'J&egrave;rriais, les cheins tchi restent dans l'&Icirc;le et les cheins tchi s'en vont au liain. Les tombieaux nouos ram&eacute;mouaithent qu&eacute; ch'ti-ch&icirc;n mouothit en Australie ou dans l's &Icirc;ndes ou en Afrique, et qu&eacute; ch'ti-l&agrave; 'tait &agrave; la B&acirc;tale d&eacute; Waterloo ou &agrave; la dg&egrave;rre des Bo&egrave;rs. Nou trouve des J&egrave;rriais f'n&eacute;s partout l'monde, et y'a pus d'noms Jerriais sus les tombieaux dans les ch&icirc;nm'tchi&eacute;thes &agrave; La C&ocirc;te qu&eacute; nou n'avait dans la g&acirc;zette en J&egrave;rri &agrave; ch't heu, et nou trouve acouo des J&egrave;rriais vivants l&agrave; tchi n'ont pon 't&eacute; n&eacute;s en J&egrave;rri, mais y'a tr&eacute;jous tchique p&eacute;tite chose dans lus minne ou dans lus d'vis tch'est J&egrave;rriaise. J'm'&egrave;rsouveins d'aver bein connu un J&egrave;rriais &agrave; Ottawa, au Cannada, tch'avait nom Fra&icirc;nque Hamon et tch'avait 't&eacute; n&eacute; dans l'&Icirc;le d&eacute; Bonaventure endrait l'village d&eacute; P&egrave;rc&eacute;, mais tch'etait J&egrave;rriais dans l'&acirc;me.<br/>
<br/>
Ch'est r'm&egrave;rquabl'ye qu' un p'tit pays comme l&eacute; nouotre ait produit tant d'soudards et d'matelots tch'ont fait honneu &agrave; l'&Icirc;le. Sus les pliaques dans l's &eacute;glyises nou-s-en vait &agrave; gogo - des Lieut'nants, Cap'taines, M&acirc;jeurs, Coronels et m&egrave;me des G&eacute;n&eacute;raux et d's'Amithas. Dans l'ch&icirc;nm'tchi&eacute;the d&eacute; St. Mart&icirc;n y'a un tomb&eacute; &agrave; la m&eacute;mouaithe d'un officyi nomm&eacute; Richardson - probabli&eacute;ment d'la m&egrave;me fanmile comme l&eacute; Canon et l'Avocat Richardson - tchi fut bliess&eacute; &agrave; la Bat&acirc;le du Nil auve le fanmeux Amitha Horatio, Lord Nelson, et tchi mouothit d'ses bliesse&ucirc;thes pas bein d's ann&eacute;es aupr&egrave;s en J&egrave;rri. Et i' n'faut pon oublier nouot' Amitha Ph'lippe d'Auv&egrave;rgne, Pr&icirc;nce d&eacute; Bouillon. L&eacute; c&eacute;l&eacute;bre auteur, Messire Gilbert Parker, &ecirc;crivit un livre au sujet d&eacute; ch't&icirc;-l&agrave; appel&eacute; The Battle of the Strong. Dans ch't histouaithe, l'Amitha est appel&eacute; Philip d'Avranches. L'av'ous liu?<br/>
<br/>
Ch'tait un G&eacute;n&eacute;ral Messervy tchi c'mandait l'arm&eacute;e d'l'&Icirc;nde et du Pakistan au c'menchement d' 1959. Et l'G&eacute;n&eacute;ral Neville Godfray Hind, Jur&eacute;-Justicier d'la Cour Rouoyale, 'tait en &Eacute;gypte auve l&eacute; Feld-Mar&eacute;chal Lord Wavell &agrave; chasser l's Allemands d&eacute; d'dans l'd&eacute;s&egrave;rt. Y'avait, &eacute;tout, l'Amitha Edouard de Faye Ernon, fis d'Moussieu Edouard Binet Ernon, &Eacute;crivain et D&eacute;put&eacute;, qu' j'ai connu quand j'tais cl&egrave;rcot d'&ecirc;crivains dans La Rue des Trais Pigeons.<br/>
<br/>
La fanmile de Carteret est bein &egrave;rpresentee sus les pliaques dans l'&Eacute;glyise d&eacute; St. Ou&euml;n. Iun des pus jannes 'tait Midshipman dans la Marine Rouoyale quand i' p&eacute;rdit la vie &agrave; la Bat&acirc;le d&eacute; Jutland &agrave; la dg&egrave;rre de 1914-1918. Et dans l'ch&icirc;nm'tchi&eacute;the un tomb&eacute; nouos dit qu'un janne lieut'nant d'Auv&egrave;gne fut tu&eacute; &agrave; chutte dg&egrave;rre-l&agrave; &eacute;tout.<br/>
<br/>
En appr&egrave;chant la c&ocirc;te d'Angli&eacute;t&egrave;rre j'pensais &agrave; eune aut' dg&egrave;rre: La cheinne d&eacute; Hastings en 1066. V'la tchi m'ram&eacute;mouaithit qu'ma m'm&egrave;e, n&eacute;e Giffard, 'tait d'eune fanmile bein &egrave;rpr&eacute;sent&eacute;e dans chette-l&agrave;, et tchi fut illustre en Angli&eacute;t&egrave;rre aupr&egrave;s la dg&egrave;rre. Walter Giffard, Seigneur d&eacute; Longueville en Nouormandie fournit trente navithes au Contch&eacute;rant et li'a&icirc;dgit &agrave; gangni la victouaithe sus l'camp d'bat&acirc;le.<br/>
<br/>
Les Giffards produis&icirc;drent des grands gens d'&eacute;glyise. William Giffard tchi mouothit en 1129, fut &Ecirc;veque d&eacute; Winchester et Chancelier du Rouai Dgillaume Deux. Dans san temps, nouos dit l' Encyclopedia Britannica, i' fit eune mangnifique restauration d'sa cath&eacute;drale. Hugh Giffard, d&eacute; Boynton, dans l'Comt&eacute; d'Wiltshire, fut l'p&eacute;the d&eacute; Godfray Giffard (C. 1235-1302) tchi fut &Ecirc;veque d&eacute; Worcester et Chancelier d'Angli&eacute;t&egrave;rre en 1265, &Ecirc;veque de Bath &amp;amp; Wells en 1264. Il' tait Arch&ecirc;v&ecirc;que d&eacute; York quand Henri Deux mouothit en 1272 et d'v&icirc;nt l'chef d&eacute; trais R&eacute;gents tchi gouv&egrave;rn&icirc;drent l'Angli&eacute;t&egrave;rre jusqu'au r'tou' d'Edouard Preunmyi en 1274. L'Arch&ecirc;v&ecirc;que li-m&egrave;me mouothit en 1279 et fut ent&egrave;rr&eacute; dans sa cath&eacute;drale (York Minster).<br/>
<br/>
Comme l'avion arrivait &agrave; Londres, j'pensais au fait qu&eacute; la fanmile Giffard, si nombreuse en J&egrave;rri l'temps p&acirc;ss&eacute; qu&eacute; ieune d&eacute; nouos baies fut nomm&eacute;e Le Havre Giffard, n'a pon fort d'&egrave;rpr&eacute;sentants dans l'&Icirc;le d&eacute; nouos jours. Tel est l'p&acirc;ssage du temps!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfgiff.html">Les Giffards</a><p>
<li><a href="gdfdecarteret.html">Les C&eacute;l&egrave;bres d'Cart'r&ecirc;ts</a><p>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfcote2.html">Les J&egrave;rriais &agrave; La C&ocirc;te</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

