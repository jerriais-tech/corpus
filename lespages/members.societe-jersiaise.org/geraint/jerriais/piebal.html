<HTML>
<HEAD>
<TITLE>Les St. Jeannais s'en vont aver un bal</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les St. Jeannais s'en vont aver un bal</h2></font></center><p>

<div align="center"><i>Ki ri-ki-ki<br/>
Ka-ra-ka-ka<br/></i></div>
<br/>
Eh bein, sav'ous les dreines? Les <a href="st_jean.html">St. Jeannais</a> s'en vont aver un bal - eune grand' bord&eacute;e d'danse au Pavillon souos l'Mont &egrave;s Pendus! N'y'a pon 'couo rein d'officiel, l'pense, mais i' patha&icirc;t qu&eacute; les grosses t&ecirc;tes d&eacute; la p&acirc;raisse en ont p&acirc;l&eacute; et, ayant consult&eacute; les femmes, ont d&eacute;cid&eacute; qu&eacute; y'&eacute;tha moyen d'organiser tchiquechose comme nou n'a jammais veu devant... Car, sapresti, les <a href="grouville.html">Grouvillais</a> en ont ieu eune bord&eacute;e comme i' faut, ieux, et les gens d'St. Ouain (pardon, St. Jean) n'vaient pas pourtchi qu'i' n'en f'saient pas autant. Et pis, si ch'est qu'i' lus y mettent, faut penser qu'ch'n'es'sa pas d'la p'tit bi&eacute;the! Ah dame, nan, ch'n'es'sa pas pour des preunes! Actuellement, si ch'est qu'la p&acirc;raisse d&eacute; Grouville n'avaient pas pens&eacute; &agrave; ch'la les preumi&egrave;rs il est probablye qu&eacute; St. Jean (extchusez, St. Ou... mais non, St. Jean) &eacute;thaient ieu la r'nomm&eacute;e d'en &ecirc;tre, comme nou dit, les initiateurs! Enfin, les St. Jeannais - dgi&acirc;tre, est-che les St. Ouonnais ou les St. Jeannais? - n'portent pon rantcheune &egrave;s Grouvillais mais il' ont bouonne id&eacute;e d'aver lus r'venge, tout d'm&ecirc;me.<br/>
<br/>
Ch'est en tchi, l&eacute; Pavillon souos l'Mont &egrave;s Pendus est r&ecirc;s&egrave;rv&eacute; pour la dreine s&eacute;maine d&eacute; mar (i' n'sont pas 'couo seux tchi jour) si tout va bein, J'ai grande envie d'y'aller, m&eacute;, bouistre. J&eacute; sai qu&eacute; j'sis eune t&egrave;rriblye badlagoule mais d'ich&icirc;n l&agrave; j'm'en vais t&ecirc;chi d&eacute; m'comporter pour qu'i' n'y'ait pas d'&egrave;rproches contre man caract&eacute;the, et j'esp&eacute;the bein d'&ecirc;tre ieune des preumi&eacute;thes &agrave; aver eune &icirc;nvitation pour chutte grand' bord&eacute;e. <br/>
<br/>
Assa, il est tchestion d'habits, et pis, sans doute, i' s'en va faller d'la pratique. Car, ou savez, &agrave; St. Jean (&agrave; St. Ou, p&ucirc;t&ocirc;t) ch'n'est pon touos les jours qu&eacute; nou-s-a la chance d'aller &agrave; un bal. Parmi les femmes, acouo, ch'est diff&eacute;thent; i' n'faut pas longtemps &agrave; astitchi eune robe pour l'occasion, mais quant &egrave;s hommes, faut penser qu'la grand' partie n'poss&egrave;dent pas seulement d'nos jours eune c&acirc;saque &agrave; coue d'h&eacute;thonde v&egrave;rmoulue, bein mains un bill-tappeur bosset&eacute;! Y'a acouo un fliotchet d'gens qui d'meuthent dans les racoins d'la p&acirc;raisse qui n'sont pas fichus d'p&acirc;ler en angliais pour sauver lus vie. Et quant &agrave; la dans'sie, eune dgaingue d'&icirc;nvit&eacute;s afflyigis d'romatisses ou souffrant d'toutes sortes d'ahans n'sont pas capablyes d'faithe honneur &agrave; eune p&acirc;raisse! Ch'n'est pas pour dithe qu&eacute; ches bouonnes gens sont tous d's &ecirc;stropi&eacute;s, du tout, du tout, mais il est bein &ecirc;vident qu'i' n'faudra pon p&egrave;rdre d'temps s'i' veulent lus d&ecirc;gourdi les dg&eacute;thets un mio, sapresti. Et pis, ch'n'est pas les grosses bottes &agrave; vrai qu'nou met dans l'P&ucirc;l&eacute; qui s'en vont faithe pour chutte s&eacute;th&eacute;e-l&agrave; - ah dame, nan! I' faudra qu'les Etac'sos lus r&acirc;sent pus souvent qu'i' n'ont ieu l'habitude d&eacute; faithe par l&eacute; pass&eacute;, car i' faut aver la chai cliaithe pour n&eacute; montrer pas qu'nou s'sait p&ucirc;t&ocirc;t sauvages siez s&eacute;. Sus l'm&ecirc;me pr&icirc;ncipe comme nou-s-affinyit les b&ecirc;tes pour l&eacute; &quot;Show,&quot; ma f&eacute;!<br/>
<br/>
I' y'&eacute;tha d'la d'mande ches jours pour des blianches qu&eacute;m&icirc;nses d&eacute;-ouelle, et i' s'en va y'en aver du travas &agrave; emb'ser tout ch'la! Ch'es'sa eune visite en ville &eacute;tou l&eacute; sammedi d&eacute; d'vant, pour coper ses g'veux. Y'en a tch'en ont d'vielles touaisons du bord du Mouothi, et pis dans l'Vaux d'la Mathe y'a d'la vielle cringne qui n'a pon 't&eacute; touz&eacute;e pour dgi&acirc;tre sait combein longtemps!<br/>
<br/>
Ah v&eacute;the, il est d'm&ecirc;tchi d'patha&icirc;tre neum&eacute;tho iun et d'&ecirc;tre mins, car l&eacute; Bailli y s'sa et l'Protchuleux et l'Avocat G&eacute;n&eacute;ral et l'Vicomte et l'Greffyi et l'Huissier d'la Cour et toutes lus dames, et deux douzaines d'avocats et d's &ecirc;crivains et des m&ecirc;ssiot&icirc;ns et des pouivettes &agrave; la braichie. La, la, tchi d'autre qu'y s'sa, don? Ou p&ucirc;t&ocirc;t, tch'est qui n'y s'sa pon? - car tout l'&eacute;lite d&eacute; l'Ile s'y d&ecirc;hal'la!<br/>
<br/>
Les grands d'la p&acirc;raisse, ch'la s'comprend, y s'sont. L&eacute; Conn&ecirc;tablye, les Protchutheurs du Bein Publyi, l&eacute; Minnistre, les Chenteni&egrave;rs, l&eacute; D&eacute;put&eacute;, l's Offici&egrave;rs, V&icirc;ngt'ni&egrave;rs et toutes lus dames et d'mouaiselles (et pis y'en a eune tapp&eacute;e &agrave; St. Ou!), les Survillants d'Egise et les Collecteurs d'Aum&ocirc;nes - d&eacute;mn&acirc;ge, qu&eacute; y'en &eacute;tha un fi&egrave;r fliotchet!<br/>
<br/>
Mais y'&eacute;tha &eacute;tou, pour en nommer tchitch'un, l'Douard Saumon d'la Porte d'Bas, Ph'lippe Tch&egrave;rouongne d'la Rue F&eacute;th&eacute;e, Jean l'Pr&ecirc;tre d'la H&egrave;che, Cli&eacute;m V'licot d'la Grand' Route, Samuel Ni&egrave;rpid d'la R'traite, Charles Trotteux du Mont Bridot, Jean Vithouette du Grand Mathais, La&iuml;esse Timon d'la Mathe &agrave; Crapauds, Ph'lippe Mouais du P'tit Cann&eacute; et Georges Paisson d'la Tchithi&eacute;the &agrave; Epu. Fra&icirc;nque Piv&egrave;rt d&eacute; Villeville y s'sa, sans doute, et La&iuml;esse L&eacute; Bousilli d'la Ruelle &egrave;s Fa&icirc;tchieaux, Thomas Sallehache d'la Vieillotte, Fran&ccedil;o Pendeloque du Vau d'Cocanne et Pi&egrave;rre L&eacute; Tavelinn&eacute; du Pignon Bigath&eacute; et bein d'autres!<br/>
<br/>
Ah, bouonnes gens, y'&eacute;tha du r&ecirc;villon, j'vos garantis! Les cheins tchi n'peuvent pon danser aut'chose f'sont au mains la &quot;gigontons,&quot; l&eacute; cotillon ou tchiqu'aut' vielle danse j&egrave;rriaise. Tchi spectaclye! Enfin, j'sis seuse qu'ch'es'sa amusant d'vaie la compangnie &agrave; s'r&ecirc;joui - et qu'il en faudra des raffr&acirc;chissements!<br/>
<br/>
Eh bein, iun d'ches jours quand ou v&egrave;rrez l&eacute; grand bal annonc&eacute; sus les g&acirc;zettes ou s&eacute;thez bein qu'i' s'en va tout d'bouon aver lieu! Y'a eune seule chose, dgia, m'est avis qu&eacute; j'me sis m&ecirc;l&eacute;e un mio en nommant la p&acirc;raisse. J&eacute; n'sis pon bein seuse si ch'est v&eacute;thitably&eacute;ment St. Ouain ou bein St. Jean. Ma m&eacute;mouaithe m&eacute; fait faute par bord&eacute;es, partitchuli&eacute;thement au sujet des nouvelles, car j'en ouai tant, ou viyiz! Ch'est en tchi, si j'ai m&ecirc;l&eacute; les noms des m&ecirc;ssieurs, n'y'a pas d'faute - j'lus d'mande extchuse. A la pr&eacute;chaine &egrave;rveue - au grand bal, of&ucirc;che!<br/>
<br/>
<i><a href="lemaistre.html">Marie la Pie</a><br/>
Les Chroniques de Jersey 1/4/1939</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dansevoc.html">Danser</a><p>
<li><a href="danses.html">Les danses d'aut'fais</a><p>
<li><a href="danses2.html">Des danses</a><p>
<li><a href="pav.html">Mes m&eacute;mouaithes du 'Pav' dans les ann&eacute;es ch&icirc;nquante</a><p>
<li><a href="oublie1906.html">Chein qu'ou z'av&ecirc;tes oubli&eacute;</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
