<HTML>
<HEAD>
<TITLE>Un Gris Ventre et Ses Prom'nades</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Un Gris Ventre et Ses Prom'nades</h2></font></center><p>
&nbsp;<p>

<img src="grisventres.jpg" width="156" height="71" align="right" alt="Gris Ventres"><p>


&quot;Garde &agrave; ta gauche et sonne ta clioche&quot;, criyit Fra&icirc;nque du Pr&eacute; quand i' m'avisit p&acirc;sser siez li l'autre jour. &quot;Es-tu &agrave; pratitchi pour l&eacute; Tour d&eacute; France?&quot;, i' s'fit.<br>
<br>
&quot;Ah danme, n&acirc;nn&icirc;n&quot;, j'l&icirc; r&ecirc;ponnis. &quot;J'sis &agrave; prendre d&eacute; l'ex&egrave;rcice pa'ce qu&eacute; ma bouonnefemme continnue &agrave; m'dithe qu&eacute; j'porte trop d'paids et qu&eacute; ch'n'est pas bouon pour ma sant&eacute;&quot;.<br>
<br>
Aupr&egrave;s aver distchut&eacute; l's affaithes du jour, l&eacute; Fra&icirc;nque &icirc;nsistit qu&eacute; j'entr&icirc;sse pour prendre eune t&acirc;ss&eacute;e d'th&eacute;e et rencontrer sa missis (eune chose qu&eacute; j'n'avais pas fait pour tchique temps).<br>
<br>
&quot;Mais tu n'changes pas ma Flo; tu pathais aussi janne et belle qu&eacute; janmais. Tch'est qu'est tan s&eacute;gret?&quot; j'l&icirc; dis.<br>
<br>
&quot;Tout pliein d'travas, la satisfaction et un bouon homme&quot;, ou s'fit en v&egrave;rsant eune t&acirc;ss&eacute;e d'th&eacute;e et m'pr&eacute;sentant auve un gros morc&eacute; d'g&acirc;che d&eacute; chocolat. &quot;L&eacute; travas n'a janmais tu&eacute; p&egrave;rsonne&quot;.<br>
<br>
&quot;Nan&quot;, j'l&icirc; r&ecirc;ponnis, &quot;mais j'n'en dithais pas autant pour l&eacute; morc&eacute; d'g&acirc;che sus m'n assiette. Quand j'pense qu&eacute; tout l'&ecirc;ffort qu&eacute; j'sis &agrave; mettre &agrave; pousser ma 'bike' s'en va &ecirc;tre p&egrave;rdu dans deux minnutes d&eacute; la&icirc;si &agrave; mangi chutte g&acirc;che ich&icirc;n. Autant pour les calories! N'en mentionne pas rein a M&eacute;lie, j't'en prie&quot;.<br>
<br>
L&eacute; Fra&icirc;nque avait l'air confortabl'ye dans sa tchaise et d'temps en temps i' s'endormillonn&eacute;, pa'ce qu'il avait p&acirc;ss&eacute; eune partie d'la niet &agrave; r'garder les r&ecirc;sultats d'l'&ecirc;lection Anglia&icirc;che sus la t&eacute;l&eacute;v&icirc;sion.<br>
<br>
&quot;Eh bein, Charlot, tch'est qu't'en crai du r&ecirc;sultat?&quot;, i' s'fit, en alleunmant eune pip&eacute;e d&eacute; p'tun.<br>
<br>
&quot;Tout &agrave; fait satisfa&icirc;sant&quot;, j'l&icirc; r&ecirc;ponnis. &quot;J'crai qu&eacute; l'Sieur John Major a fait d'san p&ocirc;ssibl'ye duthant les seize mais qu'il a 't&eacute; en ch&egrave;rge du pays et &agrave; ch't heu qu'i' continnue sa t&acirc;che apr&egrave;s eune &ecirc;lection publyique i' s'en va atch&eacute;thi la confiance d&eacute; ses minnistres, et auve l&eacute; temps L'Angli&eacute;t&egrave;rre s'en va r'&ecirc;tre &egrave;rconnue comme iun des grands pays&quot;.<br>
<br>
&quot;J'sis d'accord auve t&eacute;&quot;, s'fit Flo. &quot;Peux-tu fidguther la position si iun des candidats d's autres partis avait 't&eacute; choua&icirc;si comme Preunmi&eacute; Minnistre - tout pliein d&eacute; d'vis mais pas d'action. J'les compathais &agrave; eune p'tite cauminne il' ont bein p'tit dans la mansarde&quot;.<br>
<br>
&quot;Tu'&eacute;thais fait un raide bouon D&eacute;put&eacute;&quot;, &icirc;nterrompit l'Fra&icirc;nque, &quot;mais j'crai pas qu&eacute; la p&acirc;raisse d&eacute; St. Ou&euml;n est acouo pr&ecirc;te pour l'&acirc;ge du cotillon!&quot;<br>
<br>
Il 'tait temps d'changi l'sujet, et comme j'savais qu&eacute; l'Fra&icirc;nque allait souvent &agrave; la p&ecirc;que, j'l&icirc; d'mandis s'il avait ieu hardi d'chance d&egrave;rni&eacute;thement &agrave; b&acirc;sse-ieau, mais i' r&ecirc;ponnit qu'i' souffrait hardi d&eacute; rhonmatisses et qu'i' trouvait qu'les pi&egrave;rres 'taient gentiment difficile &agrave; tou&acirc;nner. Enf&icirc;n, j'm&ecirc;nagis d'les &icirc;nviter a v'n&icirc;n les deux auve m&eacute; et ma missis l&eacute; lundi d'<a href="paques.html">P&acirc;ques</a> et j'pou&ocirc;rraimes aller &agrave; La Pulente ch&egrave;rchi des ba&icirc;nis. J'n'ai pas fait chenna d'pis qu&eacute; j'tais mousse, quand ch'tait la cou&ocirc;teunme l&eacute; lundi d'P&acirc;ques pour man p&eacute;the d&eacute; prendre eune vainn&eacute;e d'anm&icirc;ns et aller p&ecirc;tchi sus l'rotchi pour des ba&icirc;nis et p'tites crabes. J'm&eacute; r'souveins comme tchi qu' nou r'v&eacute;nait ch&egrave;rgis d'ba&icirc;nis et nou-s-en mangeait fricachis et souos d'l'aigre jusqu'&agrave; ch'qu&eacute; nou-s-en 'tait pus qu'&agrave; but.<br>
<br>
&quot;L'heuthe s'avanche et i' 's'en va &ecirc;tre temps d&eacute; m'mettre en route, car M&eacute;lie s'en va &ecirc;tre g&ecirc;n&eacute;e o&ugrave;'est qu&eacute; j'sis&quot;, j&eacute; m'fis, mais i' n'y'avait rein &agrave; faithe. L&eacute; Fra&icirc;nque 'tait d&eacute;j&agrave; &agrave; l'armouaithe et d'vant qu&eacute; j's&ucirc;sse tch'est qu'en 'tait, i' m'avait v&egrave;rs&eacute; un p'tit l&egrave;rmin d'rafra&icirc;chissements - &quot;pour t&eacute; donner couothage &agrave; monter L'Mont du P&ucirc;l&eacute;&quot;, i' s'fit. <br>
<br>
Aupr&egrave;s aver d'vis&eacute; pour eune autre dgiexaine d&eacute; minnutes, j'm&ecirc;nagis &agrave; m'&ecirc;capper en les r'm&egrave;rciant pour lus hospitalit&eacute;, les ram&eacute;mouaithant d&eacute; not' bord&eacute;e d'p&ecirc;que l&eacute; lundi d'P&acirc;ques. Comme j'fa&icirc;sais man c'm&icirc;n pour la ma&icirc;son j&eacute; n'pouvais sinon admither la bieaut&eacute; du r'nouv&eacute; qu&eacute; j'viyais dans la natuthe des bouais et f&ocirc;ss&eacute;s, et &ecirc;tre si &egrave;rconna&icirc;sant d'aver pass&eacute; un p'tit d'temps dans la compangnie d'anm&icirc;ns d'aut'fais.<br>
<br>
<i>Charlot</i><br>
<br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><A HREF="st_ouen.html">St Ou&euml;n</A><p>
<li><a href="bainis2.html">La p&ecirc;que des Ba&icirc;nis</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="bike.html">La Bike</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
