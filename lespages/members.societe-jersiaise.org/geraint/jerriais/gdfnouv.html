<HTML>
<HEAD>
<TITLE>Tchi nouvelles, aniet?</TITLE>
<META  name="keywords" content="JÃ¨rriais, literature">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P><center><font color="#215e21"><h2>Tchi nouvelles, aniet?</h2></font></center> </P>

<font size="-1"><i>Fallbrook,<br>
California, USA. <P>

<P>L&eacute; 14 d'avri, 1984 </P></i></font>

<P>Moussieu L'R&eacute;dacteu, </P>

<P>"Y'a-t-i' rein d'nouv&eacute; par siez vous?", nouos dit la bouannefemme Bett&eacute; L'Cras quand j'la rencontr&icirc;nmes dans L'Carrefour des P&egrave;rrons en r'v&eacute;nant d'la boutique &agrave; La Fontaine, Millais, <a href="st_ouen.html">St Ou&euml;n</a>, Manman et m&eacute;, quand j'avais acouo les talons jaunes. "J'en r'veins, d&eacute; par siez vous, quand j'y pense. J'tais &agrave; baithe du th&eacute;e siez Jean L'Cornu &agrave; North West. Mais i' n'faut pon qu&eacute; j'reste trop longtemps &agrave; bavarder car i' m'attendent d&eacute; bouanne heuthe &agrave; La Tann'nie &agrave; L'&Ecirc;ta. Man bouannehomme s'en va jouer &egrave;s tchilles &agrave; l'h&ocirc;tel &agrave; ces s&eacute;". </P>

<P>"Nouot grand, l&eacute; George, y va d'temps en temps, jouer &egrave;s tchilles &agrave; l'h&ocirc;tel. J'n'en sommes pon trop d'avis, san p'p&egrave;e et m&eacute;, I' nouos sembl'ye qu&eacute; v'l&agrave; tch'encouothage les jannes &agrave; baithe. Ch'tait l'janne Ph'lippe Pa'ouel tchi l'em'nit l&agrave; la preunmi&eacute; fais. I' sont &icirc;ns&eacute;pathabl'ye d&eacute;pis tch'il all&icirc;drent ensembl'ye &agrave; l'ars&eacute;nal faithe lus s&egrave;rvice dans la Milice." </P>

<P>"F&ucirc;drent-t-i' parmi les cheins tchi r'f&ucirc;s&icirc;drent d&eacute; marchi &agrave; la Grand' R'veue?" Missis Le Cras d'mandit &agrave; Manman. </P>

<P>"Oui dgia!", Manman l&icirc; dit, "et il' all&icirc;drent en prison. Il' en sont ordgilleux. I' disent tch'il' ont a&icirc;dgi &agrave; &ecirc;tablyi, eune fais pour toutes, qu&eacute; ch'est l'drouait et l'honneu du Bataillon du Ouest d&eacute; marchi &agrave; la t&ecirc;te d&eacute; toute la Milice &agrave; la Grand' R'veue". </P>

<P>"Vouot' gar&ccedil;on Ouinn'teur y'&eacute;tait-i' &eacute;tout, chutte fais-la?" ou d'mandit &agrave; Manman. </P>

<P>"Oui," Manman l&icirc; dit, "mais il 'tait dans l'deuxi&egrave;me rang d'la compangnie et l's autorit&eacute;s arr&ecirc;t&icirc;drent rein qu' les cheins du preunmi&eacute; rang. Mais ou d'vez aver veu l'rapport dans la g&acirc;zette?" </P>

<P>"V&eacute;the" ou nouos d&icirc;t, "mais y'a d&ecirc;j&agrave; eune vol&eacute;e et j'avais oubli&eacute; les d&ecirc;tails". </P>

<P>"Tch'est tch'i' y'a d'nouv&eacute; par siez vous?", Manman l&icirc; dit. "M&eacute;n homme trav&acirc;le dans la p'tite forge d&eacute; la carri&eacute;the &agrave; tremper l's &ocirc;tis pour les c&acirc;rrieux, mais i' n'sait pon tch'est tchi s'p&acirc;sse car i' n'vait qu' les c&acirc;rrieux. Ch'est diff&eacute;thent dans la forge, car les fermi&egrave;rs veinnent atout lus j'vaux et les nouvelles du jour". </P>

<P>"Ma f&icirc;ngre," s'fit Missis Le Cras, "i' n'y'a pon grand' chose que nou pou&ocirc;rrait appeler du nouv&eacute; d&eacute;pis qu' la ma&icirc;son &agrave; Mess M&eacute;th&eacute;rel fut br&ucirc;l&eacute;e". </P>

<P>"Nou viyait l'feu par les f'n&ecirc;tres des chambres &agrave; La Forge," s'fit Manman, "Ch'tait un vrai spectacl'ye, Tch'est tch'i' s'en va faithe, chu pou&ocirc;rre homme?" </P>

<P>"J&eacute; n'sai pon," nouos dit Missis Le Cras," J'ai ou&icirc; tch'il a des cou&ocirc;th&icirc;ns en Angli&eacute;t&egrave;rre et tch'il est &agrave; penser d'aller y d'meuther. Mais j&eacute; n'sai pon. Nou-s-en ouait tr&eacute;jous d'toutes les sortes. Nou ouait, &eacute;tout, tch'il a r'chu pus qu' la valeu d'sa ma&icirc;son br&ucirc;l&eacute;e d'l'asse&ucirc;thance. Mais ch'est p't-&ecirc;t' du bav&icirc;n qu' les cheins tchi sont en faveur des asse&ucirc;thances ont m&icirc;ns par les c'm&icirc;ns". </P>

<P>"Eh bein," s'fit Manman, "j&eacute; n'crai pon qu&eacute; l'asse&ucirc;thance es'sait b&ecirc;te assez d' condithe san conm&egrave;rce &agrave; p&egrave;rte d'm&ecirc;me. En tout cas, l&eacute; feu tch'a d&ecirc;truit la ma&icirc;son &agrave; Mess M&eacute;th&eacute;rel m&eacute; fait penser qu&eacute; v'l&agrave; tchi pou&ocirc;rrait s'arriver siez autcheune p&egrave;rsonne et qu' nou d&eacute;v'thait asse&ucirc;ther. J'm'en vais en p&acirc;ler &agrave; Mess de la Haye, l'agent, quand i' veindra &agrave; la forge aver sa machinne &agrave; p&eacute;dales &egrave;rgraie". </P>

<P>"Bon," s'fit Missis Le Cras, "vouot' bouanhomme peut-i' les r'graie?" </P>

<P>"I' peut r'graie autcheune chose parmi la machinn'nie," Manman l&icirc; dit, "mais ch'est l'George tch'est vraiement au-fait entou&ocirc;rre les bicyclettes, comme il' appellent ches machinnes &agrave; p&eacute;dales. Y'a eune boutique en Ville io&ugrave; qu' nou peut l's acater et les faithe &egrave;rgraie. L&eacute; propri&ecirc;taithe d&eacute; la boutique l&icirc;'a ouff&egrave;rt la t&acirc;che d&eacute; seurvilyi la partie du conm&egrave;rce tchi r'graie les machinnes, mais i' n'veurt pon s'en aller d'meuther en Ville. J'en sommes bein contents, san p'p&egrave;e et m&eacute;, car il est un fanmeux f&eacute;theux d&eacute; j'vaux. Et quandi tch'il est dans la forge, san p'p&egrave;e peut aller tremper l's &ocirc;tis &agrave; la carri&eacute;the &agrave; L'&Ecirc;ta". </P>

<P>"En p&acirc;lant d'carri&eacute;thes," s&eacute; fit Missis Le Cras, "la p'tite carri&eacute;the &agrave; c&ocirc;t&eacute; du Ch&acirc;t&eacute; d'Gros Nez est-alle acouo en allant?" </P>

<P>"Nann&icirc;n," Manman l&icirc; dit. "Ch'est &agrave; dithe pour l&eacute; moment. I' n'y'a ieu rein d'fait d'dans d&eacute;pis qu&eacute; l'Charlot Vibert p&egrave;rdit ses deux mains en &ecirc;prouvant &agrave; d&ecirc;ch&egrave;rgi eune minne, tch'avait mantchi feu, atout san dgamm'peur". </P>

<P>"Mais comme l&eacute; temps s'p&acirc;sse!", s&eacute; fit Missis Le Cras. "I' faut qu&eacute; j'm&eacute; d&ecirc;p&ecirc;che. J&eacute; r's&eacute;thons d&eacute; r'veue. &Agrave; la pr&eacute;chaine!". </P>

<P><a href="lefeuvre.html">George d'La Forge</a> </P>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="dgerre.html">La dg&egrave;rre</a><p>
<li><a href="gdfle.html">Les Berr&egrave;xes d&eacute; la Gr&egrave;ve d&eacute; L&eacute;</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>

<li><a href="gdfintethet.html">Nouvelles d'&icirc;nt&eacute;th&ecirc;t</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
