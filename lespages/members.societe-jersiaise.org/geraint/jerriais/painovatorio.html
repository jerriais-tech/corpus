<HTML>
<HEAD>
<TITLE>How the Ovatorio wasn't there</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How the Ovatorio wasn't there</h2></font></center><p>


Quand Piteur nos dit qu'y'avait deux titchets pour all&eacute; vaie un Ovatorio au Odd Fellows, et qu&eacute; j'pouoraimes y'all&eacute; nos deux, car, pour de li, y s'adounnait qu'il 'tait d'un Coummiti d'fermiers siez Mess Couillard pour d'vis&eacute; sus la nouvelle maladie dans l'yi des vinnes-de-poumm-terres - Lonore s'mint a dans&eacute; d'jou&eacute;e a l'entou d'la tchuisinne, et oul enfiubi ses bras autouore du co d'sen p&eacute;the en l'embr&eacute;chant a tarlarigo. &quot;Et pense, memm&eacute;e! Y'&eacute;tha un grand Ovatorio qui s'en vint d'Anglieterre dans eunne bouete en f&eacute;! et m&eacute; qui n'en ai oquo jommais veu yun en vie!&quot; Et la v'la qui se rmet a r'embraichi san p&eacute;the oquo pu du que d'vant.<br/>
<br/>
Ch'fut toute eunne histou&eacute;the pour d&eacute;cid&eacute; si faudrait met' nos bouons habits, ou si sh&eacute; s'ait les siens qu'nou met pour all&eacute; au marchi: car, coumme disait m'n'&egrave;sfant, &quot;j'cr&eacute; quasi me rassouvn&eacute; av&eacute; oui dithe qu'un Ovatorio nage dans eune toub&eacute;e d'ieau - nou s'a offuche &egrave;scliatchis.&quot; Mais coumme Piteur pretendait qu'tout la Noblieche de l'Ile avait prins des titchets, et qu'nou disait dans l'Office d'la gazette qu'y'ethait des danmes en robe du Dinmanche; et Lonore s'en fut a haut couotre du rouoge riban sus san bliu fro, et du vert velous sus sa rouoge blouse.<br/>
<br/>
Enfin, j'arrivimes la d'belle heuthe; et j'vimes tout d'un co qu'j'avaimes bin fait d'nos &egrave;stchipp&eacute; brav'ment: tout l'monde 'tait souos lus septante-quatre. Et ch'tait pas nous les piethe, si vos pliai! Et quand Lonore eut ot&eacute; san chapp&eacute; et &egrave;spil&eacute; un touffet d'lilas dans ses g'veux, a bon d'gens s'en ouispeuraient en la r'gardant.<br/>
<br/>
N&eacute; v'la la 'band' qui s'met a jou&eacute; et l'rideau qui s'l&egrave;ve. Pas d'ovatorio nul part oquo: rin qu'un fliotchet d'filles et d'femmes nueux-t&egrave;te assises sus des tchaises a nos r'gard&eacute;. N&eacute; v'la v'ne un moussieu ov eunne badgette; et b&eacute;tot, toutes ch&egrave;s filles la s'levent d&eacute;but et s'mettent a chantus&eacute;. Faut cr&eacute;the qui n'chantaient pon tout a fait au gout du moussieu, car y s'mint a chatchi sa badgette endret yeux, et a lus faithe des sinnes ov la main d'av&eacute; a chant&eacute; pus haut ou pus bas. Y s'd&egrave;stouonnait d'un bord et d'l'autre quand tchiqu'un n'allait pon a s'n'id&eacute;e, et faisait d'sen mus, l'pouore corps, pour gouvern&eacute; sa djingue. La pus drole de chant'ie qu'j'aie jommais oui! Chatchun avait l'air de c'menchi quand y lis pliaisait: les uns chantaient un tune, les autres en c'menchaient un autre. Y'en avait qui chantaient tout l'temps d'autres freummaient lus bouoche, et r'gardaient l'moussieu qui continuait a craul&eacute; sa badgette. Tout d'un coup, y les fit toutes se t&eacute;the et s'assiethe; et nous alli tchiq' bord cherchi eunne dame qui s'mint a chant&eacute; toute seule - pour lus montr&eacute;, chose seuthe, coumment s'y prendre. Au but d'eunne pose, y r'esprouvites toutes ensemblye, mais ch'fut eune vraie tchethue-a-tchans! et l'pouore conducteux d'pichi quazi sa badgette de m'sesp&eacute;. Persounne n'avait l'air de sav&eacute; d'en par oues qu'il en 'tait et ch'fut tout l'temps go-as-you-please l'restant d'la s&eacute;th&eacute;e. A la plieche de chant&eacute; toutes ensemblye et aussi haut qu'possiblye, coumme j'faisaimes quand j'tais d'la pratique a la Chapelle des Fr&egrave;res, y chantaient toutes chatchun un p'tit bu d'lus verset! et pis y r'quemenchaient a maintchi qu'min pour lus dounn&eacute; eunne chance de les rattrap&eacute;! Tchi pit&eacute;, tchi pit&eacute;!<br/>
<br/>
J'en eumes pour eunne longue pose coumme cheunna: mais pas d'Ovatorio! Ch&eacute; s'sa justement d'vant la fin, m'dit Lonore - a cause de l'&egrave;scliac'thie! Mais nouffet! Faut cr&eacute;the qu'il avait mantchi l'bat&eacute; a Ouaismus, ou qu'il avait abanonn&eacute; d'sa bouete en desbertchant, car nou n'en vit rin. Et betot, quand l'conducteux eut d&eacute;cid&eacute; que ch'tait inutile de continu&eacute; a esprouv&eacute; d'les faithe chant&eacute; d'accord, la 'band' joui &quot;God Save&quot; et ch'fut fini.<br/>
<br/>
Coumme il avait 't&eacute; decid&eacute; entre nous Piteur 'tait a nos attendre a la porte, et s'mint a dithe bin haut pour que les gens l'entendisse: Madam Pain's carridge! Were's Madam Pain's cab? Enn&eacute; buddy seen Madam Pain's kerridge? Make room for Madam Pain's lendore! N'y'avait pon d'cab, ben seux, mais les gens s'destouonnaient, et nou r'mertchait Lonore qu'avait mins un antimacassar sus ses g'veux, coumme les autres dames. J'sis bin haut que ch'tait honteux qu'not' cab n'&eacute;tait pon la et qu'Piteur avait fait accord avec Mess Mauji pour eunne carosse pour trente-siex sous et un morc&eacute; d'gache en [.....] quat' sous d'pus si y'avait un gar&ccedil;on pour freumm&eacute; la porte quand je s'aimes d&eacute;dans!<br/>
<br/>
Les gens s'd&egrave;stouonnaient oquo pus la d'sus, et y'et des messieux qui voulites faithes mont&eacute; Lonore (n'y'avait pliaiche que pour yeunne) dans la leu. Mais j'les r'mercyi en disant que je n'd'meuthaimes pon loin et qu'nos deux servantes 'taient a nos [...] un verre caud. Merci tout d'm&ecirc;me, que j'lus dit en souoriant: ch&eacute; s'sa pour eunne aut' fais.<br/>
<br/>
<i><a href="brambilo.html">Madame Lonore Pain</a></i><br/>
<i>The Morning News 2/5/1912</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="musique.html">La Musique</a><p>
<li><A HREF="musique2.html">Musique! Musique!! Musique!!!</A><P>
<li><a href="pmmusique.html">Ph'lip et la M&ucirc;sique</a><p>
<li><a href="painconcert.html">How they fared at the concert</a><p>
<li><a href="painshow.html">How Lonore and Mamma went to the Show</a><p>
<li><a href="painshow2.html">Why Piteur would not take Lon&ocirc;re to the Show</a><p>
<li><a href="painolympia.html">The Pains at Olympia</a><p>
<li><a href="painfunction.html">How the Ladies Fared at the Function</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

