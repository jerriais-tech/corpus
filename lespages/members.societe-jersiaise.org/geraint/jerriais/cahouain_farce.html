<HTML>
<HEAD>
<TITLE>Couomme j'voulais en saver un p'tit pus long sus ch'est jeunes vagabonds</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Couomme j'voulais en saver un p'tit pus long sus ch'est jeunes vagabonds</h2></font></center><p>

Couomme j'voulais en saver un p'tit pus long sus ch'est jeunes vagabonds qui quassiment touornites les sangs &agrave; ces jeunes filles de <a href="st_ouen.html">St. Ou</a> et lus m&eacute;m&eacute;e en amathant un bouton &agrave; la f'n&ecirc;tre et par haler dessus l'faithe tapper &agrave; l'ozanne, j'sis all&eacute;e &egrave;s &eacute;coutes. <br/>
<br/>
 Ch'est d'antchi opr&egrave;s un p'tit touor dans la niche du mont de la Gr&egrave;ve de Lecq, j'alli l'autre s&eacute; aux &eacute;coutes et je me jutchi dans ieun des bouais &agrave; l'entouor du parish hall, de chu parish Hall qu'nous voulait faithe un th&eacute;atre pouor y douonner des 'pantomines''&nbsp; !! <br/>
<br/>
 Viyant une djingue de jeunes corps qui paslaient et riaient j'm'appr&ecirc;chi un p'tit pouor saver de tchi qui paslaient et j'en oui ieun d'eux s'faithe: Ch'est t&eacute;, Garnett qui disent que tu avais amath&eacute; chu bouton &agrave; la Ville au Bas, et chunna viyant que l'ann&eacute;e pass&eacute;e t'avais acat&eacute; du fi &agrave; la boutique &agrave; Mess Du Feu. <br/>
<br/>
 Garnett qui n'y &eacute;tait pouor rein' s'marri et s'fit que s'il avait acat&eacute; du fi ch'tait pon pouor amath&eacute; un bouton &agrave; une ozanne mais pouor en coudre ieun iou qu'il en avait besoin&nbsp; ! <br/>
<br/>
 J'&eacute;couti encouore mais du diantre si j'oui autre chose &agrave; l'entouor de chute farce car d'pis que Garnett s'&eacute;tait marri nos gars parlites pus de chut affaithe. <br/>
<br/>
 Viyant chunna et couomme y sonni diez heuthes &agrave; l'horlouoge du Parish Hall j'pensi d'aller faithe une touorn&eacute;e sus les monts et dans les mielles j'rencontri des gens qui &eacute;taient &agrave; la chasse. Ver a pass&eacute; di&egrave;z heuthes du s&eacute;! <br/>
<br/>
 Wizz, bang&nbsp; ! et du pliomb menu couomme grille passe pr&egrave;s de m&eacute; aussi b&eacute; vite j'patchis ma t&ecirc;te dans mes plieumes car fiche du restant d'la vieille carcasse. J'en pathis mais a but d'vent et trembliant couomme une feuille sus un bouais je me jutchi sus l'nau du m&eacute;nage &agrave; m'n'amin Geff.  <br/>
<br/>
 J'&eacute;tais l&agrave; d'pis deux ou trais ou minutes quant j'aperchus un mulot qui s'proum'nait dans le bel, s'il vos pliait. Et ma f&eacute;, couomme ch'tait un buan fricot inattendu j'voli dessus et j'l'attrappi au but d'une vieille muthaille. Opr&egrave;s chu fricot j'vit qu'nous avait mins l&agrave; un avis en grande lettres: 'Beware of Men'traps''&nbsp; !! N'v'la qui m'rappeli qu'une fais un jeune corps de St. Ou, qui &eacute;tait tr&eacute;jous &agrave; jouer des farches fut happ&eacute; dans ieunnes de ces traps et y fallu crier au forgeur d'la paraisse pouor l'en d&eacute;shaller.  <br/>
<br/>
 Opr&egrave;s aver ristchi d'm&ecirc;me ma vie par deux fais, j'pensi que lus mus &eacute;tait d'aller m'r'poser un miot dans ma niche du mont de la Gr&egrave;ve de Lecq en attendant la sinette du jouor pouor rentrer si&egrave;z nous vais chein que l'Sieur Caouain avait fait ly qu'est quassiment hors touos les siers soi disant &agrave; voltigi &egrave;s &eacute;coutes. <br/>
<br/>
 J'ai grand r'gret de ne pon en aver apprins un p'tit pus long &agrave; l'entouor des vagabonds de St. Ou qui jouittes chuttes abominable farce mais p't'&ecirc;tre  que pus tard j'en aurais pus &agrave; dithe. <br/>
<br/>
<div align="center"> ****</div> <br/>
<br/>
 Pouor dithe vrai j'sis, touote b&ecirc;te qu'est la feumelle d'un Caouain, du m&ecirc;me avis que les grands d'la paraisse de St Ou qui, Mercredi au s&eacute;, s'rendites au Parish Hall, &agrave; l'assembliaie pouor faithe ermarquer que chu parish hall n'est pon un th&eacute;atre. <br/>
<br/>
 J'crais quassiment que s'il y avait ieut de l'opposition il y aurait ieut une pantomine touot d'm&ecirc;me dans chu parish hall car il y avait de l'&eacute;lectricit&eacute; dans l'air couomme nous dit  et pouor seur il y aurait ieut du feu de satchi, fouai de Marie Hibou. Ch'est que dans chutte paraisse nos gens n'ont pas peur d'pasl&eacute; et dans lus d'vis ils n'y vont pon par quatre chemins couomme disent les normands de France. <br/>
<br/>
<div align="center"> ****</div>  <br/>
<br/>
 Encouore une fais touot Jerri s'otchupe de la tchestion de la contribution et dans touotes les paraisses y s'en va y av&egrave;r des meetings iou que les d&eacute;put&eacute;s mantchis et les siens qui voudrait la job s'en vont d'viser. <br/>
<br/>
 L'buanhomme Philip ly est d'avis que touote chutte caquetterie ne servira &agrave; rein et crai que si nous enviait sa couosine Trachy vais Moussieu Churchill &agrave; Londres qu'oulle arriverait &agrave; settler l'touot entre deux tass&eacute;es de th&eacute; couomme vint d'l'faithe Lady Houston. <br/>
<br/>
 Tch&egrave;s que vous en pensez?  <br/>
<br/>
<i> <a href="gwdec.html">Cahouain</a></i> <br/>
<i> 26/11/1927</i> <br/>
<br/>



&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="gdffarce.html">Les farceurs</A><P>
<li><a href="farche.html">Une Bounne Farche</a><p>
<li><a href="farce.html">Eune farce</a><p>
<li><a href="2histoethes.html">Deux histo&egrave;thes d&eacute; man janne temps</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

