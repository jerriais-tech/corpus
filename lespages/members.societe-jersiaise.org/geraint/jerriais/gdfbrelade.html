<HTML>
<HEAD>
<TITLE>L'&Eacute;glyise d&eacute; St. Br&eacute;lade</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&Eacute;glyise d&eacute; St. Br&eacute;lade</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 22 d'juilet, 1972.</i><br/></font>
<br/><img src="noue/carte1.jpg" width="257" height="300" alt="" title="" align="right" />
Moussieu l'R&eacute;dacteu,<br/>
<br/>
J'ai tr&eacute;jous pens&eacute; qu' l'&Ecirc;glyise d&eacute; St. Br&eacute;lade est ieune des pus belles de J&egrave;rri. Ch'est vrai qu'la cheinne d&eacute; St. Sauveux est pus grande et pus &icirc;mposante &agrave; l'exterieur, et certainement pus &#8220;symetrique&#8221; en d'dans (&agrave; m'n id&eacute;e ou s'sait apte &agrave; &ecirc;t' la Cath&eacute;drale si J&egrave;rri d&eacute;v'nait un Diocese) mais quant &agrave; m&eacute;, ch'est la cheinne d&eacute; St. Br&eacute;lade tch'i' m'p&acirc;sse l&eacute; pus pr&egrave;s du tchoeu comme &eacute;glyise paroua&icirc;ssiale. Auve s&eacute;n air sombre et ses sup&egrave;rbes f'n&ecirc;tres, et ses deux autels o&ugrave;'est qu' La Saine C&egrave;ne &agrave; 't&eacute; c&eacute;l&eacute;br&eacute;e duthant pus d'huit chents ans, oulle a un atmosph&eacute;the de myst&egrave;the sanctifi&eacute; par les pri&egrave;thes, la jouaie et les l&egrave;rmes des fid&egrave;les, et l'chant du Gloria in Excelsis avau les siecl'yes.<br/>
<br/>
Ch'tait dans s'n &Ecirc;cole du D&icirc;nmanche qu&eacute; j'gangnis ma Grand' Bibl'ye et j'fus ma&icirc;tre pour tchiques ann&eacute;es aupr&egrave;s ch'la. Et j'tais dans l'chant d'l'&eacute;glyise et &#8220;s&egrave;rvant&#8221; &agrave; l'autel &agrave; La Sainte C&egrave;ne. Moussieu Balleine 'tait l'Recteur id&eacute;al - un vraie p&eacute;the &agrave; san troupe, il 'tait aim&eacute; d'tout l'monde.<br/>
<br/>
Pus tard, quand j'm&eacute; trouvis au Cannada, j'v&icirc;ns &agrave; conna&icirc;tre un minnistre-l&agrave;, n&eacute; en J&egrave;rri, tch'avait 't&eacute; ordinn&eacute; Diacre &agrave; Almonte. Ontario, et Pr&ecirc;tre dans la Cath&eacute;drale du Christ &agrave; Ottawa - l&eacute; R&eacute;v&eacute;rend William George Tabb - et quand j'arrivis en J&egrave;rri en 1946 j'eus l'plia&icirc;si d'l&eacute; r'vaie, chutte fais install&eacute; comme Recteur d&eacute; m'n &eacute;glyise favorite. Et un autre anm&icirc;n d'man janne temps, l'Sieur Tom Minchinton Duffett, 'tait lecteur. J'tions &#8220;s&egrave;rvants&#8221; et &#8220;acolytes&#8221;, Tom et m&eacute; &agrave; l'&Eacute;glyise d&eacute; St. Simon just&eacute;ment d'vant la grand' dg&egrave;rre d&eacute; 1914-18, et j'fe&ucirc;nmes soudards ensembl'ye pour eune vol&eacute;e dans l'Arm&eacute;e Britannique &agrave; la dg&egrave;rre. H&eacute;las! I' n'sont pus du rang des vivants, ches bouans vi&egrave;rs anm&icirc;ns.<br/>
<br/>
Y'a longtemps qu j'ai ieu envie d'vaie La P&egrave;rque &egrave;rmont&eacute;e &agrave; sa vielle pliaiche sus la poutre (&#8220;rood beam&#8221; en Angliais) &agrave; l'entr&eacute;e du tchoeur dans nouos &eacute;glyises, et j'ai ouff&egrave;rt au R&eacute;v&eacute;rend Tabb, dans san vivant, d'en installer ieune &agrave; l'&Eacute;glyise d&eacute; St. Brelade &agrave; mes frais, mail 'il avait peux d'accepter viyant tch'i' pensait qu&eacute; tchique gr&ocirc;sse t&ecirc;te d&eacute; sa congr&eacute;g&acirc;tion cr&eacute;thait qu' La P&egrave;rque patha&icirc;trait trop &#8220;Catholique&#8221; - eune objection qu&eacute; j'trouve riditchule quand j'pense qu&eacute; touos les d&icirc;nmanches j'disons dans l' &#8220;Credo&#8221; qu&eacute; j'criyons &agrave; la Sainte &Eacute;glyise Catholique et Apostolique!<br/>
<br/>
Y'a si longtemps qu' La P&egrave;rque &agrave; dispathu d'nouos &eacute;glyises qu&eacute; y'a probabli&eacute;ment un tas d'gens tchi n'savent pon tch'est qu' ch'est. Eh bein, ch'est un crucifix jutchi sus l'mitan d'la poutre &agrave; l'entr&eacute;e du tchoeur, auve la Sainte Vi&egrave;rge d'un c&ocirc;t&eacute; d'la Crouaix, et St. Jean d'l'autre, et ch'est d'l&agrave; qu' la vielle expression J&egrave;rriaise &#8220;Haut comme St. Jean des P&egrave;rques&#8221; est provenue. Y'en avait dans nouos &eacute;glyises dans les vi&egrave;rs temps, comme dans l's &eacute;glyises d&eacute; La Nouormandie Continentale et des pays Scandinaves. Nou les vait acouo dans les vielles &eacute;glyises d&eacute; Norouague et d'La Su&egrave;de, et y'en a d'belles dans certaines cath&eacute;drales en Angli&eacute;t&egrave;rre, d&eacute; tchi la cheinne d&eacute; &#8220;Bath &amp;amp; Wells&#8221; en est ieune. En Nouormandie, La P&egrave;rque a dispathu &agrave; m'suthe qu&eacute; l' &#8220;jub&eacute;&#8221; (la poutre) est d&eacute;v'nu v&egrave;rmoulu, et i' n'ont pon 't&eacute; g&eacute;n&eacute;ralement rempliaichies &agrave; cause du manque d&eacute; finnances.<br/>
<br/>
Y'a eune l&eacute;gende entouorre l'&Eacute;glyise d&eacute; St. Br&eacute;lade tch'a 't&eacute; racont&eacute;e par l'Acad&eacute;micien Fra&icirc;nque Le Maistre dans les Bullet&icirc;ns d'L'Assembli&eacute;e d'J&egrave;rriais, tchi vaut la peine d&eacute; r&eacute;p&eacute;ter ichin, car y'a probabli&eacute;ment un tas d'St. Br&eacute;ladais tchi n'l'ont pon liue.<br/>
<br/>
Dans les touos vi&egrave;rs temps il avait 't&eacute; d&eacute;cid&eacute; d'b&acirc;ti l'&eacute;glyise tout pr&egrave;s d'un sanctuaithe pa&iuml;en a l'&ecirc;st des gr&egrave;ves d&eacute; St. Br&eacute;lade. Bein des viages d&eacute; pi&egrave;rres y f&ucirc;drent port&eacute;s, et les fondations c'menchies. Mais quand l's ouvri&egrave;rs &egrave;rv&icirc;ndrent l&eacute; lendemain i' trouv&icirc;drent tch'i' n'restait fistuthe d&eacute; pi&egrave;rre, matchi&eacute;the ou &ocirc;tis. &Agrave; lus grand' surpr&icirc;nse i' trouv&icirc;drent toute la pi&egrave;rral'lie amouochel&eacute;e, et lus &ocirc;tis &agrave; c&ocirc;t&eacute;, d'l'aut' but d'la gr&egrave;ve, allant ouest. Dans eune niet, toute la pi&egrave;rre et tout l'bataclian tch'avait pr&icirc;ns des s'maines &agrave; tchithier en pliaiche avaient 't&eacute; transport&eacute;s d'un but d'la gr&egrave;ve &agrave; l'autre! Ch&eacute; n'tait bein seux pon des gens ordinnaithes tch'avaient enl'v&eacute; et r'mu&eacute; ch'la si vite! Enfin, l's ouvri&egrave;rs &egrave;rport&icirc;drent pi&egrave;rre et toute la p&ecirc;que au preunmi&eacute; empliaichement, mais m&egrave;me turluthe chutte deuxi&egrave;me fais. I' r'trouv&icirc;drent tout &egrave;rtchithi&eacute; en t&acirc;ss&eacute; au m&egrave;me bord &agrave; l'ou&ecirc;st d'la gr&egrave;ve. Ch'est en tchi, pensant qu&eacute; ch'tait l&eacute; d'si du Bouan Dgieu, l'&eacute;glyise fut b&acirc;tie l&agrave; o&ugrave;'est qu'ou s'trouve &agrave; ch't heu!<br/>
<br/>
Mais y'eut hardi d'r&ecirc;jouissance parmi les p'tits fa&icirc;tchieaux dans lus d'meuthe dans l'sanctuaithe pa&iuml;en &agrave; l'&ecirc;st d'la gr&egrave;ve. Il' 'taient raide contents quouaiqu&eacute; bein l&acirc;ss&eacute;s. Ch'tait ieux tch'avaient r'port&eacute; tout &agrave; bras et sus lus dos au ou&ecirc;st d'la gr&egrave;ve!<br/>
<br/>
<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="brelade_legende.html">La l&eacute;gende d&eacute; l'&eacute;glyise d&eacute; St Br&eacute;lade</a><p>
<li><a href="feessaintbrelade.html">Les Fe&eacute;s &agrave; Saint Br&eacute;lade</a><p>
<li><a href="brelade.html">L'Eglise d&eacute; St.-Brelade et Maistre Wace. - A.D. 1111.</a><p>
<li><a href="chapelleespetcheurs.html">La Chapelle &egrave;s P&ecirc;tcheurs</a><p>
<li><a href="saintbrelade.html">La St. Br&eacute;lade</a><p>
<li><a href="gjsaintbrelade.html">La Saint Br&eacute;lade</a><p>

<li><a href="gdfstgeorges.html">L'&eacute;glyise d&eacute; St. Georges</a><p>
<li><a href="gdfecc.html">Affaithes eccl&eacute;siastiques</a><p>
<li><a href="gdfecc2.html">Affaithes ecclesiastiques</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

