<HTML>
<HEAD>
<TITLE>Nostalgie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nostalgie</h2></font></center><p>

<i><font size="-1">Trenton,<br/>
Michigan, USA.<br/>
<br/>
L&eacute; 13 d'octobre, 1979.<br/></font></i>
<br/>

Moussieu l'R&eacute;dacteu,<br/>
<br/>
L&eacute; fanmeux dictionnaithe Larousse donne eune magnifique &icirc;nt&eacute;rpr&eacute;t&acirc;tion du mot &#8220;nostalgie&#8221;. I' nouos dit qu' ch'est &#8220;Une m&eacute;lancolie caus&eacute;e par un vif d&eacute;sir de revoir sa patrie.&#8221; Eh bein, j'peux dithe qu&eacute; j'eus chu grand d'si d'&egrave;rvaie J&egrave;rri pour bein d's ann&eacute;es aupr&egrave;s m'n arriv&eacute;e dans l'Nouvieau Monde en 1919. J&eacute; n'peux quand-m&ecirc;me affirmer qu&eacute; chu grand d'si 'tait au ras d'eune m&eacute;lancolie, un &ecirc;tat d'esprit tch'est explyitchi dans Larousse comme &eacute;tant &#8220;Un &eacute;tat morbide de tristesse, tristesse de d&eacute;pression, tristesse vague,&#8221; car j'tais trop embarrass&eacute; &agrave; g&acirc;ngni ma vie et mett' d&eacute; c&ocirc;t&eacute; pour ma vieillesse qu&eacute; j&eacute; n'm&eacute; p&egrave;rmettais pon d'&ecirc;t' en &ecirc;tat m&eacute;lancolique. Mais y'a telle chose, mentionn&eacute;e &eacute;tout dans Larousse, comme eune &#8220;douce&#8221; m&eacute;lancolie, et j'pou&ocirc;rrais p't-&ecirc;t avouer qu&eacute; mes pens&eacute;es s'envolaient souvent env&egrave;rs J&egrave;rri, sustout quand j'viyais la m&eacute;, sus l's ailes d'eune douoche m&eacute;lancolie, et qu&eacute; l'ambition tchi dominnait m'n esprit, 'taient alli&eacute;s au d'si d'&egrave;rvaie J&egrave;rri et d'y r'd&eacute;meuther un jour.<br/>
<br/>
A ch't heu, tant pus qu&eacute; j'vieillis, tant pus j'pense &agrave; m's anch&ecirc;tres, ches bouans vi&egrave;rs &agrave; tchi j'dai m'n existance, et ch'est p't-&ecirc;t' ches pens&eacute;es tchi m'donnent la satisfaction d'&egrave;rd&eacute;meuther, duthant la ma&icirc;ntchi d'mes vi&egrave;rs jours, dans L'M&eacute;nage &egrave;s Feuvres, &egrave;s Landes &agrave; St. Ou&euml;n, &agrave; tchi j'ai drouait - comme m&eacute; l'dit l&eacute; R'gistre des Contrats - comme &#8220;Seul h&eacute;ritier de Charles Le Feuvre (1834-1911), qui avait droit de Jean Thomas Le Feuvre (1804-1873), son p&egrave;re, qui avait droit de Mr. Elie Le Feuvre (1756-1828), son grand-p&egrave;re, au droit de Mr. Philippe Le Feuvre (1723-1807), fils Philippe (1663-1745), son p&egrave;re.&#8221; V'la tchi prouv&eacute; qu&eacute; L'M&eacute;nage a 't&eacute; dans ma fanmil'ye pour trais chents ans, d&eacute;pis qu&eacute; l'drein Philippe mentionn&eacute; fut n&eacute; en 1663. Charles Le Feuvre 'tait man grand-oncl'ye, et l'fr&eacute;the d&eacute; George (1836-1903), man Papa.<br/>
<br/>
Comme m&eacute;, il' ont viagi, ches vi&egrave;rs anch&ecirc;tres, r&eacute;chinnes d&eacute; St. Ou&euml;n, et ch'est probabli&eacute;ment d'ieux qu' j'ai h&eacute;thit&eacute; man &#8220;pied marin&#8221; et l'envie d'viagi tchi m'a donn&eacute; l'm&ecirc;nom d&eacute; &#8220;Pigeon Voyageur&#8221;. Ch'tait &agrave; &ecirc;couter Papa et les Land&icirc;ns d'alentou d'la forge bailli d'lus becques entou&ocirc;rre La C&ocirc;te, T&egrave;rre-Neuve et Caratchette au s&eacute; dans la forge, et l's histouaithes d&eacute; la vie et d's aventuthes d&eacute; Papa &agrave; bord des navithes, qu&eacute; l'go&ucirc;t d'la m&eacute; et l&eacute; d'si d'viagi f&ucirc;drent n&eacute;s dans m'n esprit.<br/>
<br/>
I' n'tait pon tout seu d'sa sorte comme naviguant, man Papa. Trais d'ses fr&eacute;thes, Jean (n&eacute; 1828), Charles (n&eacute; 1834), et Fran&ccedil;ouais (n&eacute; 1845), 'taient touos &agrave; La C&ocirc;te en m&ecirc;me temps. Jean y fut n'y&eacute; en r'v&eacute;nant d'la p&ecirc;que d&eacute; la mouothue quand deux cotteurs f&ucirc;drent coul&eacute;s dans eune t&egrave;rribl'ye temp&ecirc;te. Charles &egrave;rv&icirc;nt en J&egrave;rri pour souangni d'sa m'm&egrave;e et du M&eacute;nage quand san p'p&egrave;e (Jean Thomas) mouothit. Sa m'm&egrave;e 'tait ma grand-grand-m&eacute;the, n&eacute;e L&icirc;sab&eacute; L'Brun (1806-1895).<br/>
<br/>
Fran&ccedil;ouais fut tu&eacute; hors pays, mais j'n'ai janmais seu io&ugrave;. George, man Papa, restit &agrave; t&egrave;rre quand i' s'mathyit. Il avait 't&eacute; apprendre sa voc&acirc;tion comme forgeux siez s'n oncl'ye mat&egrave;rnel Le Brun &agrave; St. Jean &agrave; l'&acirc;ge d'onze ans, et r'v&eacute;nait &agrave; pid &egrave;s Landes pour p&acirc;sser l'D&icirc;nmanche siez ses pathents eune fais par mais.  I' s'en fut en m&eacute; et navidgit en compangnie d&eacute; Charles Le Cornu, d'La Villaise, tch'avait mathi&eacute; L&icirc;sab&eacute; L'Feuvre d&eacute; la fanmil'ye d&eacute; Gros Nez.<br/>
<br/>
Papa mathyit Ann Le Feuvre (1841-1925), fille d&eacute; Pierre Le Feuvre d&eacute; La Ville La Bas. Oulle 'tait sa cou&ocirc;sinne g&egrave;rmaine eune fais r'mu&eacute;e. Pierre La Feuvre (1799-1875) allait &agrave; La C&ocirc;te touos l's &ecirc;t&eacute;s pour aidgi &agrave; rabilyi la mouothue, &egrave;rv&eacute;nant en J&egrave;rri l'hiver pour travailli sa t&egrave;rre. Pierre (1832-1843), l&eacute; grand d'ses gar&ccedil;ons, fut n'y&eacute; en s'bangnant dans La Baie d'St. Ou&euml;n &agrave; l'&acirc;ge d'onze ans. Un aut' f&icirc;s. Elie Philippe (1839-1879), d'v&icirc;nt Cap'taine d&eacute; navithe. I' mouothit en ville d&eacute; la conseunmtion. Un aut' f&icirc;s, nomm&eacute; Peter, n&eacute; 1844, 'tait naviguant &eacute;tout. I' fut n'y&eacute; &agrave; Ch&egrave;rbourg en g&acirc;ngnant san navithe dans eune grosse m&eacute; aupr&egrave;s aver port&eacute; san Cap'taine &agrave; t&egrave;rre. San corps fut r'trouv&eacute; et ent&egrave;rr&eacute; &agrave; Ch&egrave;rbourg.<br/>
<br/>
Un aut' f&icirc;s, Fran&ccedil;ouais (1846-1899), 'tait en m&eacute; &eacute;tout. I' v'nait d'p&acirc;sser pour Cap'taine quand un palan l&icirc; tchit sus la t&ecirc;te &agrave; bord d&eacute; san navithe, et i' fut forchi d'tchitter &agrave; navidgi. Pus tard, i' p&egrave;rdit ses id&eacute;es et fut m&icirc;ns &agrave; l'Asile o&ugrave;'est tch'i' mouothit. Sa veuve, n&eacute;e Elizabeth Ann Le Cras, mathyit William George Bridle tch'avait eune boutique &agrave; p'tun dans Mulcaster Street en ville.<br/>
<br/>
Acouo un aut' f&icirc;s, Ph'lippe (1849-1913), tchi mathyit Em&eacute;lie Le Ruez, fut en m&eacute; toute sa vie. Il 'tait contr&ecirc;maitre dans les navithes au long cours, et ouaithe tch'i' n'tait pon Cap'taine i' r'am'nit san navithe en J&egrave;rri d&eacute; Buenos Ayres quand san Cap'taine mouothit en m&eacute;.<br/>
<br/>
Est-ch' ravissant qu&eacute; j'ai l'go&ucirc;t d'la m&eacute; et d'l'aventuthe dans la cou&euml;nne? J'l'ai h&eacute;thit&eacute; des deux bords, car man grand-p&eacute;the mat&egrave;rnel, Jean Philippe Giffard, 'tait Cap'taine &eacute;tout!<br/>
<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a HREF="gdfgenealogie.html">La G&eacute;n&eacute;alogie</a><p>
<li><a href="gdfjadis.html">L'Temps jadis</a><p>
<li><a href="gdftempspasse.html">L&eacute; temps pass&eacute;</a><p>
<li><a href="gdftempspasse2.html">L'Temps Pass&eacute;</a><p>
<li><a href="gdfsethees.html">S&eacute;th&eacute;es du temps pass&eacute;</a><p>
<li><a href="gdfmemouaithes4.html">M&eacute;mouaithes du temps pass&eacute;</a><p>
<li><a href="gdfmemouaithes5.html">M&eacute;mouaithes du temps p&acirc;ss&eacute;</a><p>
<li><a href="gdfsouvnin.html">Un doux souv'n&icirc;n!</a><p>
<li><a href="gdfmemouaithe.html">Av'ous bouanne m&eacute;mouaithe?</a><p>

<li><a href="gdfveindra.html">Aupr&egrave;s chu temps-ich&icirc;n il en veindra d'autre!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

