<HTML>
<HEAD>
<TITLE>La Jalousie et la M&eacute;disance</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La Jalousie et la M&eacute;disance</h2></font></center>
<CENTER><TABLE><TR><TD>

Chutte fais, mes bouannes gens,<br>
Pour les siens qu'ont d'z-&ecirc;fants,<br>
J'ai pens&eacute; d'&ecirc;crithe sus un sujet<br>
Qu'est la pienne et enti&egrave;the v&eacute;thit&egrave;t:<br>
Sus la jalousie et la m&eacute;disance<br>
En vos disant tout chein que j'en pense.<br>

<p>

H&eacute;l&acirc;! ch'est d'tchi bein triste<br>
Pour les siens qui vont souvent en visite;<br>
Afin de d'vis&eacute; sus l'z-uns et sus l'a&ocirc;utres,<br>
En y trouvant, bein saeux, hardi d'faoutes.<br>
Par&ecirc;tudi&eacute; l&eacute; <i>pedigree</i> des gens<br>
En disant: Ou-est qu'est l'temps<br>
Que l'bouan houmme et la bouanne femme,<br>
Quand ils taient touos les daeux jeannes -<br>
Dans chu temps l&agrave; i' n'y-avait pas d'fille -<br>
Au c'menchement qu'ils allaient en ville<br>
Avec lus hernais et lus vieille jument,<br>
Qu'avait un bouan gouvernement,<br>
A port&eacute; l'beurre par les maisons<br>
Tandi que la vieille fille disait: Tch'est qui sont;<br>
En triant de bouannes vieilles vacques<br>
Qui taient p't-&ecirc;tre du <i>pedigree stock</i>!<br>

<p>

P&acirc;l&egrave;e m&eacute; du bouan vi&egrave;r temps<br>
Qui n'est pas du go&ucirc;t &egrave;s jeannes gens<br>
I' patha&icirc;t qui y-a des jeannes filles<br>
Qui sont extr&ecirc;mement difficile,<br>
Parce qu'ils veulent de tchi chouaisi<br>
En n'voulant pas mathi&eacute; un fermi,<br>
Principalement dans <a href="la_trinnete.html">la Trintai</a>,<br>
Quand un fermi &agrave; trait, i' sent &agrave; lait.<br>

<p>

Nou k'menche &agrave; s'motchi du fermi,<br>
Qui fait chein qui peut pour payi<br>
Sa ferme apr&egrave;s av&eacute; bein trav&acirc;yi<br>
En pensant pas du tout &agrave; l'orgi.<br>
N'vos motchins pas des siens qui font d'lus mus,<br>
Car i' y-a du drap pour que tous s'est v&ecirc;tus.<br>

<p>

Si ou voul&egrave;z sav&eacute; des nouvelles<br>

All&egrave;z si&egrave;z les vieilles hardelles.<br>

J'crai que ch'est l&agrave; les pi&egrave;the<br>

Pour des nouvelles &agrave; en faithe.<br>

Souvent i' n'disent pas la v&eacute;thit&egrave;t;<br>

Coumme tout s'est pass&eacute;,<br>

N&eacute; v'l&agrave; tchi qu'arrive<br>

Pour les siens qui vont vais les jeunes filles:<br>

J'l'ai veu &agrave; s'proum'n&eacute; avec li,<br>

Un grand gar&ccedil;on qui tai bein changi<br>

Et pis i' y-a fait un p'tit <i>kiss</i><br>

En disant <i>good-night</i> &agrave; sa <i>Miss</i>.<br>

Quand nou z-a de tchi jeanne,<br>

V'l&agrave; qui fait plaisi&agrave; la bouanne femme,<br>

Tandi que les vieilles filles sont jalouses,<br>

Pensant qui n'y-a pas de gar&ccedil;ons pour tous.<br>

<p>

L'est v'l&agrave; toutes k'menchies &agrave; d'vis&eacute;,<br>

Sus chein que l'monde aime &agrave; &ecirc;cout&eacute;,<br>

En disant de belle petites menties,<br>

Qui font du trouble et du d'vis,<br>

Et pis apr&egrave;s tout chein qu'est ajouot&eacute;,<br>

En v'l&agrave; trop pour &ecirc;tre la v&eacute;thit&egrave;t.<br>

D'pis que quand nou va les vais,<br>

Quand i' sont tout &agrave; fait en paix,<br>

Tch'est qui ta dit chonchein et chouna,<br>

I' disent: D'mande au p'tit cat,<br>

J'men vais pas te le dithe,<br>

Je l'ai ou&iuml; par unne vieille fille.<br>

D'maime i' faout ben s'content&eacute;<br>

D'entendre chein qui n'est pas la v&eacute;thit&egrave;t.<br>

<p>

Pour de m&eacute;, Caouain, j'crai bein<br>

Quand maime que j'ithais jusqu'&agrave; St. Ouain;<br>

J'peux pas empechi l'monde de d'vis&eacute;,<br>

Ches coumme si j'emp&ecirc;chais la m&eacute; de mont&eacute;.<br>

N'&eacute;tant pas en peine de chein que l'monde disent de m&eacute;,<br>

Parce que j'n'sis pas en tout court de p&eacute;.<br>

Quand i' s'ront tous enni&egrave;es de d'vis&eacute;<br>

I' pouorront tout &agrave; fait bein lus gratt&eacute;.<br>

<p>

Quand i' s'agit de trac&eacute; le <i>pedigree</i><br>

D'un caouain et de ses p'tits,<br>

J'sis bein aise d'en m&ocirc;tr&eacute; d'ma race<br>

Qui n's'ra pas longtemps d'vant de jou&eacute; des farces,<br>

Car cavous bein que j'ai un p'tit<br>

Qu'est justement hors du nid.<br>

J'vos garantis qui m'a mins en jouaie<br>

De l'entendre avec sa p'tite vouaie<br>

Me dithe: Tu sai' bein Julie,<br>

Ou l'est unne dr&ocirc;le de pie!<br>

Eh bein! J'pensi ne v'l&agrave; de tchi b&eacute;<br>

Pour un p'tit ouais&eacute; coumme t&eacute;.<br>

<p>

Quand mes p'tits ithont lus proum'n&eacute;,<br>

Vos poulettes se mettront &agrave; chant&eacute;<br>

Et si ou lus m&ocirc;tr&egrave;s d'la galette,<br>

I' n's'ront pas longtemps &agrave; faithe la poudrette.<br>

J'vos promet que je n'frai pon d'embarras,<br>

D'pis que je ne s'rai pas responsable de lus travas!<br>

<p>

Mes chi&egrave;rs anmins, quand nou est jeune<br>

I' faout pas av&eacute; paeux d'apprendre,<br>

Si nou z-est &agrave; vos m&ocirc;tr&eacute; la lumi&egrave;the,<br>

I' faout bein &ecirc;cout&eacute; et se taithe.<br>

Ou mettr&egrave;z les viers de bouanne humeur<br>

Si ou av&egrave;z id&egrave;e d'av&eacute; la p'tite flieur,<br>

D'pis que quand nou pense &agrave; de tchi qu'nou veur,<br>

V'l&agrave; qui fait du bein au p'tit coeur.<br>

<p>

J'vos dit, m&eacute;fious, bouannes gens,<br>

Pour les filles qu'ont trente &agrave; chinquante ans,<br>

Ils &eacute;prouvent &agrave; vos hall&eacute; des dents<br>

Sans pinchettes, dans bein p'tit d'temps.<br>

Si ou voul&egrave;z lus pi&egrave;the<br>

I' faout lus dithe bein des nouvelles,<br>

Si ou pouv&egrave;z, sus votre vaisin,<br>

Chein qui peut l'i faithe bein du chagrin.<br>

<p>

Le temps d'acheteu n'est pas l'temps p&acirc;ss&eacute;,<br>

Et i' dev'thait y-av&eacute; bein pus de fraternit&eacute;.<br>

Le monde d'achteu sont coumme le vent,<br>

I' n'ont pas du tout de discernement,<br>

En d'visant contre unne personne quand ou vi,<br>

Et pis quand il est mort i' y-a pas dit&egrave;t coumme li.<br>

A vous, d'aoutres sont &agrave; vos admith&eacute;<br>

Dans l'temps qu'ou z-&ecirc;tes &agrave; lus p&acirc;l&eacute;:<br>

D&egrave;s qu'ou z-av&egrave;z l'dos touann&eacute;:<br>

Il' ont toup&eacute; d'vos d&egrave;chith&eacute;.<br>

Il a fait chounechin, il a fait chouna.<br>

Ne v'la chein qu'est la cause de tout l'ma.<br>

<p>

Quand nou va &agrave; l'Egise ou &agrave; la Chapelle,<br>

Apr&egrave;s qu'nou z-a entendu les pri&egrave;res.<br>

Faout faithe bein attention au sermon,<br>

Pour l'amour que j'en profitons,<br>

A la pi&egrave;che d'&ecirc;tre &agrave; faithe des r'merques<br>

Sus l'monde qui sont assis &agrave; lus pi&egrave;che,<br>

Et dithe: Ne v'l&agrave; unne fille qu'a un biau chap&eacute;,<br>

I' faout que j'en acate iun p&ucirc; b&eacute;,<br>

Car v'l&agrave; le temps du nouv&eacute;<br>

Pour les jeunes gens de se r'mettre &agrave; l'&eacute;t&eacute;.<br>

<p>

I' y-a un p'tit temps j'ou&iuml; un sermon<br>
De tchi que j'prins hardi d'attention.<br>
Le sujet tait l'maime que j'vint d'&ecirc;crithe,<br>
Qui peut faithe pour gar&ccedil;on et fille.<br>
J'vos garantis que j'ai bein pens&eacute;<br>
A tout cha qui s'est p&acirc;ss&eacute;;<br>
V'l&agrave; qui m'a fait un bein consid&eacute;rable,<br>
Coumme &agrave; tout l'monde en g&eacute;n&eacute;ral,<br>
Car nou z-est tous l'z-uns coumme les aoutres;<br>
Nou a tous chacun ses faoutes.<br>

<p>

Cha qui nos faoudrait dans notre p'tit pays,<br>
S'rait un bouan docteu pour dj&eacute;thi<br>
Les siens qu'ont tchique mauvaise maladie,<br>
Qui s'mette &agrave; cact&eacute; coumme des pies,<br>
Et pour les siens qui s'raient les pi&egrave;thent<br>
I' lus faoudrait unne tass&egrave;e d'comi&egrave;the.<br>

<p>

Si j'ai un avis &agrave; vos doun&eacute;;<br>
Ch'est d'all&eacute; pas trop vaisin&eacute;,<br>
Et de rest&eacute; ch&acirc;tchun si&egrave;z s&eacute;<br>
Pour faithe des san mus &agrave; s'otchup&eacute;:<br>
En ayant un bouan esprit &agrave; trav&acirc;yi<br>
Dans notre belle p'tite &icirc;le de Jerri,<br>
Sachant bein tch'est qui faout faithe<br>
Pour faithe honneu &agrave; ses affaithes,<br>
Et &egrave;ttou de payi y-ou qu'nou p&acirc;sse,<br>
Ch'est l&agrave; la miyeur cl&acirc;sse<br>
De gens qui sont bein contents;<br>
A vivre honn&ecirc;tement tout l'temps.<br>

<p>

J'esp&egrave;the que les <i>strikes</i> s'en vont lus arrangi<br>
Pour les fermiers qui s'en vont s'mettre &agrave; foui<br>
La r&eacute;colte des pommes-de-terre,<br>
Que nou z-exporte pour l'Angli&eacute;terre.<br>
Il est &agrave; d'sir&eacute; que le fermi,<br>
Apr&egrave;s av&eacute; bein trav&acirc;yi<br>
A grapin&eacute;, griffonn&eacute; et houett&eacute;,<br>
D'pis l'matin jusqu'au s&eacute;;<br>
I' faout esp&eacute;r&eacute; qu'il &eacute;tha sa r&eacute;compense,<br>
Car j'vos promet qu'il a hardi de d&eacute;pense.<br>

<p>

A la saison qui s'en va arriv&eacute;,<br>
N'sachant pas coument tout s'en va all&eacute;,<br>
J'vos souhaite &agrave; tous unne bouanne saison,<br>
Car il est temps d'av&eacute; unne bouanne addition.<br>

<p>

Ou z-all&egrave;z p't-&ecirc;tre bein vos mettre &agrave; rithe<br>
De tout chein que j'veins d'&ecirc;crithe.<br>
J'aime bein vos &ecirc;crithe le vi&egrave;r patouais,<br>
Coumme les vi&egrave;rs Jerriais d'aoutrefais.<br>
Esp&eacute;thant que ce s'ra unne bouanne le&ccedil;on<br>
A bein du monde qu'en profit'thont.<br>
Il est temps de termin&eacute; man chapitre,<br>
Pour vous &agrave; l'li&egrave;the sus la vieille Chronique.<br>

</TD></TR></TABLE></CENTER>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>


<li><a href="hardelle.html">Tch'est Qu'J&eacute; F'thons De Touotes Nos Hardelles?</a><p>
<li> <a href="teaparty.html">Un nice petit Tea Party</a><p>
<li> <a href="filferm.html">Prenais unne bouanne fille de fermi</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
