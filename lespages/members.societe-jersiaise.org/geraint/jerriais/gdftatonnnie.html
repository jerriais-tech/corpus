<HTML>
<HEAD>
<TITLE>Tchi t&acirc;tonn'nie!</TITLE>
<META  name="keywords" content="Jèrriais, language, langue normande, medicine, doctors, healthcare, santé, illness, maladies, minority languages, langues régionales, langues minoritaires, langues d'oïl, folklore, dialect, linguistics, linguistique, Normandy, Normandie, Channel Islands, îles anglo-normandes">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchi t&acirc;tonn'nie!</h2></font></center><p><br>
<br>
<font size="-1"><i>Fort Lauderdale, Florida, USA. <br>
<br>
L&eacute; 7 d&eacute; janvyi, 1978.<br></i></font>
<br>

Moussieu l'R&eacute;dacteu,<br>
<br>
&quot;Oh mais, j'n'aime pon l'docteu tchi rempliaiche nouot' bouan vi&egrave;r Docteu Beinn'clift quandi tch'il est en congi en Angli&eacute;t&egrave;rre,&quot; nouos d&icirc;t la bouannefemme Missis B&acirc;sset quand j'la recontr&icirc;nmes au Carrefour, Manman et m&eacute;, en r'v&eacute;nant d'la boutique &agrave; La Fontaine y'a huiptante ans.<br>
<br>
&quot;Bon!,&quot; Manman li d&icirc;t, &#147;j&eacute; n'savais m&ecirc;me pon qu&eacute; l'Docteu Beinn'clift 'tait en congi. Ch'est vrai qu&eacute; j'n'avons pon ieu b&eacute;soin d'li ches dreines ann&eacute;es, Dgieu m&egrave;rci. J'soulions l'aver ch&acirc;que fais qu'l&eacute; p'tit George ich&icirc;n avait eune attaque d'asthma, mais i' m'montrit tchi faithe pour soulagi s'n oppr&ecirc;ssion et n&eacute; v'la un an qu&eacute; j'n'ai pon ieu &agrave; l'faithe v&eacute;nin.&#148;<br>
<br>
&quot;Bon!&quot;, s'f&icirc;t Missis B&acirc;sset, &#147;est-ch' tch'il est asthmatiqie, chu pou&ocirc;rre p&eacute;tit? Nou n'l&eacute; dithait pon &agrave; l'vaie; pourtant j'ai ou&iuml; qu&eacute; d&eacute; touos les maux, l'asthma est iun des pi&eacute;thes.&quot;<br>
<br>
&quot;Eh bein,&quot; Manman l&icirc; dit,&quot; l&eacute; Docteu nouos a dit tch'il est bein sain autr&eacute;ment, et d'pis tchi'i' y'a pus longtemps entre les bord&eacute;es d'oppr&ecirc;ssion &agrave; ch't heu, ch'est s&icirc;ngne qu&eacute; v'la tchi dispatha&icirc;tra probabli&eacute;ment &agrave; m'suthe tch'i' grandit. Ch'est en tchi j'vivons en esp&eacute;thance tchi'i s'&egrave;rfaiche auve l&eacute; p&acirc;ssage du temps.&quot;<br>
<br>
&quot;Mais d'meuthe-t-i' auve vous?&quot;, ou d'mandit &agrave; Manman.<br>
<br>
&quot;Mais oui,&quot; Manman fi dit. &quot;Ch'tait m&eacute; tchi souangni d'sa m'm&egrave;e quand i' v&icirc;nt au monde, et j'l&icirc; dis 'Ch' t&icirc;-ch&icirc;n, ch'est l'mein!' Et j'l'em'nis dans nouot' but d'la ma&icirc;son et i' y'a tr&eacute;jous rest&eacute;. Mais p&acirc;lant du docteu, tch'est qu' ou n'aimez pon du rempliaichant du Docteu Beinn'clift?&#148;<br>
<br>
&#147;Eh bein,&quot; Missis B&acirc;sset nouos dit, &quot;&Agrave; c'menchi il est trop janne, &agrave; m'n id&eacute;e, pour &eacute;t' docteu. Et pis il est affront&eacute;. Quand j'allais vaie l'Docteu Beinn'clift i' m'disait d'li montrer ma langue, et pis i' m't&acirc;tait l'pouls, mais ch't&icirc;-ch&icirc;n voulait qu&eacute; j'li montr&icirc;sse aut' chose que ma langue, ch't affront&eacute;-l&agrave;. Et i' voulait m't&acirc;ter l'estonma! Quand j'l&icirc; dis qu&eacute; j'avais un malaise d&eacute;pis l'creux d'l'estonma jusqu'au noeu d'la gorge et qu&eacute; j'souffrais hardi d'&icirc;ndigestion, i' m'dit: 'Eh bein, halez vouot' robe' (i' m'd&icirc;t 'dg&eacute;quette' car ch'tait en Angliais) 'et vouot' cor, qu&eacute; j'pi&ecirc;sse vouos examinner'. 'Ah mais nann&icirc;n!, j'l&icirc; dis, 'j&eacute; n'm'envais danme pon m'd&ecirc;fr&acirc;lindgi d'm&ecirc;me en d'vant d'un homme!'<br>
<br>
Et quand i' m'dit tch'i' n'pouvait pon m't&acirc;ter l'estonma l'trav&egrave;rs d&eacute; m's habits et d'man cor et ma baleine, j'l&icirc; dis qu&eacute; l'Docteu Beinn'clift savait bein tchi m'donner sans m'vaie nue et m't&acirc;tonner l'estonma. I' m'd&icirc;t tch'i' n'tait pon tchuthieux d'sa sorte et tch'il avait veu tant d'estonmas tch'i' n'avait autcheune envie d'vaie l'mein, et qu&eacute; comme j'avais bouanne minne qu&eacute; ch'tait p't-&ecirc;t' rein qu' eune &icirc;ndigestion qu' j'avais et tch'i' s'en allait m'donner des boulets, mais tch'i' fallait prendre bouan soin d&eacute; n'pon l's avaler sens d'ssus d'ssous car i' voulait m'faithe router pour soulagi l'malaise, et qu&eacute; j'pou&ocirc;rrais vaie l'Docteu Beinn'clift, quand i' r'veindra dans tchinze jours!&quot;<br>
<br>
&quot;Ch'est vrai qu'ou patha&icirc;ssiz en bouanne sant&eacute;,&quot; Manman li d&icirc;t, &quot;mais nou n'peut pon tr&eacute;jous s'fier sus I's appathences, et ou fthez mus d'prendre s&eacute;n avis et consulter l'Docteu Beinn'clift quand i' r'veindra d'Angliet&egrave;rre.<br>
<br>
&quot;V&eacute;the,&quot; s'f&icirc;t la' bouannefemme, &quot;et j'l&icirc; dithai tchi pou&ocirc;rre sorte d'&acirc;mice tch'il avait &agrave; l'rempliaichi. Ch'est seux tch'i' s'sa bein content d&eacute; l'saver, car i' n'est pon pour toute chutte t&acirc;tonn'nie-l&agrave;, li. Il est assez savant pour vouos souagni, aupr&egrave;s vouos aver t&acirc;t&eacute; l'pouls.&#148;<br>
<br>
&quot;Sans doute' &quot; Manman l&icirc; d&icirc;t. &#147;I' vouos a connue pour bein d's ann&eacute;es, et il a eune parfaite conna&icirc;ssance d&eacute; vouot' &ecirc;tat d'sant&eacute;. Par contre, l&eacute; nouvieau docteu est obliyigi d'faithe un examen pour vaie tch'est qu en est.&#148;<br>
<br>
&quot;V&eacute;the,&quot; s'f&icirc;t la bouannefemme. &#147;I' veurt en vaie trop, ch't&icirc;-l&agrave;, et ch'n'est pon m&eacute; tch'i' s'en va aver la chance d&eacute; r'lutchi d'm&ecirc;me!&quot;<p>

Quand Manman racontit l'histouaithe &agrave; Papa aupr&egrave;s l'th&eacute;e chutte s&eacute;th&eacute;e-l&agrave;, i' faillit en cr&eacute;ver d'rithe. &#147;Oulle est un r'mi&egrave;de contre la tent&acirc;tion, la bouannefemme,&quot; i' nouos d&icirc;t. &quot;Et ch'n'est pon ravissant qu' ou n'a pon trouv&eacute; &agrave; s'mathier!&quot;<p>

&quot;Mais oulle a ieu un gal&acirc;nt&quot; Manman l&icirc; d&icirc;t, &quot;et i' patha&icirc;t tch'i' voulait la mathier mais qu' ou l&icirc; baillit l'sa viyant tch'i' m&acirc;chait et &ecirc;copissait dans l'grais d'san parleux et m'ttait san tchias sus l'ais du foyi, et qu' eune fais san vi&egrave;r m&acirc;le cat l'avalit criyant que ch'tait eune souothis et tch'il en fut si malade tch'i' faillit v&ocirc;mi sa mule. I' patha&icirc;t tch'il 'tait un dr&ocirc;le d&eacute; p&egrave;rrot!&quot;<p>

&quot;I' fallait tch'i' f&ucirc;sse dr&ocirc;le pour vouler la mathier,&quot; s'f&icirc;t Papa. &quot;Mais comme nouos l'dit l'vi&egrave;r <a href="ditons.html">diton</a>: 'Il en faut d'toutes les sortes &agrave; faithe un monde'!&quot;<br>
<br>
<br>
<i><a href="lefeuvre.html">George d'La Forge</a></i><br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="medvoc.html">La m&eacute;d'cinne en J&egrave;rriais</a><p>

<li><a href="gdfnosses.html">Les nosses</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="gdfdoctrinnnie.html">La doctrin'nie du temps pass&eacute;</a><p>
<li><a href="gdfpliantes2.html">Acouo des pliantes m&eacute;d'cinnales</a><p>

<li><a href="assembliee/rmiedes.html">Les r'mi&egrave;des</a><p>
<li><a href="gdfrmiedes3.html">R'mi&egrave;des d&eacute; nouos vielles gens</a><p>
<li><a href="dents70.html">L'&ecirc;rach'chie d'dents y'a septante ans</a><p>
<li><a href="pmnurses.html">Merrienne on Nurses and Operations</a><p>
<li><a href="pmmalades.html">Des malades &agrave; Portinf&eacute;</a><p>
<li><a href="pmvaccination.html">La Vaccination</a><p>
<li><a href="pmfaillyi.html">Ph'lip est ocquo faillyi</a><p>
<li><a href="arthrite.html">Eune vielle &egrave;rmi&egrave;de pouor l'arthrite</a><p>
<li><a href="gdfrfliechi.html">Au r'fli&eacute;chi...</a><p>
<li><a href="gdfahans.html">Av'-ous d's ahans?</a><p>
<li><a href="cahouain_turc1.html">Je r'sis hors du Dispensaithe</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
