<HTML>
<HEAD>
<TITLE>Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</h2></font></center><p>

Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits. La couotume n'en est p't &ecirc;tre pas mauvaise et je n'vai pas auchune raison pour la discontinuer, sustout comme je sis persuad&eacute; qu'i' s'saient tous d&eacute;sappoint&eacute;s si je n'le faisais pas.<br/>
<br/>
I' n'me semblye pas qu'y a d&eacute;j&agrave; un an que j'&eacute;tais &agrave; &ecirc;crithe m'n articlye de Nou&eacute;, l'ann&eacute;e s'est pass&eacute;e comme sus d's ailes. Mais che s'sa une ann&eacute;e qui restetha tr&eacute;jous grav&eacute;e sus la m&eacute;mouaithe de touos nous et de tchi qu'nou p&acirc;lela souvent dans l'temps &agrave; v'nin &agrave; cause de ses &ecirc;v&egrave;nements historiques. Les siens qu'&eacute;thaient ieu l'audace de pr&eacute;dithe l'ann&eacute;e pass&eacute;e, seulement la maintchi de choses qui se sont d&ecirc;j&agrave; pass&ecirc;es, aithaient 'tai r'gard&eacute;s comme des pouores d&ecirc;rangis d'esprit. Tch'est qu'aithai jamais pens&eacute; que d'un jour pour l'autre toute l'Europe aithait 'tai pliongie dans une djerre pus acharn&eacute;e et pus r&eacute;voltantes qu'i' n'y en a jamais ieu iune?<br/>
<br/>
Mais ch'en est d'm&ecirc;me pourtant.<br/>
<br/>
Si nou z-avait dit &agrave; nos miliciens l'&ecirc;t&eacute; pass&eacute;, &quot;Pr&eacute;pathous s'ous voulez gar&ccedil;ons, car ou z-allez rester tout l'temps souos votre uniforme, et ou d'meuth'ey dans l's &ecirc;coles de <a href="st_martin.html">St. Martin</a>, dans la Canning Factory, et dans les Barracks &agrave; <a href="st_pierre.html">St. Pierre</a>. Des soudards angliais occhupethont une parties des Halls et la Grande H&ocirc;tel es'sa touann&eacute;e en une &quot;Barracks.&quot;<br/>
<br/>
Un soudard es'sa m&acirc;t&eacute; d'but, avec sa bayonnette fix&eacute;e, &agrave; l'entr&eacute;e d'la Grand' Poste et i' y'&eacute;tha une garde &agrave; toutes les pi&egrave;ches d'auchune importance.<br/>
<br/>
La ni&egrave;t ou s'sey &agrave; faithe la garde le long des pliains et dans les falaises avec ch&acirc;chun chent rondes d'ammunition dans vos cartouchi&eacute;thes, les auberges frumethont &agrave; huit heuthes du s&eacute;, et enfin, tout es'sa d&eacute;sorganis&eacute; en J&ecirc;rri pour la raison que l'Angli&eacute;terre, la France, la Russie, la Belgique et la Serbie essont en djerre contre l'Allemagne et l'Autriche.&quot;<br/>
<br/>
</div><div align="center">* * *<br/>
</div><div align="left"><br/>
Eh bain, gar&ccedil;ons, tch'est qu'ou z-aithaites pens&eacute; d'un individu qu'&eacute;thait ieu l'audace de p&acirc;ler comme chenna?<br/>
<br/>
Ou vos s&eacute;thiez bain motchis d'li est-che pas? Et ou z-&eacute;thiez dit &quot;Emmenez-m&eacute; ch't ouais&eacute; l&agrave; &agrave; l'As&icirc;le imm&eacute;diatement!&quot;<br/>
<br/>
Mais ou viyiz bain qu'les choses en ont' tai d'm&ecirc;me pourtant, chein qui prouve qu'i' faut tr&eacute;jous &ecirc;tre pr&ecirc;td pour auchune &eacute;ventualit&eacute;r, et de jamais se faithe une fausse position en s'imaginant que d'patheilles choses sont impossiblyes ou improbablyes.<br/>
<br/>
Tch'est qu'&eacute;thait jamais pens&eacute; que j'&eacute;thions veu nos Pasteurs faithe un patheil volte-face! Oppr&egrave;s nouos av&eacute; pr&ecirc;chi toute lus vie, sus &quot;l'amour de son prochain,&quot; &quot;Tu ne tueras point,&quot; et oppr&egrave;s av&eacute; &ecirc;prouv&eacute; &agrave; nos convaincre que quand nous est frapp&eacute;s sus une joue, qu'i' faut presenter l'autre, les v'l&agrave;-t-i' pas &agrave; user toute l&ucirc;s &ecirc;loquence pour t&acirc;chi de persuader autant d'volontaithes que possiblye de s'n aller sus l'champ d'bataille tuer autant d'Allemands comme i' verront.<br/>
<br/>
Et i' faut dithe que ches braves hommes-l&agrave; ne se sont pas arr&ecirc;t&eacute;s &agrave; des vaines patholes, mais que certains d'entre ieux sont ieux-m&ecirc;mes hors au combat, tandis qu'y en a d'autres qu'ont offert lus services mais &agrave; tchi qu'nou n'a pas donn&eacute; permission de sorti.<br/>
<br/>
Vaithe, gar&ccedil;ons, ch'est bain vrai que nous n'&eacute;thait jamais pens&eacute; que l'ann&eacute;e 1914 aithait produit de patheils bouleversement, et souos les circonstances d&eacute;plorablyes, i' semble qu&acirc;si que ch'est une moquethie de s'entre souhaitter &quot;Un Bouen Nou&eacute;.&quot;<br/>
<br/>
Dans bain des cas l'&ecirc;change du souhait &eacute;tha un son creux, et bain des familles se sentithont l'tchoeu gros, tout en disant &quot;<i>A Merry Christmas</i>&quot; avec un souorit sus les l&egrave;vres.<br/>
<br/>
Ch'a tr&eacute;jous 'tai la cou&ocirc;tume &agrave; Nou&eacute; pour les familles de d'r&eacute;uni ensemblye autant qu'possiblye, m&ecirc;me si y fallait viagi hors pays pour se rencontrer, et dans l'cas de l'absence d'un membre &agrave; sa pliache accouotum&eacute;e, ch't absemce l&agrave; est tr&eacute;jours pus frappante le jour de Nou&eacute; qu'en auchun autre temps.<br/>
<br/>
Ch'te ann&eacute;e, h&eacute;las! les br&egrave;ques attouo d'la tablye es'sont pus nombreuses que jamais.<br/>
<br/>
Malheutheusement, tchiqu'unes de ieux ne s'sont jamais remplyies par les &ecirc;tres aim&eacute;s qui jadis les avaient occhup&eacute;es et dans ches cas l&agrave; i' nouos est impossiblyes, et i' s'sait m&ecirc;me indiscret de cherchi &agrave; en d&ecirc;crithe la tristesse. Avec notre pus profonde sympathie, laissons un vouaile sus l'deu de ches pouores gens-l&agrave;.<br/>
<br/>
D'autres es'sont attrist&eacute;s pour le temps, par l'absence des siens qui sont &agrave; la fronti&eacute;the &agrave; combattre l'ennemin, et malgr&eacute; une crainte d&eacute;concertante d'un malheur possiblye et lus combattent contre autant qu'i' peuvent, et &ecirc;prouvent &agrave; s'r&ecirc;joui dans la pens&eacute;e que les absents sont avec ieux en esprit et qu'au mains, &agrave; Nou&eacute; tchi vaint nou s'r&eacute;tha touos ensemblye comme d'habitude.<br/>
<br/>
</div><div align="center">* * *<br/>
</div><div align="left"><br/>
I' n'faut pas &ecirc;tre &quot;down-hearted,&quot; gar&ccedil;ons! Malgr&eacute; toute la souffrance, la peine, et la mins&eacute;the qu'accablyent le pays pour le moment, t&acirc;chons de r&ecirc;joui touos les siens qu'ont l'esprit abattu et lus aidgi &agrave; passer un <i>Merry Christmas</i>.<br/>
<br/>
En conclusion, - A touos mes anmins lecteurs, le Caouain souhaitte<br/>
&quot;UN BOUAN NOU&Eacute;.&quot;<br/>
<br/>
<i><a href="gwdec.html">Caouain</a></i><br/>
<i>La Chronique de Jersey 1914</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="noue/bouannoue.html">Bouan Nou&eacute;!</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
<li><a href="cahouainnoue1928.html">L&eacute; Caouain &agrave; Nou&eacute; 1928</a><p>
<li><a href="cahouainnoue1932.html">J'n'sais pon tchi sorte d'Nou&eacute; que vous avez pass&eacute;, buannes gens</a><p>
<li><a href="cahouainnoue1923.html">L&eacute; Caouain &agrave; Nou&eacute; 1923</a><p>

<li><a href="cahouainnoue1915.html">&quot;Here's Father Christmas!&quot;</a><p>
<li><a href="cahouainan1910.html">M&eacute;, qui n'a pas ieu un seule Christmas-box</a><p>
<li><a href="hibou1917.html">Ou z'allez &ecirc;tre d&eacute;sappoint&egrave;s, mais pas pus qu'm&eacute;</a><p>
<li><a href="hibou1917a.html">Je voudrais saver, m&eacute;</a><p>
<li><a href="cahouainnoue1912.html">J'&eacute;tais malade par aver mangi du stoffing</a><p>
<li><a href="fatherchristmas.html">L&eacute; Caouain et Father Christmas</a><p>
<li><a href="noue1935.html">L&eacute; Caouain &agrave; Nou&eacute; 1935</a><p>
<li><a href="cahouain_vilain.html">J'sis un bein vilain ou&ecirc;s&eacute;</a><p>
<li><a href="gdfcomplyiments.html">Comply&icirc;ments d'la saison!</a><p>

<li><a href="gdfnoue1948.html">Les d'vis du Bouan'homme George</a><p>
<li><a href="gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="gdfnoue1971.html">Nou&eacute;</a><p>
<li><a href="gdfnoue1970.html">Nou&eacute;</a><p>
<li><a href="gdfnoue1974.html">Bouan Nou&eacute;!</a><p>
<li><a href="gdfnouvelan1947.html">Les d'vis du Bouan'homme George</a><p>
<li><a href="gdfsouhaits.html">Souhaits d'nouvelle ann&eacute;e</a><p>
<li><a href="gdfnoue1976.html">Nou&eacute;</a><p>
<li><a href="gdfnoue1947.html">Les d'vis du Bouan'homme George</a><p>
<li><a href="noue/gdfnoue3.html">Les d'vis du Bouan'homme George</a><p>
<li><a href="gdfnoue.html">Nou&eacute;</a><p>
<li><a href="noue/gdfnoue4.html">Nou&eacute;</a><p>


<li><a href="pmchristmas1948.html">Christmas at Portinfer</a><p>
<li><a href="pmnoue1953.html">L&eacute; Jour d&eacute; Nou&euml;</a><p>
<li><a href="pmnoue1953a.html">Un Bouon Nou&euml;</a><p>
<li><a href="pmchristmas1946.html">An Invitation for Christmas</a><p>
<li><a href="pmfriends.html">Ph'lip and Merrienne find some friends</a><p>
<li><a href="pmnoue1957.html">Ch'est Nou&eacute;</a><p>

<li><a href="samuelnoue1913.html">La g&acirc;zette vos souhait' un bouan Nou&eacute;</a><p>
  <li><a href="noueeurope.html">Notr' Nou&eacute; &agrave; l'Europe</a><p><li><a href="pmnoue.html">Nou&euml; et la Merrienne</a><p>
<li><a href="noue/romeril.html">Romeril</a><p>
<li><a href="painnoue1913.html">Greeting from our Happy Family</a><p>
<li><a href="painfestivities.html">Moralisings on the Seasons Festivities</a><p>

<li><a href="painchristmas.html">Christmas Eve Adventures</a><p>

<li><a href="noue/cliementdcaen.html">Nou&eacute; siez Cli&eacute;ment d'Caen!</a><p>
<li><a href="dcaen1938.html">Quand Ma&icirc;t'e Cli&eacute;ment d'Caen v&icirc;nt hier cherchi s'n Almonas</a><p>

<li><a href="cahouain1914espions.html">Espions Allemands</a><p>
<li><a href="cahouain1914armes.html">Aux armes, citoyens!</a><p>
<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="cahouain_modestie.html">La modestie m'emp&ecirc;che...</a><p>
<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="1914gj.html">L&eacute; r&ecirc;sultat d&eacute; chutte dg&egrave;rre-ch&icirc;n</a><p>
<li><a href="lettrejerriaise24.html">La Lettre J&egrave;rriaise</a><p>
<li><a href="samdidnoue.html">Le Sam'di d'Nou&eacute;</a><p>
<li><a href="farcednoue.html">La farce d'Nou&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

