<HTML>
<HEAD>
<TITLE>How Mister Pain saw the Battle</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Mister Pain saw the Battle</h2></font></center><p>

Faudrait pourtant bin qu'j'ithaimes au mains  nos montr&eacute; sus l'Front ch't'arlev&eacute;e, que j'dis a Laiz&eacute;, Jeudi au matin. L'Coun&eacute;tab'ye d'la Ville m'a fait asav&eacute; qu'y'a du monde qu'ont dit qu&eacute; ch'tait pustot pour nos vaie qu'ils avaient fait l'viage, et Moussieu Labey m'a envi&eacute; mendaton qu'y'avait deux plieches pour nou sus sa carosse. Laiz&eacute; hertchinnyi un mio. Son bouan fro avait eunne taque sus l&eacute; d'vant: les flieurs de san bonnette 'taient &egrave;sbliav&eacute;s; y s'n'allait tch&eacute;e d'la plyie dans son co, et ou n'criyait pon que je s'ait seuthabye de laissi Lonore toute seule sans persounne a viyi d'sus.<br/>
<br/>
Tout d'm&egrave;me, quand j'y'eut fait comprendre que toute l'Ile comptait sus nous; qu'sa plieche 'tait a mes cot&eacute;s sus l'haut d'la bus a moussieu Labey ou s'd&eacute;cidit - a condition que j'lis tchindrais la main tout l'temps, j'amathimes Lonore - oul en r'gagne douochot'ment, sinon qu'oul est quazi tout l'temps a &eacute;sprouv&eacute; a suffli&eacute; des chansons d'soudard - j'l'amathimes par la gambe es pids d'san liet, et y'un d'simprimeurs promint d'ramont&eacute; s'il entendait du fr&eacute;das tandi qu'je s'aimes dehort.<br/>
<br/>
Nos v'la don sus la bus - apr&egrave;s assez d'embaras, car Laiz&eacute; avait grand peux qu'nou lis visse les gambes en montant l'&egrave;stchelle. - Ch'tait m&eacute; qui cachais. autou d'm&eacute; y'avait du monde habiyis a la mode du temps d'la Reine Elizabeth; Laize 'tait sus un banc, driethe, habiyie en papi, et ch'fut pas ma main qu'ou t'nait; n'y'avait pon moyen, pis que j'cachais. Ou n'avait pon l'air a s'naise ma pouore femme, y faut l'dithe, ou passi s'n'arlev&eacute;e a empechi ses vaizins d'apprechi trop pr&egrave;s d'yi d'crainte qui trillyisse san fro en papi; et quand vint la squalle de plyie ou fut'en l'heu coumme eunne chique. Nou la fit d'vall&eacute; ben vite, et apr&egrave;s l'av&eacute; enfliub&eacute;e dans un lincheu nou la fouorri dans l'interieur de la bus pour le restant d'l'arlev&eacute;e.<br/>
<br/>
Ch'fut not' vethuthe qui gagnyi le Prix d'Hounneu, coumme ou savez. A bon d'gens craient que j'sis quazi d'avis m&eacute; m&egrave;me. R'mertchites-ous coumme je t'nais mes gambes raides endr&eacute;t m&eacute;? coumme man fouet 'tait stiff dans ma main? et tchi bieau clioque j'avais sus l's'espaules? J'taimes seux d'av&eacute; un prix!<br/>
<br/>
Quand la Bataille fut finie et nous rentr&eacute;s a l'&egrave;stabye tout l'monde descendit d'san mus et nou but tchiq' verr&eacute;es d'litcheu pour se rescauff&eacute;. J'm'en rallais trantchil'ment siez nous ov man fouet et ma casaque, quand tout d'un coup je m'souvins d'Laiz&eacute;. J'ouvrimes ben vite l'hue d'la bus, et j'trouvimes ma femme accliutchie dans l'fond sus un fagot d'estrain,ben embarass&eacute;e a &egrave;srachi les miots d'papi tch'etait coll&eacute;s partout sus sa fache, ses bras, ses gambes. coumme la police nos ethait pon permint d'travers&eacute; la ville dans ch't'estat, j'la mins dans eunne cab et en arrivant la preumi&eacute; chose qu'ou fit fut de s'd&eacute;shabillyi et fouorre ses habits dans eunne traisie d'ieau pour fini d'&egrave;stremp&eacute; l'papi. Lon&ocirc;re n'avait pon bouoji, mais ou n'chantait pon d'autre. Faut craithe qu'j'avais serr&eacute; la corde un mio trop du car ou s'pli&eacute;gnait d'av&eacute; des fr&eacute;mions dans les gambes et ou s'couochit sans voul&eacute; b&eacute;the eunne boll&eacute;e d'lait caud dans tchi y'avait du rigolisse, et un p'tit verre de tormentinne - ch'est un vier  r'miede de forgeux pour d&egrave;stouonn&eacute; les sens des gens qu'ont y'eu les sangs touon&eacute;es.<br/>
<br/>
<i><a href="brambilo.html">Piteur Pain</a><br/>
The Morning News 23/8/1912</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painbattle2.html">Mrs. Pain Taboos the Battle of Flowers</a><p>
<li><a href="bataille.html">La Bataille des Fleurs</a><p>
<li><a href="bataille_elie.html">&Eacute;lie &agrave; la Bataille</a><p>
<li><a href="bataledeflieurs.html">La Bat&acirc;le d&eacute; Flieurs</a><p>
<li><a href="bravo.html">Bravo! bravo pour la p&acirc;raisse de la Trinit&egrave;t</a><p>
<li><a href="suggest.html">Suggestions</a><p>
<li><a href="succes.html">L&eacute; Succ&egrave;s</a><p>
<li><a href="pmbella.html">Bella va &agrave; la Bataille</a><p>
<li><a href="bataledesflieurs1907.html">Tulipes ou tourn&eacute;-oualipes?</a><p>
<li><a href="batale2007.html">Bat&acirc;le d&eacute; Flieurs 2007</a></p>

<li><a href="pmbataille.html">Ph'lip va &agrave; la Bataille</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
