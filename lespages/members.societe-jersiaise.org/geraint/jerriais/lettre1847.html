<HTML>
<HEAD>
<TITLE>Eune lettre dans Le Constitutionnel 1847</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Eune lettre dans Le Constitutionnel 1847</h2></font>
<br>
<b>A l'Editeu du Concionnel</b><br></center><p><br>
<br>
Mousieu,<br>
<br>
Je pense bain quou n'me connaissiz pon, car je n'hampionne pon souvent jusqu'en ville; j'ai des rhumatis, de ma&ocirc;udits ahans qui m'emp&ecirc;chent quasi de gabarer. Mais quique je n'sorte pon fort de d'si&eacute;s nous, va qui n'm'emp&ecirc;che pas de li&egrave;re vot gazette viron touos les Samedis aux siers; not fille Suson nos l'apporte quand ou va vendre nos dairaies au marchi, et ou me faites quique f&eacute;s rire tant que, j'en jure, j'aimerais mus me passer d'un bouan fricot, vere mad&eacute;, m&ecirc;me de ma prinse de sno, que d'&ecirc;tre obligi de passer ma seraie sans vot gazette! Il arrivi une bordaie &agrave; chutte pouore chr&ecirc;tianne d'ervenin de la ville sans l'apporter: sou m'aviez veu: j'tais comme un p&ecirc;sson hors l'ia&ocirc;u; j'en tais dans une diverse ire chutte f&eacute;s la! j'sies seux qui n'y a vitup&egrave;res que je ne lus disse! Ma femme fit tout chain quou peut pour me tranquilliser: ou me fit, se me fit-alle: Eh! man Jacques, ne te maris pon, man chier Jacques! Tu sais bain que la pouore hardelle ne l'a pon fait expr&egrave;s; oul avait pus afaire anniet que d'amors; oul a tai &agrave; la Verte Porte te traichi du sno, man chier, car tu n'en avaie brin dans tan pot: oul a accat&eacute; &eacute;tout de la couorinte pour faire de la g&acirc;ches pou le Jeu de l'an; et qui pus est, oul a criai sies les couosin Bernabai pour lis demander si pouvait nos &eacute;paingni quique cercles pour erlier nos futailles. Chest-en-qui, ne la hoingne pon d'ao&ucirc;tre, la chi&egrave;re &ecirc;fant: tu v&eacute; quoul est toute trembliante, chest assez pour quoul en ait du ma. - Eh ben! eh ben, se lis fis-je, je ne dirai pus mou. La dessus j'allumi ma pipe, et m'en alli &agrave; l'hus, ou&eacute; je resti un p'tit brin, et en opr&egrave;s j'alli me rouoler pour ne pus r'penser &agrave; chu chier Concionnel.<br>
<br>
Mais maougr&eacute; que je nos counaissions pas, ou z'avais deu connaitre man bouan homme de p&egrave;re, vous? I vendait des sa&ocirc;ulers au march&eacute;, et ou l'iavauz veu bain des f&eacute;s, n'y a pas de doute. Le pouore vi, au repos du bouan Dii set-i, av&eacute; pus d'octante ans quand i halli en rade et s'en alli. J'ai oui que quand i happi une femme i disait que sou lis baillait des avers, i lus donnenait une bouanne education. Oul en oeu deux: ma soeu Susanne et m&eacute;. Et ainchin qui l'avait dit, je f&ucirc;mes enviais sies la vieille Manon Braie qui gardait &eacute;cole &agrave; la Bretonnerie, opr&egrave;s le Clios de Pauvres, &agrave; St. Sa&ocirc;uveux. Chutte bouanne vieille femme l&agrave; nos apprint &agrave; &eacute;peler a liere et a &eacute;crire un mio, tant et si bain que le p'tit, de sci&egrave;nche que j'ai, chest &agrave; la vieille Manon que jel d&eacute;. - Mais pour revenin &agrave; vous, Mousieu l'Editeu - j'ou&eacute; bain souvent devisier de vous sies nous; car ou connaissiz n&ocirc;t v&ecirc;sin Judion Chouquet, n'y a pas de doute? I vos connait bain li tr&eacute;jous, et ou pouvais compter dessus, ch'est iun de vos vrais ammins, ch'tinna. - Eh ben, san fils vaint si&egrave;s nous quasiment touos les siers, car ou savaiz la ou&eacute;, il y a de jeunes drinnettes, y a tr&eacute;jous de l'attrait; eh, qu&eacute;ment; savons-je pon bain commest qu'il y faisait dans not jeune temps? I fao&ucirc;t bain que jeunesse s'acquitte. - Comme je vos disais, le gar&ccedil;on vaint bain souvent si&egrave;s nous le s&eacute;, et viyant que j'aime a sav&eacute; les nouvelles, i m'apporte parf&eacute;s la Chronique. Samedi, qu'&eacute;tait le bouan Jeu de No&eacute;, i vint pour passer sa seraie ov nous et i m'apporti la gazette du Vier Marchi. Je vos ai apoortai la Chronique, s'em dit-i; je s&eacute; bain quou n'vos en souciaiz pas trop, mais viyant que les Etats vainnent de passer un projet de lo&eacute; au sujet du nouviaou chimeti&egrave;re de St. Sa&ocirc;uveux, et qu'il y en a un long libelle dessus, j'ai pensai que va qui vos amusezait - Bon, je coule ma main dans ma pao&ucirc;te pour traichi mes lunettes, car la veue m'emple d'ia&ocirc;u, et jen'serais liere sans. Bon, pas de lunettes, Ach'teure que faire? Peggy, se fis-je &agrave; ma femme, ou&egrave;s donc que tu as mins mes lunettes? je ne serais les trouver. - Je n'les ai pas touchies tes lunettes, man chier, se me dit-alle; eh, qu&eacute;ment, se fit-alle, en me regardant, et en s'sgouffant &agrave; rire: tu les as sus le front! Demandaiz si je resti ebahi, mais je n'en sonni, sem'n&acirc;ge, pas le clairon.<br>
<br>

Enfin v'la mes lunettes aj&ucirc;tais, et opr&egrave;s av&eacute; prins une pipaie de pt'un, je passe man chipa&ocirc;ud&eacute; a not v&ecirc;sin, pour qu'il en halle &eacute;tout une &ocirc;quie: en opr&egrave;s chonna je m'mets &agrave; liere chu Projet de Lo&eacute;. Quand je vins &agrave; l'Article 16, je vis que, &#147;le temps &agrave; venin les Catholiques et les Dissidens pouorront faire enterrer lus gens dans ch&ucirc; nouvia&ocirc;u chimeti&egrave;re par un Ministre de lus criyance.&#148; Tout chonna est bain bon, je sies pour de m&eacute; pour que ches gens la saient traitais comme des Chr&ecirc;tians et comme des Fr&egrave;res. Mais ch'est qu'il y a a&ocirc;utre chose: j'ai oui que d'opr&egrave;s la Lo&eacute; sus les Enterrements, le Ministre qui fait un enterrement est obligi de signi san nom sus l'Registrte de la Par&ecirc;sse, quand le corps a tai mins en terre. Va qu'est bain bon; mais je suppose qu'un Catholique ou Dissident vaine &agrave; mourir, et qu'un Pr&ecirc;tre Catholique ou un Ministre Dissident faiche l'enterrement et qu'en opr&egrave;s i n'appose pon san seing sus le Registre, l'extrait d'une telle enterrement ssait i v&acirc;liable? Car ch'est que je connais m&eacute; un cas ou&egrave;s qu'un vier Irlandais s'en alli dans l'a&ocirc;utre monde, et fut enterrai par un Pr&ecirc;tre Catholique; mais le Pr&ecirc;tre ne signi pas l'enterrement, et ne l'a jamais fait; acheteu l'extrait de l'enterrement de chu vi l&agrave; 'ssait-i bon &agrave; quique chose? ch'est que je ne l'cr&eacute; pas, m&eacute;; car si fa&ocirc;ut envier l'extrait d'un enterrement en Angleterre, si la signature du chain qui l'a fait n'y est pas, j'ai tr&eacute;jous oui qui n'va&ocirc;ut ren. - Et pis opr&egrave;s, je suppose que le Recteu ou Viquaire de la Par&ecirc;sse vainne &agrave; mouorir et laisse sus san Registre quiques enterremens qui n'saient pas signies, qu'est que le chain qui le rempli&egrave;checha pouora penser? I n'p&ocirc;uora pas manqui de trouver chonna dr&ocirc;le. I dira, ou s'en le dit pas, il l'pensa, que l'ao&ucirc;tre tait un vier piercheux, un vier bega&ocirc;ud, qui laissait tout couore, sans se mettre en peine commest quel s'affaires allaient.<br>
<br>
Et ou viiz, tout ch't'inconvenient-l&agrave; nessait pon, si nos grosses t&ecirc;tes avaient seulement sonji &agrave; ajou&ocirc;t&eacute; &agrave; lus article 16: &#147;Et tout Pr&ecirc;tre Catholique et Ministre Dissident, opr&egrave;s qu'il era fait un enterrement et quou 'ssa enregistraie, 'ssat obligi d'y appos&eacute; son seing.&#148;<br>
<br>
Si un Pr&ecirc;tre Catholique ou un Ministre Dissident enterre iun des siens dans le Chimeti&egrave;re de St.-Saouveux, et si n'est pas obligi de signi l'enterrement dans le Registre Par&ecirc;ssial, que nou li en baille un aoutre donc, car i m'est avis qui n'est pas fair que toute la bli&acirc;me erqu&egrave;s sus le co du Recteu ou Viquaire, si s'trouvent sus san Registre des omissions dont i n'est pas la ca&ocirc;use.<br>
<br>
Crious pon, Monsieu l'Editeu, que chonna devrait &ecirc;tre d&eacute;c&eacute;dai? chessait le moyan d'&eacute;viter hardi d'inconveniens - ch'est la m'opinion tr&eacute;jous, &agrave; m&eacute;; mais p't'&ecirc;tre qu'ou diraiz qu&eacute; j&eacute; r'dotte; qu'un pouore hampion qu'est vi comme la Rue des Alleurs, devrait penser &agrave; a&ocirc;utre chose qu'&agrave; des Projets de Lo&eacute; - ou z'&eacute;riez p't'&ecirc;tre raison de l'dire; mais excusaiz.... j'esp&egrave;re qui n'y a pas de fa&ocirc;ute.... je ne voudrais pas vos faire m&acirc;rir pour tout le p'tun de la Vr&eacute;gine. - Ma vieille Peggy, quia oui quou z'&ecirc;tes mari&eacute;, fait bain ses r'commendations &agrave; Madame vot femme, et vos souhaite &agrave; toues les deux une bouanne annaie, et m&eacute; &eacute;tout, et de bouan coeu, maf&eacute;; et j'vos souhaitons par sus le marchi.<br>
<br>
Comme i ien a qui dient:<br>
Une Bourse bain guernie!!!<br>
<br>
Je sies, &ct., vot. Serviteu,<br>
<I>Jacques Coignard dit Patouoillard.<br>
</I><br>
St. Saouveux, D&eacute;c. 28e. 1847.<br>
<br>
<br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="lettres.html">Les lettres dans les g&acirc;zettes</a><p>

<li><a href="gdftemps.html">Dans man temps...</a><p>
<li><a href="gdfrome.html">Cantorb&eacute;ry et Rome</a><p>
<li><a href="jesuites1873.html">Je sis un vier Jerriais!</a><p>
<li><a href="lettre1888.html">Eune lettre d&eacute; 1888</a><p>
<li><a href="jerseysun1865.html">Original Dialogue</a><p>
<li><a href="eghises_paroiessiales.html">Nos Eghises Paroiessiales</a><p>
<li><a href="lettre1902.html">Eune lettre d&eacute; 1902</a><p>
<li><a href="constitutionnel1845.html">&Agrave; M. l'Editeur du Constitutionnel</a><p>
<li><a href="constitutionnel1845b.html">&Agrave; l'Editeur du Constitutionnel</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
