<HTML>
<HEAD>
<TITLE>La Hougue Bie</TITLE>
<META  name="keywords" content="Jèrriais, language, langue normande, Channel Islands, îles anglo-normandes, prehistory, dolmens, archaeology, neolithic, néolithique, megalithic, megaliths">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>La Hougue Bie</h2></font></center>

<P>&nbsp;</P>

<TABLE align="right">
<TR>
<TD>

<CENTER><a href="hougbie.html"><IMG SRC="houguebie.jpg" WIDTH=405 HEIGHT=207 border=0 alt="La Hougue Bie"></a><BR>
<FONT SIZE=2><I>La Hougue Bie</I></FONT>
</CENTER>
</TD>
</TR>
</TABLE>



  La Hougue Bie est un mon&ucirc;ment N&eacute;olithique - iun des pus grands et bein pr&ecirc;s&egrave;rv&eacute;s en &Ucirc;rope. La tombe fut d&ecirc;couv&egrave;rte en 1925 duthant eune fouoill'lie par la Soci&ecirc;t&eacute; J&egrave;rriaise. <p>


La tombe fut couv&egrave;rte par un &ecirc;norme mondr&icirc;n, mais tchiques si&egrave;cl'yes aupr&egrave;s la b&acirc;tithie, ou fut abandonn&eacute;e et oubli&eacute;e.<p>

Au Mouoyen &Acirc;ge, des chapelles Chr&ecirc;tchiennes f&ucirc;tent b&acirc;ties sus l'mondr&icirc;n: la chapelle d&eacute; Notre Dame de la Clart&eacute; au douzi&egrave;me si&egrave;cl'ye, et pis la chapelle d&eacute; J&eacute;rusalem en 1520. Ch'fut l'Sieur Richard Mabon, Douoyen d'J&egrave;rri, tchi 'tait l'b&acirc;tisseux d'chutte d&egrave;rni&eacute; chapelle et nou dit tch'i' soulait y pr&eacute;senter des fausses mithacl'yes &agrave; seule f&icirc;n d'g&acirc;ngni des sou des p&eacute;l&eacute;r&icirc;ns.<p>

La l&eacute;gende d'la Hougue Bie - du dragon et du Seigneu d&eacute; Hambie - est bein connue. Nou soulait dithe qu'l&eacute; dragon avait 'tait ent&egrave;rr&eacute; souos l'mondr&icirc;n, ou pust&ocirc;t qu'l&eacute; mondr&icirc;n avait 't&eacute; &ecirc;l'v&eacute; sus l'corps du dragon, et qu'la Dame d&eacute; Hambie pouvait vaie l'mondr&icirc;n des tours d&eacute; Coutanches car ch'fut l&agrave; qu'l&eacute; Seigneu avait 't&eacute; ent&egrave;rr&eacute; &eacute;tout.<p>

La fanmil'ye D'Auvergne transformit les ruinnes des chapelles en eune grand' ma&icirc;son aristocratique d'vi&egrave;rs 1780 tchi 'tait connu comme la Tou du Pr&icirc;nce. Ou d'v&icirc;nt eune attraction pouor les touristes tchi c'mench&icirc;tent &agrave; v'n&icirc;n en J&egrave;rri. Y'avait eune sup&egrave;rbe veue du haut d'la Tou, et un h&ocirc;tel fut b&acirc;ti &agrave; c&ocirc;t&eacute; envithon 1830.<p>

La Soci&ecirc;t&eacute; J&egrave;rriaise acatit la propri&eacute;t&eacute; en 1919 et d&ecirc;tru&icirc;sit la Tou et l'h&ocirc;tel.<p>
<a href="assembliee/assembliee1973c.jpg"><img src="assembliee/assembliee1973c.jpg" width="185" height="200" border="0" alt="" title="" align="right" /></a>

&Agrave; ches drein, nou-s'a r'gr&eacute; l'entr&eacute;e pouor mouontrer l'"us" originna. Quand les r'ch&egrave;rcheurs avaient trouv&eacute; la tombe dans l'mondr&icirc;n &egrave;s ann&eacute;es 20 du v&icirc;ngtchi&egrave;me si&egrave;cl'ye, il' avaient construit un tunnel en ch&icirc;nment. Mais chu tunnel n'taient pon drait - y'avait un mio d'eune angl'ye et chenna n'allouait pon au sol&eacute; d'entrer dans l'tchoeu d'la tombe. &Agrave; ches drein, nou-s'a d&ecirc;couv&egrave;rt qu&eacute;, duthant l'&ecirc;tchinnoxe du r'nouv&eacute; et du s'tembre, l&eacute; sol&eacute; l'vant illeunminne l&eacute; d'dans d'la tombe. Et &agrave; part chenna, l&eacute; tunnel 'tait bein laid.<p>

La r'griy&eacute;thie du mondr&icirc;n n'fut pon fait sans bein d's ardguments, et y'a acouo les cheins tchi disent qu'l&eacute; travas a 't&eacute; eune m&ecirc;pr&icirc;nse. Mais i' faut dithe qu&eacute; nou-s'a eune miyeuthe id&eacute;e d'la tombe et s'n appathence dans les touos anciens temps, m&ecirc;me si ch'est un mio chotchant d'vaie un mon&ucirc;ment si bein connu d'eune faichon bein diff&eacute;thente. Nou-s'accou&ocirc;teunme &agrave; tout.<p>

D'dans la tombe, y'a d'l'&ecirc;cliaithie pus mod&egrave;rne et pus discret ach'teu tch'a amend&eacute; l'atmosph&eacute;the du mon&ucirc;ment pouor l&eacute; v&icirc;siteur.<p>

Nou-s'a dit qu'souos l'mondr&icirc;n y'a eune deuxi&egrave;me tombe, mais les r'ch&egrave;rches auve l&eacute; radar et d'aut's mouoyens mod&egrave;rnes n'ont rein trouv&eacute;.<p>

&nbsp;<p>

<div align="center"><table border="0"  width="310">
  <tr><!-- Row 1 -->
     <td><img src="jerriais24.jpg" width="100" height="100" alt="La Hougue Bie" title="" /></td><!-- Col 1 -->
     <td><img src="jerriais269.jpg" width="100" height="100" alt="La Hougue Bie" title="" /></td><!-- Col 2 -->
     <td><img src="jerriais25.jpg" width="100" height="100" alt="La Hougue Bie" title="" /></td><!-- Col 3 -->
	     <td><img src="jerriais310.jpg" width="100" height="100" alt="La Hougue Bie" title="" /></td><!-- Col 3 --> 
  </tr>
</table></div>

&nbsp;<p>
<div align="center"><img src="assembliee/assembliee1956i.jpg" width="453" height="450" alt="" title="" /></div>

&nbsp;<p>

<font size=2><i>Viyiz &eacute;tout:</i><p>
<ul>
<li><a href="houguebie2024.html">La Hougue Bie</a><p>
<li><a href="hougbie.html">La L&eacute;gende de la Hougue Bie</a><p>
<li><a href="hougue.html">L&eacute;gende de la Hougue Bie</a><p>
<li><a href="assembliee/houguebie.html">R&ecirc;union mensuelle &agrave; La Hougue Bie</a><p>

<li><a href="acrostichehougue.html">Acrostiche</a><p>

<li><a href="fetedurnouve.html">La F&ecirc;te du R'nouv&eacute;</a><p>
<li><A HREF="phlippe_dauvergne.html">Ph'lippe D'Auvergne</A><p>
<li><a href="pouquelaye.html">Les Pouquelayes</a><p>
<li><a href="gdffaitchieaux.html">Les P'tits Fa&icirc;tchieaux!</a><p>
<li><a href="histvoc.html">L'Histouaithe</a><p>
<li><a href="chapelleespetcheurs.html">La Chapelle &egrave;s P&ecirc;tcheurs</a><p>
</ul>
</font>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
