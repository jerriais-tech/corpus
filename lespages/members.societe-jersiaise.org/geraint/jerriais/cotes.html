<HTML>
<HEAD>
<TITLE>Nouos Vi&egrave;rs Noms d&eacute; Lieu - &agrave; l'entou des C&ocirc;tes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nouos Vi&egrave;rs Noms d&eacute; Lieu - &agrave; l'entou des C&ocirc;tes</h2></font></center><p>
&nbsp;<p>

<img src="guerdain.jpg" width="412" height="150" align="right" alt="L&eacute; Port&eacute;let">

L&eacute; R&eacute;dacteu fut privil&eacute;gi&eacute; d'aver 't&eacute; mand&eacute; par les autorit&eacute;s quand i' fut tchestchion d'&egrave;rv&icirc;ther les cartes g&eacute;ographiques d&eacute; l'&Icirc;le, et pouor &egrave;rproduithe les nouvelles cartes par l&eacute; &quot;Ordnance Survey&#148; d&eacute; Southampton, en 1981, en 45 grand's sections pouor toute l'&Icirc;le. J'e&ucirc;nmes &agrave; faithe les corrections des noms d&eacute; lieu, - des rues et des c'm&icirc;ns, d&eacute; bein des endraits dans l'&Icirc;le, et &eacute;tout des noms l&eacute; tou des c&ocirc;tes, d&eacute; rotchi&egrave;rs, et c&eacute;t&eacute;ra. V'l&agrave; tchi nouos pr&icirc;nt pus d'un an, car ch' fut eune grand' t&acirc;che. Et acouo, nou n'put dg&eacute;the mett' tout bas. Il &eacute;thait fallu bein pus d'temps, et pis sans doute les autorit&eacute;s responsabl'yes nouos donn&icirc;drent des'th &icirc;nstructions d&eacute; n'pon s'g&ecirc;ner sinon pouor les pus importants. Ch'est bein damage car, auve l&eacute; temps, nou-th-&eacute;thait peu en donner acouo des chents et des chents aut's. Malhe&ucirc;the&ucirc;thement &eacute;tout, en d&eacute;pit du grand soin qu' nou'th'y pr&icirc;nt pouor aver tout ch'la correct, les'th &icirc;nmpr&icirc;nmeurs f&icirc;drent acouothe eune chentaine d'&egrave;rreurs, qu&eacute; nou-th-esp&eacute;the es'sont &egrave;rcorrigies un jour en temps et lieu.<br>
<br>
Y'avait tr&eacute;jous ieu tant d'noms faux, mal &ecirc;pel&eacute;s, et pis d'pis tchique temps d'aut's donn&eacute;s en Angliais, qu&eacute; eune m&acirc;sse d&eacute; gens les'th ont accept&eacute;s comme &eacute;tant d'm&ecirc;me. Car, nou-th-est p'tit &agrave; p'tit &agrave; p&egrave;rdre eune m&acirc;sse d&eacute; nouos bouons vi&egrave;rs noms &agrave; tout janmais. Enfin, des chents corrections s&eacute; trouvent &agrave; ch't heu enregistr&eacute;es sus ches grand's nouvelles cartes.<br>
<br>
Eh bein, i' nouos veint &agrave; l'id&eacute;e qu&eacute; nouos lecteurs es'saient of&ucirc;che &icirc;nt&eacute;r&ecirc;ssis (et j' l'esp&eacute;thons, du mains!) si j'donnions, par exthempl'ye, les noms d'eune bouonne partie d'c&ocirc;te tchi n'ont janmais 't&eacute; r'cord&eacute;es, gentiment m&ecirc;me pas sus chutte nouvelle &quot;Ordnance Survey&quot;. Car, &agrave; part les'th &icirc;nstructions qu&eacute; j'avons mentionn&eacute; pus haut, i' n' y'&eacute;thait pon ieu d'run assez!<br>
<br>
J'avons choua&icirc;thi la c&ocirc;te d&eacute; St. Br&eacute;lade pouor qu&eacute;menchi, en donnant eune bouonne quantit&eacute; d&eacute; touos ches vi&egrave;rs noms (mais, comme-ej dithons, y'en a acouo tout pliein d'aut's) qu&eacute; les p&ecirc;tcheurs et autres &eacute;thont connu pouor des chents'th ans. J'esp&eacute;thons d'en faithe autant &agrave; l'av'n&icirc;n pouor d'aut's parties d'fala&icirc;thes, et c&eacute;t&eacute;ra, l&eacute; tou d'l'&Icirc;le.<br>
<br>
A part d&eacute; chein qu'j'avions r'tchilyi des vi&egrave;rs ava&ucirc; l'th ann&eacute;es, y'a assez longtemps, j'e&ucirc;nmes l&eacute; privil&egrave;ge &eacute;tout &agrave; un moment donn&eacute; d&eacute; conna&icirc;tre hardi bein l&eacute; Seigneu du Fieu et du Mangni d'Ni&egrave;r Mont - Guy Fortescue Burrell de Gruchy, &Eacute;cr. - un temps fut, Conn&ecirc;tabl'ye d'St. Br&eacute;lade et pus tard Jur&eacute;-Justicier ou Juge. Sans en dithe pus, i' fut iun d&eacute; nouos grands savants et historiens. Ah &ccedil;a, don, sachant et viyant bein qu&eacute;, comme janne homme, j'&eacute;tchions hardi &ecirc;pr&icirc;ns d&eacute; toutes ch&ocirc;thes entouor nouot' vi&egrave;r J&egrave;rri, des noms d&eacute; lieu, des fala&icirc;thes, rotchi&egrave;rs et d&eacute; tout, j&eacute; f&icirc;nmes bein des fais eune tou&ocirc;nn&eacute;e ensembl'ye, Moussieu d'Gruchy et nous, tout &agrave; l'entou d'san t&egrave;rrain d'Ni&egrave;r Mont, et j'fa&icirc;thions note, auve l'a&icirc;gue &eacute;tout tchiquefais du Sieur J. Steel, d&eacute;funt &agrave; ch't heu &eacute;tout, et un coupl'ye d'autres, d&eacute; touos les noms entendus d&eacute; ches bouonnes gens, par li, Moussieu d'Gruchy, ou par nous, et pis &eacute;tout des noms d&eacute; tchi il avait des r'cords sans saver tr&eacute;jous iou les pliaichi. Enfin, pouor dithe, il en' 'tait tout aussi haitchi comme nous, comme i' s'adonnait, et i' prannait san plia&icirc;thi &agrave; noter tout ch'la aussi bein comme nous &eacute;tout. Eh bein, j'avons ieu chutte collection d&eacute; noms pouor pus d'quarante ans &agrave; attendre qu&eacute; l'jour v&icirc;nsse pouor pouver les publier. Enf&icirc;n &eacute;tout, l&eacute; jour v&icirc;nt, aupr&egrave;s qu' Moussieu d'Gruchy eut p&acirc;ss&eacute; l'pas, qu&eacute; Madanme d&eacute; Gruchy, sa veuve, nouos'th app'lit au mangni &agrave; prendre eune t&acirc;ss&eacute;e d'th&eacute;e auve lyi et pouor nouos donner eune pacotile d&eacute; bein pr&eacute;cie&ucirc;thes notes qu&eacute; chu grand savant avait la&icirc;ssi &agrave; nouot' nom. Entr'aut's ch&ocirc;thes, il avait l&eacute; &quot;trac&eacute;&quot; d&eacute; ches noms (qu&eacute; j'avions &eacute;tout), mais pus compliet qu&eacute; nous. N&eacute; v'ch&icirc;n don les noms des parties, en c'menchant au mangni (&agrave; la maiethon), en allant nord, sustout des noms tchi n'ont of&ucirc;che janmais 't&eacute; enregistr&eacute;s autchun bord, en autchun temps:<br>
<br>
<B>La Vallette d&eacute; Belcroute</B> (dri&eacute;the l&eacute; mangni); <B>La Vallette d&eacute; Robill(i)ard</B>, la preunmi&eacute;the dans L'Av'nue; <B>La Vallette du Va&ucirc; &egrave;s Fontaines</B>, la de&ucirc;thi&egrave;me dans L'Av'nue; <B>La Grand' Vallette</B>, la tra&icirc;thi&egrave;me dans L'Av'nue; et l&eacute; l&icirc;thon d&eacute; t&egrave;rrain entre l'bas d'chutte vallette et la m&eacute;, <B>Les F&ocirc;ss'tchi&eacute;thes</B> (&eacute;crit Les Fosseti&egrave;res en Fran&ccedil;ais). Pis la pr&eacute;chaine, <B>La Vallette du Va&ucirc; Vath&icirc;n</B>, la quatri&egrave;me dans L'Av'nue; et <B>La Vallette &egrave;s Tours</B>, la ch&icirc;ntchi&egrave;me dans L'Av'nue. Aupr&egrave;s ch'la, y'a <B>L&eacute; Val &Ecirc;ssart</B> (dans tchi s'trouve &quot;Rochebois&quot;). Et pis <B>L&eacute; Grand Rondy</B> est la grand' t&ecirc;te en d'ssus d'<B>La T&ecirc;te du Va&ucirc; Vath&icirc;n</B> (entre La Grand' Vallette et La Vallette du Va&ucirc; Vath&icirc;n), et <B>L&eacute; P'tit Rondy</B> est la t&ecirc;te entre La Vallette du Va&ucirc; Vath&icirc;n et La Vallette &egrave;s Tours. Chutte Vallette &egrave;s Tours est s'path&eacute;e du Val &Ecirc;ssart par <B>L&eacute; C&ocirc;ti &egrave;s/des Tours</B>.<br>
<br>
A ch't heu, sus la c&ocirc;te, allant nord &eacute;tout, y'a bein <B>Belcroute</B>, pis en d'ssus, <B>La T&ecirc;te du Dget</B> et <B>La Crochelle</B>. Et un cr&eacute; tchi s'appelle <B>L&eacute; Bach&icirc;n Robill(i)ard</B> (au fond d'La Vallette d&eacute; Robill(i)ard), eune toute p&eacute;tite gr&egrave;ve &agrave; sablion auve <B>La Vallette</B> en d'ssus, pis <B>L&eacute; Va&ucirc; &egrave;s Fontaines</B> et <B>L&eacute; Galet du Va&ucirc; &egrave;s Fontaines</B>. Mais y'a l&eacute; rotchi tchi s'appelle <B>La Housse</B>, entre Belcroute et L'Va&ucirc; Vath&icirc;n.<br>
<br>
Nouos r'v&eacute;ch&icirc;n &agrave; <B>La T&ecirc;te du Va&ucirc; Vath&icirc;n</B> et <B>L&eacute; Va&ucirc; Vath&icirc;n</B> m&ecirc;me (Le Va&ucirc; Varin, en Fran&ccedil;ais), la gr&egrave;ve et baie dri&eacute;the <B>L&eacute; Boulevard d&eacute; St. Aub&icirc;n</B>.<br>
<br>
Comme iun ou deux d'estra, j'pouvons donner <B>L&eacute; Val S&egrave;rvy</B>, tch'est l&eacute; vallon souos <B>La C&ocirc;nue&ucirc;thie</B> (La Cornuerie, en Fran&ccedil;ais) tchi r'joint un aut' vallon (d&eacute; tchi l&eacute; nom est oubli&eacute;), ch'ti-ch&icirc;n d&ecirc;bouchant au bas sus <B>L'Mont du Ouaisn&eacute;</B>. Y'a <B>L'Va&ucirc; Tocque</B> &eacute;tout, pus liain, mais j'avons ch'la &icirc;nditchi sus la nouvelle carte &quot;Ordnance Survey&quot;. <B>L&eacute; Fouoth&ecirc;t</B> (&eacute;crit Le For&ecirc;t, en Fran&ccedil;ais) est la t&ecirc;te d&eacute; boua&icirc;th'thie entre L&eacute; Val S&egrave;rvy et l'aut' vallon (comme j'avons dit), et <B>L&eacute; Pendant du Fouoth&ecirc;t</B> est l'pendant gentiment d'&agrave; pic du c&ocirc;t&eacute; en allant pouor la route.<br>
<br>
En r'qu&eacute;menchant au mangni, j'avons <B>La Dg&eacute;thande</B> (ou <B>Dg&eacute;thanne</B>) (Gu&eacute;rande en Vi&egrave;r Fran&ccedil;ais) tout au long <B>La Dg&eacute;thande d&eacute; Ni&egrave;r Mont</B>, en d'ssus (eune grand' &eacute;tendue), pis, filant sud, <B>La T&ecirc;te du But</B> (ou <B>L&eacute; But</B>), et eune londgeu d'fala&icirc;thes, <B>Les Rouoges Banques</B>, jusqu'&egrave;s <B>Trais Creux</B> &agrave; bas sus la c&ocirc;te. Pis <B>La Dg&egrave;rde d&eacute; Donne</B> (La Garde de Don, en Fran&ccedil;ais), un pliat rotchi &agrave; haut nomm&eacute; d&eacute; d'pis l'temps du G&eacute;n&eacute;ral Don (Gouv&egrave;rneux d'J&egrave;rri), et pus liain <B>Les Jaunes Banques</B>. J&eacute; pensons qu' j'avions m&egrave;rtchi ches'-ch&icirc;n sus la &quot;Ordnance Survey&quot;. En d'ssus des Trais Creux y'a <B>La Vallette &egrave;s Fresnes</B>. (D&eacute; d'ssus La Dg&egrave;rde d&eacute; Donne, en r'gardant sud, nou s'avithe d&eacute; <B>La Tour d&eacute; V&icirc;nde</B>). En d'houors y'a les rotchi&egrave;rs qu&eacute; nou nomme <B>Les Cracheurs</B>. Eh bein, d&eacute; ches'-l&agrave; allant acouo sud est <B>V&icirc;nde</B> (ou <B>La Baie d'Vinde</B>). &quot;<B>La Tour d&eacute; V&icirc;nde</B>&quot; est chein tch'il' ont m&icirc;ns sus les cartes d&eacute; d'pis y'a d&eacute;j&agrave; longtemps &#147;Noirmont Tower&quot;! Entre La Dg&egrave;rde d&eacute; Donne, acouothe eune fais, et <B>L&eacute; B&eacute; d'Ni&egrave;r Mont</B> (Le Bec de Noir Mont, en Fran&ccedil;ais) est <B>La Vallette d&eacute; V&icirc;nde</B> (ou <B>La Vallette d&eacute; La V&icirc;nde</B>) et <B>Les Banques d&eacute; V&icirc;nde</B>. Les cr&eacute;s (en Angliais &quot;creeks&quot;) - mot d'originne nordique - entre La Tour d&eacute; Vinde et <B>L'&Icirc;le P&egrave;rchie</B> sont <B>L&eacute; P'tit Port</B> et pis <B>L'&Ecirc;libet</B> (ou <B>L'Eslibet</B>). Entre ches deux cr&eacute;s sont les rotchi&egrave;rs tchi lanchent dans la m&eacute;, nomm&eacute;s <B>Les B&egrave;rs</B>. Entre l'&Icirc;le P&egrave;rchie et la fala&icirc;the d&eacute; chu but-l&agrave; du Port&eacute;let est <B>L&eacute; Port d'&Icirc;le P&eacute;rchie</B>, et la fala&icirc;the m&ecirc;me est <B>La Touothaille</B> (La Touraille, en Fran&ccedil;ais). Entre L'&Icirc;le P&egrave;rchie et La Touothaille y'a les criques (en allant pouor L&eacute; Port&eacute;let) <B>La Vallette d'&Icirc;le Perchie</B>, <B>La Vallette au Vivyi</B> (Vivier, en Fran&ccedil;ais) et <B>La Vallette &agrave; La Nou&ocirc;rriche</B>. Au nord d&eacute; La Touothaille est <B>La Vallette au Va</B> (Val, en Fran&ccedil;ais). Eh bein, nouos v'l&agrave; dans <B>L'Port&eacute;let</B>. (H&eacute;, d&eacute; nouos jours, sans doute, les b&ecirc;tes d&eacute; gens n&eacute; peuvent pon prendre la peine d&eacute; dithe Le Port&eacute;let mais, comme il' anglia&icirc;chent tant d'aut's noms, nou n'ouait en Angliais qu&eacute; &quot;Port-lett&quot;!)<br>
<br>
Chein tch'i' faudrait sans doute, ch&eacute; s'sait d'aver eune carte g&eacute;ographique sus tchi mett' tout ch'la en pliaiche, pouor la r'produithe ich&icirc;n. Mais, pon mouoyen.<br>
<br>
Enfin, n'en r'v&eacute;ch&icirc;n eune su&eacute;e d&eacute; noms, qu&eacute; j'avions ieu des vi&egrave;rs, ava&ucirc; l'th ann&eacute;es. Et l&eacute; Sieur &quot;Jack&quot; Steel (d&eacute;funt y'a dans les quat' ou ch&icirc;nq ans), iun d'nouos bouons anm&icirc;ns, nouos a&icirc;dgit gentiment car il en avait eune bouonne conna&icirc;ssance, ayant ieu ch'la d'ses anciens. (Tchuthieux assez, la fanmil'ye Steel est assez vielle dans l'&Icirc;le. Oulle a 't&eacute; &agrave; St. Br&eacute;lade tchiques g&eacute;n&eacute;th&acirc;tions, comme p&ecirc;tcheurs sustout, mais d'vant il' 'taient sortis d'St. Mart&icirc;n, o&ugrave;'est qu'nou les trouve dans les r'g&icirc;stres comme Stille, dans les vi&egrave;rs temps.)<br>
<br>
Erqu&eacute;menchons don &agrave; la vielle &eacute;gly&icirc;the d&eacute; St. Br&eacute;lade, en allant sud. Y'a <B>L&eacute; Col'ron</B> (Le Coleron sus les cartes), <B>L&eacute; Cart'ret </B>(qu&eacute; c&egrave;rtains d&icirc;thent L&eacute; &quot;Catrain&quot;), tch'est eune t&ecirc;te tchi d&ecirc;hale d&eacute;vant v'n&icirc;n dans <B>L'Bouoilly</B> (Le Bouilly sus c&egrave;rtaines des cartes, tchiquefais m&ecirc;me &quot;Bouilly Port&quot;, ch'la &eacute;tant tout &agrave; fait faux). Et pis y'a <B>La Salinne</B> (La Saline), tch'est eune partie du Bouoilly, pis la partie d'fala&icirc;the, et des rotchi&egrave;rs, <B>Les J'te&ucirc;thes</B> (Les Jeteuses), mais &eacute;tant &eacute;tout o&ugrave;'est tch'est la vielle bat'tie d'aut'fais. Pis nouos v'l&agrave; dans <B>L'Bieau Port</B>. Ich&icirc;n, dans L'Bieau Port, en m&eacute;, sont <B>Les Mions</B>, des rotchi&egrave;rs tchi couvrent &agrave; m&eacute; haute. La partie ou&ecirc;st en d'ssus du Bieau Port est <B>La Fort&eacute;r&ecirc;sse</B> - toute l'&ecirc;tendue. Pis &agrave; ch't heu nouos v'l&agrave; sus <B>L'Mont Fitchet</B> (Ficquet). En d'ssous, en m&eacute;, ch'est <B>L's Ieaux d'Fitchet</B> (qu&eacute; c&egrave;rtaines cartes donnent acouo comme &quot;Ficquet Bay&quot;!) &Agrave; l'&ecirc;st, en d'houors du Mont Fitchet, est <B>La Grosse T&ecirc;te</B> (et m&egrave;rtchie sus les cartes), ou <B>La Gr&ocirc;sse Rousse</B>. Mais tout pr&egrave;s est un pus p'tit rotchi (&agrave; l'&ecirc;st) tchi s'appelle <B>Ross&icirc;ngno</B> (Rossignol). Dans L's Ieaux d'Fitchet, &agrave; eune ch&icirc;nquantaine d&eacute; v&egrave;rgues d'La Gr&ocirc;sse T&ecirc;te, est <B>L'Pot' au Beurre</B>, p'tit h&acirc;vre et rotchi. La partie &agrave; l'&eacute;st des Ieaux d'Fitchet, fala&icirc;the et rotchi&egrave;rs, est <B>Rousse</B>. Au ou&ecirc;st des <B>Fala&icirc;thes d&eacute; Fitchet</B> est un p'tit h&acirc;vre appel&eacute; <B>Houlisse</B>. <B>L&eacute; Mouonne</B> (Moine, en Fran&ccedil;ais) est l&eacute; grand rotchi souos <B>Les S&icirc;ngnaux</B> d'aut'fais. Pis en continnuant ou&ecirc;st, les fala&icirc;thes (et rotchi&egrave;rs) sont <B>Les Pendantes</B>, et pis <B>La T&ecirc;te</B>, ou <B>La T&ecirc;te d&eacute; La Mouaie</B>, qu&eacute; les fichues cartes donnent comme &quot;La Moye Point&quot;, s&acirc;presti! Il y r'a <B>Les Trais Creux</B> (un aut' lot), en d'ssous, pus liain, et <B>La N&eacute;the Fontaine</B> (p'tit h&acirc;vre), et pis <B>Les Huthieaux</B> - t&egrave;rrain, et fala&icirc;thes &agrave; rotchi&egrave;rs. Et <B>La F&ocirc;sse Vouoth&icirc;n</B> (Vourin, tch'i' donnent en Fran&ccedil;ais) et <B>La R&ocirc;si&eacute;the</B> (La Rosi&egrave;re). Ich&icirc;n y'a <B>Les Caves &egrave;s Fraudeurs</B>. D&eacute; l'aut' c&ocirc;t&eacute; du grand rotchi <B>La Jeunment </B>(Jument) y'a un p'tit h&acirc;vre souos la t&ecirc;te d&eacute;vant v'n&icirc;n &agrave; <B>La Baie &agrave; Sablion</B> tch'est nomm&eacute; <B>L&eacute; Tchu du Navithe</B> (aupr&egrave;s un naufrage d&eacute; y'a bein lontemps, et d&eacute; tchi qu&eacute; l'arri&eacute;the d&eacute; chu navithe s&eacute; viyait &agrave; b&acirc;sse-ieau n' y'a pon 'couo bein d'th ann&eacute;es). Et pis <B>La Baie &agrave; Sablion</B>, tchi va qu&acirc;thi jusqu'&agrave; <B>La Corbi&eacute;the</B>. L&eacute; nom est donn&eacute; appathemment viyant tch'i' n' y'a pon grand profondeu dg'ieau l&agrave; tout du long.<br>
<br>
Pouor en r'donner acouo d'aut's qu&eacute; j'avons mantchi, en r'v&eacute;nant &agrave; La Baie (d'St. Br&eacute;lade) y'a, du <B>H&acirc;vre &agrave; Batchieaux</B>, un assez grand rotchi, en d'houors et un mio &agrave; gauche, <B>La Rotcha&icirc;the</B> (La Rocquaise, comme il' ont tr&eacute;jous dit sus les cartes). En allant pouor l&eacute; mitan d'La Baie, l&eacute; grand pliat rotchi est <B>L&eacute; Pliat Hommet</B>, et &agrave; c&ocirc;t&eacute; tout pr&egrave;s est <B>La Greune l'&Eacute;gly&icirc;the</B> (La Grune l'&Eacute;glise). Et pis &agrave; l'&ecirc;st du Pliat Hommet est <B>La Greune d&eacute; l'&Ecirc;st</B>. Pus liain acouo qu' chette-ch&icirc;n sont <B>Les Greunes du Fou&ocirc;nn&eacute;</B>. (D&eacute; tchi c&egrave;rtains &eacute;thont nomm&eacute; eune racachie d'maiethons en d'ssus sus La Mouaie, &quot;Les Fourneaux Estate&quot;!). <B>Les Fou&ocirc;nn&eacute;s </B>m&ecirc;mes sont &agrave; mi&eacute;-baie et, du t&egrave;rme, ont 'te m&egrave;rtchis d'pis longtemps, &quot;Les Fourneaux&quot;. Y'a acouo <B>La Froutchie</B> tchi s'trouve bein en d'houors du Pliat Hommet. Y'a <B>L&eacute; Grou&icirc;n</B>, entre La Baie et L&eacute; Ouaisn&eacute;, et <B>La Greune du Grou&icirc;n</B>, pas bein liain mais souos l'ieau. Et pis y'a <B>Rocque &Ocirc;zanne</B> (Ozanne), sus la gr&egrave;ve, souos La Tour.<br>
<br>
Dans L'Ouaisn&eacute;, y'a <B>L&eacute; Huth&eacute; du Ouaisn&eacute;</B>, rotchi &agrave; la gauche d&eacute; <B>La Mont&eacute;e du Ouaisn&eacute;</B>. A mi&eacute;-c'm&icirc;n, sus <B>La C'meune d&eacute; Haut</B>, entre<B> L&eacute; Fret</B> et <B>La Cotte</B> (d&eacute; St. Br&eacute;lade), y'a<B> La Vallette a B&ecirc;tes</B> (ou L&eacute; Val &egrave;s B&ecirc;tes), o&ugrave;'est qu' nou-th-env'yait ava aut'fais les b&ecirc;tes mortes tchi n'pouvaient s&egrave;rvi comme viande. Y'en a gentiment tellement nomm&eacute;es l&eacute; tou d'nouos c&ocirc;tes. En d'houors d&eacute; La Cotte, en m&eacute;, y'a l&eacute; grand rotchi, <B>L&eacute; Hommet du Ouaisn&eacute;</B>, et bein en d'houors d&eacute; chu Hommet y'a les quat' greunes appel&eacute;es <B>Les Greunes D&acirc;vi</B> (ou <B>D&acirc;vy</B>). <B>L&eacute; Braye</B> est l'grand p&acirc;ssage entre L&eacute; Hommet et l'restant d'rotchi. <B>La Cheunm'nee Maillard</B> (La Chemin&eacute;e Maillard) est un grand rotchi pointu, pas bein liain en m&eacute;, tchi s&egrave;rt d&eacute; m&egrave;r, drait en d'ssous du Val &egrave;s B&ecirc;tes. <B>La Vaillant&icirc;thon</B> (Vaillantison) &eacute;tout est un grand rotchi p&acirc;ss&eacute; L'Hommet - raide bouon aut'fais pouor y prendre des'th orm&egrave;rs.<br>
<br>
<img src="corbiethe.jpg" width="331" height="111" alt="" title="" align="right" />
En d'houors d&eacute; La Vaillant&icirc;thon sont <B>Les P'tits Coulais</B> (deux rotchi&egrave;rs). Entre La Cheunm'n&eacute;e Maillard et <B>L&eacute; Fret</B> (m&egrave;rtchi sus la carte) est <B>Rousse</B> - fala&icirc;the et en d'ssous. En d'houors du Fret (ou <B>La T&ecirc;te du Fret</B>) sont <B>Les M&ecirc;les</B> - hauts rotchi&egrave;rs en d'houors. Aupr&egrave;s ch'la, en allant &ecirc;st, est <B>Rou&ocirc;th&eacute;</B>, <B>Rou&ocirc;s&eacute;</B> ou <B>R&ocirc;s&eacute;</B> (Rosel) et l&eacute; ch'na ou p&acirc;ssage entre Les M&ecirc;les et la c&ocirc;te est <B>L&eacute; Cann&eacute; d'Rou&ocirc;th&eacute;</B>. <B>L&eacute; Creux des M&ecirc;les</B> est eune cave souos L'Fret, p&ucirc;t&ocirc;t &agrave; l'&ecirc;st. <B>La P&ocirc;troune</B> (ou <B>P&ocirc;tronne</B>) est l&eacute; haut rotchi en d'houors du Fret, partie en m&eacute; et au ou&ecirc;st. <B>Les Vielles Corbi&eacute;thes </B>(ou <B>Les P'tites Corbi&eacute;thes</B>) sont les hauts rotchi&egrave;rs entre L&eacute; Fret et La Cotte, et nou-th-appelle chutte p&eacute;tite baie-l&agrave; en d'ssous, entre L&eacute; Hommet du Ouaisn&eacute; et La P&ocirc;troune, <B>Les Vielles Corbi&eacute;thes</B> &eacute;tout. Ah, j'en avons mantchi un important comme vi&egrave;r nom. Ch'est au <B>Cart'ret</B>, d'vant v'n&icirc;n dans <B>L'Bouoilly</B> - y'a <B>Les Creux Fant&ocirc;mes</B>.<br>
<br>
Y'en a acouo deux'trais &agrave; mentionner &eacute;tout. <B>Les Hautes Gardes</B> sont des hauts rotchi&egrave;rs au sud du <B>P'tit Port</B>. &Agrave; <B>La Rocqu-Ho</B>, l&eacute; c&ocirc;t&eacute; tchi fache l&eacute; nord (souos La Tour) s'appelle <B>La Joue</B>. En allant pouor <B>La Pulente</B>, du <B>Ni&egrave;r C&ocirc;ti</B>, j'avons <B>La C&acirc;rri&eacute;the</B> (<B>Pi&egrave;rre du Feu</B>), et pis <B>La C'meune</B> (La Commune), o&ugrave;'est qu' nou st&acirc;tionne les vouaituthes &agrave; ch't heu. &Agrave; La Pulente y'a <B>La Mont&eacute;e du Nord</B> et <B>La Mont&eacute;e du Sud</B>. Dans la gr&egrave;ve, et allant sud en m&eacute;, en l&icirc;ngne d&eacute; <B>La C&acirc;rri&eacute;the</B>, y'a <B>L&eacute; Pas</B>, bein long p&acirc;ssage (ou longue tchithi&eacute;the). Y'a <B>La Tchithi&eacute;the du V&egrave;rmeux</B> et <B>La Rocque-Ho</B>. <B>L&eacute; V&egrave;rmeux</B> est a&icirc;nch&icirc;n nomm&eacute; car nou-th-y prannait tout pliein d'v&egrave;r d&eacute; rocque (ou du v&egrave;rme). Y'a <B>Les Cap'sons</B> (rotchi&egrave;rs bein connus) en d'houors en m&eacute;, et <B>L&eacute; Pas des Cap'sons</B>, tch'est un p&acirc;ssage tout pr&egrave;s. Au sud d'La Pulente, la t&ecirc;te a nom <B>L'Ili&eacute;the</B> et entre chette-ch&icirc;n et <B>L&eacute; P'tit Port </B>j'avons, &agrave; bas, <B>Les Port&eacute;lets</B>. Dans <B>L&eacute; P'tit Port</B>, i' y'a <B>L&eacute; H&acirc;vre</B>, au sud d'<B>La Mont&eacute;e</B>, pis nou veint au <B>Grou&euml;t</B> et, dans <B>L'Grou&euml;t</B>, y'a <B>La Mathe du Grou&euml;t</B>. Pis y'a acouo <B>L'Ia&icirc;selinne</B> (ou <B>L'Ia&icirc;thelinne</B>), tch'est eune bein longue tchithi&eacute;the allant en m&eacute;, dans L&eacute; P'tit Port mais du c&ocirc;t&eacute; du Grou&euml;t.<br>
<br>
Allons, n'en v'l&agrave; p't-&ecirc;t' assez pouor eune fais. Dans La Pulente i' y'a acouo bein des noms, comme bein ailleurs, qu&eacute; nou conna&icirc;t mais tchi s'en vont s'p&egrave;rdre d&eacute;vant long. Y'a un rotchi tout seu tchi s'appelle <B>Michard</B> (m&egrave;rtchi sus la nouvelle carte) et, tout pr&egrave;s, <B>Les Bunions</B> - grand' &ecirc;tendue d'rotchi - et pis <B>L'&Ecirc;gouvili&eacute;the</B>, assez grand' ouv&egrave;rtuthe sablionne&ucirc;the &agrave; bein pr&egrave;s dans l'mitan. Et c&eacute;t&eacute;ra, et c&eacute;t&eacute;ra.<br>
<br>
Mais, eune ch&ocirc;the, dgia, tch'i' n'faut pon oublier. Hardi d'ches pliaiches, rotchi&egrave;rs, et c&eacute;t&eacute;ra, ont souvent pus d'un nom, un tout aussi vyi comme l'aut', of&ucirc;che.<br>
<br>
Chutte articl'ye d&eacute;vthait donner au mains eune id&eacute;e &egrave;s lecteurs combein d&eacute; mille noms, et touos vi&egrave;rs, qu&eacute; j'sommes &agrave; p&egrave;rdre &agrave; tout janmais. Si ch'est tch'i' y'avait pus d'gens &icirc;nt&eacute;r&ecirc;ssis, au mains, mais, n&acirc;nn&icirc;n - pouor la grand' partie d'ieux, chein tch'est du temps p&acirc;ss&eacute; n'est pon du tout d&eacute; cons&eacute;quenche. Et n&eacute; v'l&agrave; l'fichu malheu. Ah oui, si ch'tait en Angliais!<br>
<br>
&nbsp;<p>
<a href="lemaistre.html">F.L.M</a><br>
<br>
<div align="center"><table border="0"  width="550">
  <tr><!-- Row 1 -->
     <td><img src="jerriais31.jpg" width="100" height="100" alt="" title="" border="0" /></td><!-- Col 1 -->
     <td><img src="jerriais178.jpg" width="100" height="100" alt="" title="" border="0" /></td><!-- Col 2 -->
     <td><img src="jerriais74.jpg" width="100" height="100" alt="" title="" border="0" /></td><!-- Col 3 -->
     <td><img src="jerriais125.jpg" width="100" height="100" alt="" title="" border="0" /></td><!-- Col 4 -->
     <td><img src="jerriais228.jpg" width="100" height="100" alt="" title="" border="0" /></td><!-- Col 5 -->

  </tr>
</table></div>

<center><font color="#215e21"><h2>Noms d'pliaiche mentionn&eacute;s dans l'articl'ye</h2></font></center><p><br>
<br>
<CENTER>
<TABLE>
<TR>
<TD>
Belcroute<br>
Houlisse<br>
La Baie &agrave; Sablion<br>
La Baie d'Vinde<br>
La C&acirc;rri&eacute;the<br>
La Cheunm'nee Maillard<br>
La C'meune<br>
La C'meune d&eacute; Haut<br>
La C&ocirc;nue&ucirc;thie<br>
<a href="lacorbiethe.html">La Corbi&eacute;the</a><br>
La Cotte<br>
La Crochelle<br>
La Dg&egrave;rde d&eacute; Donne<br>
La Dg&eacute;thande<br>
La Dg&eacute;thande d&eacute; Ni&egrave;r Mont<br>
La Fort&eacute;r&ecirc;sse<br>
La F&ocirc;sse Vouoth&icirc;n<br>
La Froutchie<br>
La Grand' Vallette<br>
La Greune d&eacute; l'&Ecirc;st<br>
La Greune du Grou&icirc;n<br>
La Greune l'&Eacute;gly&icirc;the<br>
La Gr&ocirc;sse Rousse<br>
La Grosse T&ecirc;te<br>
La Housse<br>
La Jeunment<br>
La Joue<br>
La Mathe du Grou&euml;t<br>
La Mont&eacute;e du Nord<br>
La Mont&eacute;e du Ouaisn&eacute;<br>
La Mont&eacute;e du Sud<br>
La N&eacute;the Fontaine<br>
La P&ocirc;troune<br>
La Pulente<br>
La Rocqu-Ho<br>
La R&ocirc;si&eacute;the<br>
La Rotcha&icirc;the<br>
La Salinne<br>
La Tchithi&eacute;the du V&egrave;rmeux<br>
La T&ecirc;te d&eacute; La Mouaie<br>
La T&ecirc;te du But<br>
La T&ecirc;te du Dget<br>
La T&ecirc;te du Fret<br>
La T&ecirc;te du Va&ucirc; Vath&icirc;n<br>
La Touothaille<br>
La Tour d&eacute; V&icirc;nde<br>
La Vaillant&icirc;thon<br>
La Vallette<br>
La Vallette a B&ecirc;tes<br>
La Vallette &agrave; La Nou&ocirc;rriche<br>
La Vallette au Va<br>
La Vallette au Vivyi<br>
La Vallette d&eacute; Belcroute<br>
La Vallette d&eacute; Robill(i)ard<br>
La Vallette d&eacute; V&icirc;nde<br>
La Vallette d'&Icirc;le Perchie<br>
La Vallette du Va&ucirc; &egrave;s Fontaines<br>
La Vallette du Va&ucirc; Vath&icirc;n<br>
La Vallette &egrave;s Fresnes<br>
La Vallette &egrave;s Tours<br>
L'Bieau Port<br>
L'Bouoilly<br>
L&eacute; Bach&icirc;n Robill(i)ard<br>
L&eacute; B&eacute; d'Ni&egrave;r Mont<br>
L&eacute; Boulevard d&eacute; St. Aub&icirc;n<br>
L&eacute; Braye<br>
L&eacute; Cann&eacute; d'Rou&ocirc;th&eacute;<br>
L&eacute; Cart'ret<br>
L&eacute; Col'ron<br>
L&eacute; C&ocirc;ti &egrave;s/des Tours<br>
L&eacute; Creux des M&ecirc;les<br>
L&eacute; Fouoth&ecirc;t<br>
L&eacute; Fret<br>
L&eacute; Galet du Va&ucirc; &egrave;s Fontaines<br>
L&eacute; Grand Rondy<br>
L&eacute; Grou&icirc;n<br>
L&eacute; H&acirc;vre &agrave; Batchieaux<br>
L&eacute; Hommet du Ouaisn&eacute;,<br>
L&eacute; Huth&eacute; du Ouaisn&eacute;<br>
L&eacute; Mouonne<br>
L&eacute; Ni&egrave;r C&ocirc;ti<br>
L&eacute; Pas<br>
L&eacute; Pas des Cap'sons<br>
L&eacute; Pendant du Fouoth&ecirc;t<br>
L&eacute; Pliat Hommet<br>
L&eacute; Port d'&Icirc;le P&eacute;rchie<br>
L&eacute; P'tit Port<br>
L&eacute; P'tit Rondy<br>
L&eacute; Tchu du Navithe<br>
L&eacute; Val &Ecirc;ssart<br>
L&eacute; Val S&egrave;rvy<br>
L&eacute; Va&ucirc; &egrave;s Fontaines<br>
L&eacute; Va&ucirc; Vath&icirc;n <br>
L&eacute; V&egrave;rmeux<br>
L'&Ecirc;gouvili&eacute;the<br>
L'&Ecirc;libet<br>
Les Banques d&eacute; V&icirc;nde<br>
Les B&egrave;rs<br>
Les Bunions<br>
Les Cap'sons<br>
Les Caves &egrave;s Fraudeurs<br>
Les Cracheurs<br>
Les Creux Fant&ocirc;mes<br>
Les Fala&icirc;thes d&eacute; Fitchet<br>
Les F&ocirc;ss'tchi&eacute;thes<br>
Les Fou&ocirc;nn&eacute;s<br>
Les Greunes D&acirc;vi<br>
Les Greunes du Fou&ocirc;nn&eacute;<br>
Les Hautes Gardes<br>
Les Huthieaux<br>
Les Jaunes Banques<br>
Les J'te&ucirc;thes<br>
Les M&ecirc;les<br>
Les Mions<br>
Les Pendantes<br>
Les Port&eacute;lets<br>
Les P'tits Coulais<br>
Les Rouoges Banques<br>
Les S&icirc;ngnaux<br>
Les Trais Creux<br>
Les Vielles Corbi&eacute;thes<br>
L'Grou&euml;t<br>
L'Ia&icirc;selinne<br>
L'&Icirc;le P&egrave;rchie<br>
L'Ili&eacute;the<br>
L'Mont du Ouaisn&eacute;<br>
L'Mont Fitchet<br>
L'Port&eacute;let<br>
L'Pot' au Beurre<br>
L's Ieaux d'Fitchet<br>
L'Va&ucirc; Tocque<br>
Michard<br>
Rocque &Ocirc;zanne<br>
Ross&icirc;ngno<br>
Rou&ocirc;th&eacute;<br>
Rousse<br>
<br>

</TD>
</TR>
</TABLE>
</CENTER><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><A HREF="st_brelade.html">St Br&eacute;lade</A><p>
<li><a href="lacorbiethe.html">La Corbi&eacute;the</a><p>
<li><a href="cahouain_cos.html">Les c&ocirc;'s d'la Mouaie</a><p>
<li><a href="rotchiers.html">Les Rotchi&egrave;rs d&eacute; J&egrave;rri</a><p>
<li><a href="ileaudgerdain.html">L'&Icirc;le au Dg&egrave;rdain</a><p>
<li><a href="assembliee/niermont.html">R&ecirc;union &agrave; Ni&egrave;rmont</a><p>
<li><a href="creux_fantomes.html">Les Creux Fant&ocirc;mes</a><p>
<li><a href="avathithon.html">L'Avath&icirc;thon</a><p>
<li><a href="bouanneniet.html">Bouanne-Ni&egrave;t</a><p>
<li><a href="pierres_de_le.html">Les Pi&egrave;rres D&eacute; L&eacute;</a><p>
<li><a href="ecrehos.html">L's &Ecirc;cr&eacute;hos</a><p>
<li><a href="dghieaux.html">Les Rocques dg'Hieaux</a><p>
<li><a href="pliemont.html">L'Ph&eacute;nix &agrave; Pli&eacute;mont</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
