<HTML>
<HEAD>
<TITLE>How the Pains Saw the Hydroplanes!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>How the Pains Saw the Hydroplanes!</h2></font></center><p>
&nbsp;<p>

Faudra vaie a s'moustr&eacute; d'main au matin, que j'dis a nos gens Dimanche au s&eacute;, apres que j'e&ucirc;mes fini d'li&eacute;the le Chapitre du s&eacute;. L's oroplannes sont attendus d'bouonne heuthe demain, et Moussieu d'Roz&eacute; m'a d'mand&eacute; d'all&eacute; dans l'ieau jusqu'au froutchet pour &egrave;tre yun des premiers a lus souhaiter la ben'venue au nom d'la Cour. J'd&eacute;cidimes, ma femme et m&eacute;, d'emn&eacute; Lonore ov nous; l'docteu avait dit qu'l salin d'la m&eacute; lis f'thait du bin, et d'la faithe pilvastchi jentiment dans l'ieau si y'av&eacute; moyen.<br>
<br>
Lundi, j'fumes en l'heu par les qu'mins, et des preummiers sus l'sablion &#147;Par iou qui faut r'gard&eacute;, P&eacute;p&eacute;e?&#148; s'fit Lonore. Y s'envont s'en v'nin dret en d'sus du chapp&eacute; de ch't' houmme la, qu'tu v&eacute; la bas a torchi san nez; et quand tu verras v'n&eacute; eunne moniethe de grande mauve ov eunne reue dans la t&egrave;te et un houmme ass&eacute;s sus sans co - ch'est cheunna!<br>
<br>
Ch'fut Laiz&eacute; tchi fut la preumiethe a vaie l'Oroplane - l'sien qui s'en fut s'assiethe dans l'ieau au bord de Bieaumont. Et pis, n'en r'v&eacute;la eun' autre qui touonne au d'sus d'nos t&egrave;tes et d'sent endret le Mont-&egrave;s-Pendus! J'nos minmes a couorre touos les tr&egrave;s pour all&eacute; l'vaie d'pr&eacute;s, quand tchiq'un criyi: &#147;N'en r'v&eacute;la un autre!&#148; Et, ma f&eacute; v&egrave;the, y'en r'avait un autre! Mes deux femmes faisaient des signaux ov lus mouochets. Lonore criyait: &#147;Vive l'entente cordjalle! et m&eacute;, j'mins ma chapp&eacute; sus l'haut d'man paraplyie. Y d'cendit tout pres d'nous, et j'couothimes dans l'ieau jusqu'aux j'nou pour &ecirc;tre des preumiers a lus ch&acirc;tchi la main. &#147;Carr'ous d'la, esp&eacute;ce d'idiots!&#148; qui criyites en d'valant &#147;J'os n'allons vos &egrave;smaglyi!&#148;<br>
<br>
J'nos carrimes d'not' mus sinon Laiz&eacute; qui choppi sus eunne touffe de cliaque et s'&egrave;stravli d'san long dans eunne mathe; mais coumme l'&egrave;sfriablye machine avanchait bouan rond sus nous avec eunne reue qui touonnait en faisant un infernal bri, j'happe Lonore par la talle et j'l'entraine hors de danji sans r'gard&eacute; driethe me.<br>
<br>
Quand j'fumes ramont&eacute;s jusqu'au &#147;slip&#148;, j'dis a Lonore d's'assiethe l&agrave; un mio tandi qu'j'&eacute;rd&eacute;vallais d&egrave;spieautchi sa m&eacute;the et chant&eacute; pouolle &egrave;s aviateurs qu'avaient mantchi nos &egrave;smaglyi.<br>
<br>
Quand j'eut trouv&eacute; moyen d'm'faufil&eacute; parmi l'monde qu'&eacute;tait autouore d'chu moniethe d'ou&eacute;s&eacute; en bouais, et justement coumme j'm'n allais c'menchi a lus dithe tch&egrave;s que j'pensais d'lus condite, y s'adounnit qu'je r'gardi en haut, et tch&egrave;s que j'vit? Yun des orviateurs, ch'tait l'sien a tchi j'avais fait cr&eacute;the, a man derni&eacute; viage en France, que j'm'en allais y'accat&eacute; un motor-car, et a tchi j'avais n&eacute;glyiji d'renvi&eacute; tr&egrave;s chents francs que j'avais emprunt&eacute;s la drenne fais que j'dini a l'hotel a ses frais! Bigre! j'en &egrave;scappi bel! Par bounheu qui n'me r'connut pon! J'm'en scoddi bin vite ramont la gr&egrave;ve coumme un tchan fouott&eacute;. J'r'trouvi Lonore assise sus le &#147;slip&#148; a s'amus&eacute;e a faithe r'bondi de p'tits gallots contre la path&eacute; (ou'l est oquo un mio simplye par bord&eacute;es, mais v'la tchi s'passa ov le temps) J'nos en r'fumes siez nous, yi et m&eacute;; et apr&egrave;s av&eacute; bin din&eacute; et fait un p'tit soumme, j'dis a Lonore: autant vaut qu'je r'descende sus la gr&egrave;ve - l'oroplannes d&eacute;vent etre r'horts - vaie tch&egrave;s qu'en est d'ta m&eacute;the. Mais j'n'avais pon fini d'p&acirc;sl&eacute; qu'n&eacute; v'la deux policemen qui nos la ramnites par souos l'bras, toute tremp&eacute;e, ses hardes en chiques, pas d'bonnet, mais d'bouone humeu tout d'm&egrave;me: dans y'eunne de ses mains ou t'nait sans livre d'cantiques, et d'vant dithe mot, ou'l l'ouvrit au preummi&eacute; flillet pour nos montr&eacute; ch'qu'ont avait gagnyi en s'estrueullant endr&eacute;t la machine - la signatuthe d'y'un des orviateurs! Et il est pour v'n&eacute; b&eacute;the du t&eacute;e siez nous a sa pr&eacute;chenne visite, a ch'qui y'a dit! Lonore en saute de jou&eacute;e. Met'-avis qu'ou saut'a souvent d'vant qu&eacute; d'le r'vaie!<p>
&nbsp;<p>


<I><a href="brambilo.html">PITEUR PAIN</a><br>
Morning News, Thursday August 29, 1912</I><p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="loop.html">"Looper the loop"</a><p>
<li><a href="aeroport.html">Eun' a&euml;roport &agrave; La R&ocirc;cque</a><p>
<li><a href="aeroport1965.html">L'A&eacute;roport en 1965</a><p>
<li><a href="machinnesvolantes.html">Ches Mangnifiques Gens auve lus Machinnes Volantes!</a><p>
<li><a href="gdfavion.html">En Avion!</a><p>

<li><a href="gdfamethique1977.html">D'&egrave;rtou en Am&eacute;thique</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
