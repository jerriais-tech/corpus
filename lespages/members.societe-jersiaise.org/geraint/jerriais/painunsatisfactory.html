<HTML>
<HEAD>
<TITLE>An unsatisfactory week's work</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>An unsatisfactory week's work</h2></font></center><p>


A bon d'gens se r'souvaindront d'eunne lettre qu&eacute; j'avais &egrave;scrite ichin pour dithe qu&eacute;, m&eacute; et Lon&ocirc;re, j'ta&icirc;mes pr&ecirc;tes a baillyi un coup-d'main &egrave;s fermiers, &agrave; pliant&eacute;, &agrave; souognyi les b&ecirc;tes, &agrave; neuss&eacute; des malades, et ditet. J'avions m&ecirc;me t&eacute; faithe eunne tou&ocirc;n&eacute;e par la campanne, et j'nos 'taimes engagis pour a&icirc;dji a un fermi du bord du Mont-au-Pr&ecirc;tre.<br/>
<br/>
Eh, bin! J'y travaillimes toute eunne semaine, siez chu fermi la. Quand j'arriv&icirc;mes dans l'bel, d&eacute;viers huit heuthes, le Lundi matin, y'avait d&eacute;ja du monde a ch&eacute;rgi la van. J'fut m&icirc;nse a cop&eacute; d'la s'menche souos le schlyi, et i' fut tchestchon d'envi&eacute; Lon&ocirc;re a haut dans l'sollyi a pass&eacute; des casses par la lutcherne, mais je m'y'opposi. &quot;Ma fille est pus-ou-mains vithouarde et 'skittish' le matin,&quot; que j'dis au ma&icirc;tre; &quot;autant vaut, si vos en est d'rin, d'la met' tchiq' bord ou-&egrave;s que j'pouorrai av&eacute; l'yi d'sus. Ch'est si cajlin, les filles de nos jours!&quot;<br/>
<br/>
N&eacute; v'la don Lon&ocirc;re r'descendue dans l'bel; et b&eacute;tot, quand tout fut pr&egrave;t, cache au clios! Lon&ocirc;re et m&eacute;, j'ta&icirc;mes du m&ecirc;me bord a pliant&eacute;, et ou' n'en faisait pas bin long; j'tais oblyijie de m'moustr&eacute; du pour faithe man bu et eunne partie du sien, et oquo souvent r'pass&eacute; ch'qu'oul avait fait - ou' s'&egrave;scantait a les pliant&eacute; l'germe en bas, et l'fermi rou&acirc;bliait souvent. Ch'est qui rou&acirc;bliait, chu fermi l&agrave;, ou n'cr&eacute;thaites jommais!<br/>
<br/>
&quot;Si ch'n'est que j'sis a court de plianteuses,&quot; qui m'dit pus d'eunne fais, &quot;ch'est m&eacute; qui l'envi&egrave;thais en l'heu rouol&eacute; avaut l'c&ocirc;ti; vot' grosse, ronde garce de fille; tch&egrave;s qui m'a pounnu eunne telle trou&ecirc;me? V'la tchi n'vaut pas san s&eacute;!&quot;<br/>
<br/>
Ch'tait d'm&ecirc;me touos les jours. J'avais bieau sermounn&eacute; ma fille, lis montr&eacute; coument pli&eacute;chi ses gambes, un pi dans l'rang, l'aut sus a terre, et pliant&eacute; a r'tchullons; et pass&eacute; mes s&eacute;th&eacute;es a lis montr&eacute; ov des rouolettes de fi sus la tabl'ye de not' parleux, coumment pli&eacute;chi sa s'menche - ou ne f'tha jommais eunne bouonne plianteuse. Et pis, ou s'plaignait d'av&eacute; ma dans l'dos, du hal&icirc;tre &egrave;s gambes, des r'fr&eacute;deuses, et ma dans les g'nors, et l'nez enfli&eacute;, et tchiq' chose qui rounnait dans ses boyaux. Enfin, j'fut bin aise quand vint l'Samdi au s&eacute; qu'la job fut finie!<br/>
<br/>
Coumme il avait 't&eacute; conv'nu, j'ava&icirc;mes a d&icirc;n&eacute; et a bethe-du-t&eacute;e ove le fermi et sa famille, et tout fut bin souos chu raport la. Tout plien a manji, du cidre pour les grands persounnes et d'lieau pann&eacute;e pour Lon&ocirc;re - viyant que l'sang lis monte a la t&ecirc;te - et tout ch'que nou voullait d'pain et d'beurre et de gl&eacute;e a soup&eacute;. Mais ch'fut quand vint &quot;pay time&quot; qui mantchi y'av&eacute; du bri! Coumme j'vos avais d&egrave;ja dit, chutte famille la travaillyait pour toutes sortes d'oeuvres. Pethe, methe, &egrave;sfants, tous avaient des bou&ecirc;tes a missions - ou savez bin! Ch&egrave;s bou&ecirc;tes la qu'on eune breque sus l'cou&eacute;rclye, dans tchi qu'nou coule des sous a fond perdu.<br/>
<br/>
Eh bin! Quand vint pour nos paiyi: &quot;Ou n'avez pas objection, Missis Pain,&quot; qu'dit l'fermi, &quot;mais j'ai tr&eacute;jous l'habitude de r't&eacute;nin dijix pour chent des gages que j'paie a man monde - ch'est pour la Conversion des Juis!&quot;<br/>
<br/>
Tch&egrave;s que j'devais dithe? M&eacute; qui travalle pour cheunna &eacute;tout. Et pis, ch'fut la m&eacute;the, et touos l's &egrave;sfants! Chatchun avait eune bou&ecirc;te, et chatchun vint la chatchi endr&eacute;t m&eacute; et Lon&ocirc;re. Ch'tait &quot;Help Serbia,&quot; &quot;Blue Cross,&quot; &quot;Home and Foreign,&quot; &quot;For the Soldiers,&quot; et chinq ou siez autres. Et apr&egrave;s nos av&eacute; plieumm&eacute;s dans la tchuisinne, i' nos si&eacute;vites dans l'bel, amont la cache, jusque dans la route!<br/>
<br/>
Quand j'rentrimes siez nous, i' nos restait d'tout bin que trente-neu sous pour not' s'maine de travas! Sans p&acirc;sl&eacute; d'nos habits enteuth&egrave;s, nos bottes avr&ocirc;n&eacute;es, et, Lon&ocirc;re cou&ocirc;sue hal&icirc;tre sus toutes les couotuthes.<br/>
<br/>
Et ch'que Piteur a rouabli&eacute;! Li qui comptait sus ch'que j'nos n'alla&icirc;mes gagnyi pour sa provision de p'tun! I' fut tr&egrave;s jours sans voul&eacute; m'p&acirc;sl&eacute;, et i' pretend j'avons 't&eacute; rou&ocirc;ll&eacute;s par chu fermi la; que toute chutte collect&eacute;thie la n'sent pas a bon, et qu'il a ses doutes; et que j'n'ai jommais 't&eacute; qu'eunne grande &egrave;slindjie bachouarde!<br/>
<br/>
<i><a href="brambilo.html">Missis Laiz&eacute; Pain</a></i><br/>
<i>Evening Post 30/3/1916 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="potatostore.html">The Pains in a Potato Store</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="painplianttie3.html">Les Pains et la pliant'tie</a><p>
<li><a href="piantetis.html">La piante tis siez not'e biau fr&egrave;the</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates5.html">Ph'lip et les patates</a><p>
<li><a href="patate.html">La Patate</a><p>
<li><A HREF="2patates.html">Les deux patates</A><P>
<li><a href="defouithie.html">La D&ecirc;fouithie</a><p>
<li><a href="patate2.html">Ch'est Fameuses Patates</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="patates2.html">Les patates et la politique</a><p>
<li><a href="pmpatates8.html">Les patates et l's'Etats</a><p>
<li><a href="pmroyale.html">Merrienne et la Royale</a><p>
<li><a href="patates_fricachies.html">Patates Fricachies</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="laxton.html">Laxton's Early</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="tipperary.html">Dans Mes Poummes de Terre</a><p>
<li><a href="lettre1963.html">Eune lettre d&eacute; 1963</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

