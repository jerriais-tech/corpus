<HTML>
<HEAD>
<TITLE>L'Homme propose mais Dgieu dispose</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'Homme propose mais Dgieu dispose</h2></font></center><p>

Ch'n'est pas parceque ch'est man gar&ccedil;on, mais j'vouos asseuthe qu'i' n'y'en a pas un autre dans la p&acirc;raisse &agrave; l'battre sus eune ferme. Il est qu&acirc;si aussi bouan comme m&eacute;, et sans m'vanter j'peux dithe que nout' ferme est ieune des millieuthes de J&egrave;rri.<br/>
<br/>
Nout' famille a tr&eacute;jous pr&icirc;nt part dans l'affaithes de la p&acirc;raisse de St. Ou. J'sis Principa, et l'Conn&ecirc;tablye d'mandes souvent m'n'avis quand i' y'a tchiquechose d'&icirc;mportant &agrave; voter pour ou contre dans l'Etats.<br/>
<br/>
I' y'&agrave; ieu un membre d'la famille qu'&agrave; 't&eacute; Surveillant ou Collecteur d'A&ucirc;mones a l'Egise d&eacute;pis l'temps jadis. J'ai jugi les b&ecirc;tes &agrave; la Soci&eacute;t&eacute; d'Agricultuthe pour d's'ann&eacute;es, et ch'est bein r'connu qu'mes vaques sont tr&eacute;jous r'cherchies par l's'am&eacute;thitchains. J'ai 't&eacute; torment&eacute; d'&ecirc;tre D&eacute;put&eacute; bein des fais, et dans l'temps du Louothi et d'la Rose j'tais ieune des rachines du Louothi. Ch'tait quand l&eacute; Louothi c'manchit &agrave; gagni toutes les &ecirc;lections que la Rose perdit couothage et mouothit d'd&ecirc;pier!<br/>
<br/>
M&ecirc;raieu, ma bouannefemme m'a aidgit, &eacute;tou. Faut l&icirc; donner san d'v&eacute;r. Oulle a des p'tits boud&icirc;ns dans la t&ecirc;te, et n'y'&agrave; pas personne pus auffaite dans la maison. Et ou' peut qu&acirc;si m&ecirc;nagi la ferme aussi bein comme m&eacute;. Ch&acirc;que fais qu'j'ait ieu &agrave; aller en France accater des ch'vaux oulle a souogni d's'affaithes comme un homme. &#8211; Et ses mervelles, - et ses bourd&eacute;lots, - enfin j'pouorrais vouos chanter ses louanges pour eune heuthe de temps.<br/>
<br/>
Ch'est ch'l&agrave; que j'peux pas comprendre. Oulle est si &icirc;nt&eacute;lligente sus bein des choses, et la preuve en est qu'oulle eut l'avis de m'mathier, - et acquouo quand i' veint la tchestion du mathiage de not' fis, Fra&icirc;nque, oulle en montre si p'tit, d'avis. Ou' s'est m&icirc;nse dans la cahe&ucirc;le qu'i' d&eacute;vthait mathier la fille d'un homme d'affaithes, ou d'un moussieu d'la Cour.<br/>
<br/>
J'l&agrave; comprends pas. Betsy Fitchet, la fille du propri&ecirc;taithe d'la ferme &agrave; c&ocirc;t&eacute; d'la n&ocirc;tre, eune ferme de septante vr&eacute;gies d'raide bouanne terre, n'a jamais hant&eacute; un janne homme, et j'sait bein que not' gar&ccedil;on l'y plia&icirc;t, car ou' l'y'a tr&eacute;jous ouffert un chucrin quand j'avons 't&eacute; assis dans l'banc d'san p'p&eacute;e &agrave; l'Egise, pour l'y'aidgi &agrave; passer l'temps quand l'sermon 'tait trop long. Et bein souvent j'ait r'mertchit qu'ou' l&icirc; prenait l'bras en r'venant siez nous quand nou n'viyait pas la main d'vant s&eacute;. Le v'la la fille qu'i' devthait mathier, et en m&ecirc;me temps p't&ecirc;tre devn&icirc;n propri&ecirc;taithe de chutte ferme l&agrave;, car oulle est la seule &ecirc;fant.<br/>
<br/>
Quand j'tais &agrave; distchuter l'affaithe avec ma bouannefemme eune s&eacute;th&eacute;e qu'i' tchiait d'la pl'yie, j'l&icirc; d'mandit tch'est qu'i' l'y'avait m&icirc;nt d'si dr&ocirc;les d'id&eacute;es dans la cabiche. &#8220;Et bein, man gar&ccedil;on, j'm'envais t&eacute; l'dithe,&#8221; ou m'r&ecirc;ponnit. &#8220;As-tu jamais pens&eacute; &egrave;s longues heuthes qu'un homme travaille sus eune ferme? Il est otchup&eacute; dans la terre touos les jours, - &agrave; griffoner, brisi', touonner, &agrave; herchi, plianter, serclier, d&eacute;foui', sans p&acirc;ler d'niets au vraic. Pas seulement ch'l&agrave;, mais i'y'&agrave; des rachines &agrave; rentrer touos l's'hiviers, les patates &agrave; m&acirc;ter, les b&ecirc;tes &agrave; soigni'. Jamais i' n'est fini. Touos les siers il est &agrave; p&ocirc;tr&icirc;ndgi dans l's'&ecirc;tablyes quandi qu'dautres hommes sont &agrave; fumer lus pipes aupr&egrave;s du feu et bailli d'lus goulle &agrave; lus femmes ou jouer &egrave;s dominos avec les mousses. Et quand les g'niches et les vaques sont en r'nouv'lant i' passent l'a'maintchi d'ses nieits &agrave; les souogni. Crait-tu qu-t-est payi pour tout ch'l&agrave;?&#8221;<br/>
<br/>
&#8220;Mais oui&#8221; j'l&icirc; dit : &#8220;Tu sait bein qu'j'avons tchiques chents louis &agrave; la banque! Et pis j'avons gentiment d'rentes &agrave; r'ch&eacute;ver, et d's'Hypoth&egrave;ques Conventionnelles Simples (j'sait pas trop bein tchest qu'chest, mais j'sait bein qu'chest d'tchi bouan quand nou r'chait l'int&eacute;th&ecirc;t!) et d's'obligations, sans p&acirc;ler d'la valeur de la Ferme!<br/>
<br/>
&#8220;Vaithe, j'sait bein tout ch'l&agrave;,&#8221; M&ecirc;raieu m' r&ecirc;ponnit : &#8220;Mais n'oublies pas que j'p&egrave;rd&icirc;ment deux chents louis ch'tann&eacute;e.&#8221; &#8220;Comment qu'tu cartchules ch'l&agrave;?&#8221; j'l&icirc; d'mandit : &#8220;Et bein, man gar&ccedil;on,&#8221; ou' m'd&icirc;t: &quot;L'ann&eacute;e pass&eacute;e, nout' profit 'tait ch&icirc;nq chents louis, - ch'tann&eacute;e j'avions seulement trais chents louis d'profit, ch'est pourtchi v'la qui montre eune perte de deux chents louis!&#8221; J'n'avais pas cartchul&eacute; ch'l&agrave; d'm&ecirc;me, m&eacute;,&#8221; j'l&icirc; d&icirc;t. &#8220;Mais n'y'&agrave; pas deux mani&egrave;thes d&eacute; cartchuler du profit,&#8221; ou' m'd&icirc;t : &#8220;J'nait pas 't&eacute; &agrave; l'&eacute;cole pour rein, tu sait. Man p'p&eacute;e avait tr&eacute;jous dit qu'j'&eacute;thais 't&eacute; Pr&eacute;sident du Comit&eacute; des Finances &egrave;s Etats si j'avais 't&eacute; gar&ccedil;on!&#8221;<br/>
<br/>
&#8220;Mais j'en avons assez,&#8221; j'l&icirc; d&icirc;t : &#8220;Si not' gar&ccedil;on en fait autant quand i' s'sa &agrave; fermer sus san compte, i' s'sa bein, - et r'garde l'avantage d&eacute; l'mathier &agrave; la seule &ecirc;fant d'not' vais&icirc;n.&#8221; &#8220;Bah!&#8221; ou' m'r&ecirc;ponnit : &#8220;Tu n'penses jamais pus lien qu'tan nez. Tu crait qu'javons des sou! Ergarde touos l's'Ecrivains, et l's'Avocats, sans p&acirc;ler des Messieurs d'la Cour! Le v'la d's'hommes qu'en font, des sou! I' font des sou comme des &ecirc;calles. Et ch'est des pouores dgabliablyes d&eacute; fermiers comme t&eacute; qui lus en donnent!&#8221; &#8220;Et pis, crait-tu qu&eacute; j'veur vaie not' fils travailli comme t'as fait? Ergarde-t&eacute; acheteur &#8211; Tu n'as pas acqouo ch&icirc;nquante ans et t&eacute; v'l&agrave; d&ecirc;j&agrave; vier homme! T'as perdu tes dents, tes ch'veux sont gris et t'as les gambes verques &agrave; forche d'aller &agrave; ch'va sus la jument! Pourtant tu 'tais bieau gar&ccedil;on quand j't&eacute; mathyit.&#8221; &#8220;Mais vethe, j'tais bieau gar&ccedil;on,&#8221; j'l&icirc; d&icirc;t : &quot;J'nait pas changi fort&quot; &quot;Oh! nan! t'as pas changi fort,&quot; ou' r&ecirc;ponnit: &quot;Ergarde dans l'mitheux!&quot; &quot;Et pis t&eacute;:&quot; j'l&icirc; dit:&#8220;J'penses bein qu'tas pas vieilli n'tout, ma bouannefemme! Ch'n'est pas pour dithe que tu n'est pas acqouo belle femme, - mais tu c'manches &agrave; aver la fache fli&ecirc;trie, ma vielle, et tes ch'veux ont grisit &ecirc;tou. Enfin, n'faut pas oublier que j'vieillissons tous en m&ecirc;me temps.&#8221; &#8220;Et bein,&#8221; s'f&icirc;t M&ecirc;raieu : &#8220;A m'n'id&eacute;e, ch'est bein mus d's'assi&egrave;the &agrave; c&ocirc;t&eacute; du feu dans eune belle office touos les jours et faithe un tas d'sou, que d&eacute; s'saccagi la carcasse &agrave; tchithier du fumyi et d'l'&ecirc;put et labouother la terre. Le v'la pourtchi que j'crait qu'not' gar&ccedil;on n'devthait pas mathier la fille d'un fermyi.&#8221;<br/>
<br/>
&#8220;Mais i' n'est pas &ecirc;crivain, nout' gar&ccedil;on,&#8221; j'l&icirc; d&icirc;t. &#8220;Mais dgi&acirc;tre, j'sait bein ch'l&agrave;,&#8221; ou' m'd&icirc;t : &#8220;Mais pourtchi qu'i' n'pouorrait pas mathier la fille de ieun d'ches m&ecirc;ssieux-l&agrave;? I' hethit'tait bein pus d'la fille d'un &ecirc;crivain qu'unne ferme &agrave; c&ocirc;t&eacute; d'la n&ocirc;tre ne vaudrait!&#8221; &#8220;Enfin,&#8221; j'l&icirc; d&icirc;t : &#8220;Il est temps de s'couochi, - nou's'en r'p&acirc;l'la.&#8221;<br/>
<br/>
* * * *<br/>
<br/>
Quand man fils Fra&icirc;nque &egrave;rv&icirc;nt d'la ville l'aut' s&eacute; i' patha&icirc;ssait bein content. Je d'mandit &agrave; sa m&egrave;the tch'est qu'i' l'avait m&icirc;nt d'si bouanne humeur. &#8220;Et bein, j'm'en vais d'dithe un s&eacute;gret,&#8221; ou m'd&icirc;t : &#8220;Quand j'allit vaie Moussieu Richard, not' homme d'affaithes au sujet d'la rente que j'allons rembourser, Fra&icirc;nque 'tait avec m&eacute;. I' s'adonnit qu'Miss Richard 'tait l&agrave; &eacute;tou et j'les &icirc;ntroduit. Moussieu Richard nouos d&icirc;t qu'i' fallait qu'Miss Richard all&icirc;se &agrave; Gouor&eacute; et i' m&eacute; d'mandit si Fra&icirc;nque avait l'temps d'aller l'y m'ner avec nout' Motor Car. J'y'allit avec l&icirc;, et ch'est ch'la qui nouos f&icirc;t v'n&icirc;n tard pour baithe du th&eacute;e. Mais ch'tait b&eacute; d'vaie chu bieau couplye l&agrave; ensemblye!<br/>
<br/>
Quand j'arriv&icirc;ment &agrave; Gouor&eacute;, Fra&icirc;nque alli d'l'autre bord d'la car pour ouvri la porte et aidgi &agrave; Miss Richard &agrave; d's'cendre. I' s'adonnit qu'ou' choppit en d'valant et Fra&icirc;nque eut &agrave; l'attraper dans ses bras pour l'emp&ecirc;chi d'tchaie bas. En m'tant ses bras l'tou' d'yi pour la garder d'but, sa joue 'tait contre la sienne, et v'la qu'i m'f&icirc;t penser au temps qu'tu m'faisais la carre! J'sait bein que ch'tait tout par accident, mais ch'tait touchant &agrave; vaie. J'vit bein toute suite que Fra&icirc;nque l&icirc; pliaisait bein, &agrave; Miss Richard! J'lait &icirc;nvit&eacute;e &agrave; baithe du th&eacute;e tchique D&icirc;manche.&#8221;<br/>
<br/>
&#8220;Mais, M&ecirc;raieu, est-tu seuthe que chutte janne fille l&agrave; f'sait eune bouanne femme pour not' gar&ccedil;on?&#8221; j'l&icirc; d'mandit. &#8220;Tu sait bein qu'oulle est tr&eacute;jous parmi les grands, et qu'ou' n'a pas 't&eacute; accouotum&eacute;e &agrave; travailli. P't'&ecirc;tre qu'ou' n'peut pas seulement faithe eune boll&eacute;e d'soupe, sans p&acirc;ler d'souogni eune ferme!&#8221;<br/>
<br/>
&#8220;J'ait pens&eacute; &agrave; tout ch'la,&#8221; qu'ou' m'd&icirc;t. &#8220;Fra&icirc;nque pouorra travailli dans l'office &agrave; Moussieu Richard, et i' pourront d'meuther en ville et aver unne servante!&#8221; &#8220;Mais tchest qu'h&eacute;thit'ta d'la ferme?&#8221; j'l&icirc; d'mandit : &#8220;Eh bein, Fra&icirc;nque en h&eacute;thit'ta qu'i' sait fermyi ou mathi&eacute; &agrave; eune fille qu'est riche,&#8221; ou' m'dit. &#8220;Mais, ma pouore femme, tu sait bein qu'j'ait fait un tas d'frais d'sus, ches derni&eacute;thes ann&eacute;es ich&icirc;n. J'ait m&icirc;nt d'neuves poutres dans l'pr&icirc;nseu, j'ait b&acirc;ti eune neuve cotte &agrave; couochons, &egrave;r'grandit la tcherqu&eacute;thie, - j'ait m&icirc;nt un neu 'ief sus la boulanguethie, &egrave;rgraie la grange, et m&icirc;nt des neus nocs l'tou' d'la maison. J'ait accat&eacute; eune bouanne jument &agrave; rempli&eacute;chi la vielle qu&eacute;dolle que j'avais ieu &agrave; eune vendue, - la seule fais qu'j'ait 't&eacute; tromp&eacute; en accatant des ch'vaux &#8211; j'en n'tait, eune rosse, chette-l&agrave;. I' fallait bailli eune boutelle d'ieau d'vie au forgeux ch&acirc;que fais qu'i' fallait la f&eacute;ther. J'ai fait touos ches frais l&agrave; pensant que Fra&icirc;nque s'en allait s'mettre &agrave; la travailli sus san compte ieun d'ches jours. Crait-tu qu'i' pouorrait en souogni et d'meuther en ville?&#8221; &quot;Nann&icirc;n, bein entendu:&quot; s'fit M&ecirc;raieu: &quot;Mais i'pouorrait la louer.&#8221; &#8220;Vaithe,&#8221; j'l&icirc; r&ecirc;ponni : &#8220;A tchique bachoird que la lais'sait pa&icirc;tre &egrave;s coucous!&#8221;<br/>
<br/>
</div><div align="center">*     *     *     *<br/>
<br/>
</div><div align="left">Not' vaisin, Amice Fitchet v&icirc;nt m'vaie l'aut' jour. I' patha&icirc;t qu'il a dans l'id&eacute;e d'tchitter &agrave; fermer car i' n's&eacute; trouves pas bein. &#8220;Ch'est mes rignons,&#8221; i' m'd&icirc;t. &#8220;Et pis, tu sait, j'ai souvent ma dans l'dos, et la med'cine que les Docteurs me donnent ne m'fait pas d'bein. La seule chose qui m'soulage est quand ma femme m&eacute; frotte avec d'l'embrocation que l'Docteu &agrave; B&ecirc;tes nouos avait donn&eacute; pour la jument quand ou' s'&ecirc;treuillit et s'estropyit la gambe de dri&eacute;the. Et pis quand ou' m'a bein frott&eacute; ou' m'enflieube avec du rouoge fliannet. Et j'sis plien d'roumatisses dans les hanques. Et touos l's'hiviers j'attrapes le Branchitis et j'sis obliygi d'prendre du sithot d'c&acirc;rottes dans l'jour et des verres cauds en m'couochant.&#8221; I' m&eacute; d'mandit si j'avais pens&eacute; d'mettre man gar&ccedil;on sus san compte. I'n'y' avait pas un gar&ccedil;on &agrave; tchi qu'il aimethait mus louer sa ferme, i' m'd&icirc;t. J'vis bein qu'j'avions touos les deux la m&ecirc;me id&eacute;e au sujet d'Fra&icirc;nque et d'sa fille Betsy, mais, sans doute, i' n'osait pas l'dithe.<br/>
<br/>
Quand j'l&icirc; f&icirc;t l'compliment d'l&icirc; d'mander comment qu'&eacute;tait Missis Fitchet et Betsy, i' m'd&icirc;t qu'i' 'taient d'charme, et qu'i' 'taient toutes les deux d&eacute; s'n'id&eacute;e que Fra&icirc;nque f'sait des sou s'i' louait lus ferme, car ch'tait un si bouan gar&ccedil;on et un bouan travailleux, et qu&eacute; Betsy l'avait admith&eacute; d'pis qu'i' l'allaient &agrave; l'&ecirc;cole du D&icirc;manche ensemblye.<br/>
<br/>
Quand i' ch&acirc;tchit d'main avec m&eacute;, j'vit bein qu'Amice 'tait d'man c&ocirc;t&eacute;.<br/>
<br/>
</div><div align="center">*     *    *    *<br/>
<br/>
</div><div align="left">Miss Richard s'en veint baithe du th&eacute;e D&icirc;manche en tch&icirc;nze. La maison est toute tchulbut&eacute;e. Ma femme a fait d's'arrangements pour r'papser l'parleux, peindre, ramoner la chum'n&eacute;e et Bouan Dgieu sait tchi. Et pis, ch'est d'neus ridgieaux, qui nouos fait, et un neu tapis. Et i' faut r'bouogi tout l'meublye. Le piano s'sait mus ich&icirc;n, et l'sofa l&agrave;! Les portraits sont trop &agrave; la vielle f&eacute;chon. I'y'&agrave; l'sien qui montre un navithe dans tchi m'onclye Ph'lippe avait 't&eacute; Contrema&icirc;tre, que nou vait entrer dans la cauchie d'Naplyes, - et l'sien avec tchi man grand-p&eacute;the, Captainne Giffard, avait fait l'tou du monde, - des bieaux grands navithes &agrave; velles, - des portraits qu'nou n'pouorrait pas accater &egrave;s boutiques achteur, car n'y'&agrave; pas personne qui peut en faithe de m&ecirc;me. I'y'&agrave; &eacute;tou, le portrait d'la coronation d'la vielle Reine &#8211; i' faut qu'tout ch'la s'sait m&icirc;nt dans l'galtas, et qu'j'accatons des neus portraits. J'pense bein qu'chait s'sa des portraits d'tchique pr&eacute; en Ecosse avec des Montagnes au lien, et des vaques d&eacute;dans qu'i' n'sont pas J&egrave;rriaises et qu'personne n'ont jamais veu, - et p't'&ecirc;tre des portraits d'hardelles avec des courtes robes et d'dr&ocirc;le d&eacute; chapieaux.<br/>
<br/>
Enfin ch'est assez pour faithe un homme s&eacute; mettre &agrave; baithe. Tchest qu'les vielles gens du temps pass&eacute; dithaient s'i' pouvaient &egrave;rven&icirc;n vaie ches nouvelles chimagrues l&agrave;! J'peux pas m'assi&egrave;the &agrave; tablye ches jours sans ou&iuml; un tas d'niol&icirc;n entouorre le bieaux parleux du nouvieau moussieu d'Anglieterre qu'est &agrave; r'b&acirc;ti la vielle maison d'la ferme qu'appartenait au vier gar&ccedil;on qui mouothit sans hethitchers, et d'la belle tchuisine dans la sienne qu'&agrave; 't&eacute; r'b&acirc;tie par un moussieu Ecossais qu'est pouorri d'sou car ses vielles gens n'en avaient jamais d&ecirc;pens&eacute; ieun!<br/>
<br/>
&#8220;Ch'est r'merquablye,&#8221; s'fait M&ecirc;raieu.  &#8220;Tchest qu'nou peut faithe avec des vielles maisons!&#8221;<br/>
<br/>
M&ecirc;raieu crait, &eacute;tou, que j'devthions &egrave;rmeublier la bouanne chambre, et y mettre un neu ouashin&eacute;stand et ieun d'ches Dress&icirc;ntaibles l&agrave; &agrave; la nouvelle mode avec un grand mitheux, et un p'tit banc en d'vant pour s'assi&eacute;the &agrave; graie ses ch'veux, en cas qu'Miss Richard veindrait pour couochi!<br/>
<br/>
I' faudra huiler la clienque de la h&egrave;che du gardin, &eacute;tou, et serclier l'gardin, et rattler l'gravi. Et i' faudra ouvri la porte de d'vant, car n'ou' peut pas faithe Miss Richard entrer par la porte d'la tchuisine, - oulle &eacute;thait &agrave; passer opr&egrave;s des &ecirc;tablyes, et i' n'sentent pas &agrave; l'ieau d'Colonne!<br/>
<br/>
J'm&eacute; d'mandes pourtchi d&ecirc;penser touos ches sou l&agrave; pour rempli&eacute;chi des meublyes qu'&eacute;taient bouans assez pour nos viers p&eacute;thes et m&eacute;thes qu'avaient travaillit si d&ucirc; pour nouos les donner quand j'nouos mathiement.<br/>
<br/>
</div><div align="center">*    *    *    *<br/>
<br/>
</div><div align="left">Miss Richard v&icirc;nt baithe du th&eacute;e hier. Ch'est eune belle hardelle. J'sis pas &ecirc;tonn&eacute; que l'pouore Fra&icirc;nque est &ecirc;galu&eacute;. Oulle a d'bieaux ch'veux corl&eacute;s, eune p'tite ronde fache avec des jours f&icirc;nes comme du v'lous. Ses s'yiers r'lisent comme des &ecirc;telles. Un bieau corps de fille.<br/>
<br/>
J'vis bein quand oulle arrivit qu'ou' s&eacute; r'conna&icirc;t &agrave; cho&euml;si un homme, car ou' d&icirc;t qu&eacute; j'pathaissais si janne qu'oulle avait d'la peine &agrave; r'conna&icirc;tre le p&eacute;the d'avec le fils. Et quand ou' m'embrachit deux fais, j'vit bein que M&ecirc;raieu cmanchait d&ecirc;j&agrave; &agrave; &ecirc;tre jalouse. Ou' m'd&icirc;t, &eacute;tou, qu'ou' n'pouvait pas s'&icirc;nmaginer pourtchi que j'navais pas 't&eacute; cho&euml;si pour Juge, et qu'ou' s'nallait d'mander &agrave; san p'p&eacute;e d&eacute; m'prop&ocirc;ser la pr&eacute;chaine fais. Autchun autre homme que m&eacute; &eacute;thait 't&eacute; &ecirc;biouyi par touos ches compliements l&agrave;!<br/>
<br/>
Quand Miss Richard &icirc;nsistit d's'assi&egrave;the opr&egrave;s d'm&eacute; &agrave; la tablye, M&ecirc;raieu la r'gardit d'un 'yi d'travers, mais ou' fut contente quand ou' la ou&iuml; dithe qu'ou' n'avait jamais mangi d'si bouannes mervelles. Et ou' m'f&icirc;t grand pliaisi quand ou' nouos d&icirc;t que l'beurre 'tait si bouan qu'i' vouos fondait dans la bouoche, et ou' m'f&icirc;t l'em'ner vaie la vaque qui donnait d'si bouan beurre. Quand ou' m&icirc;nt san bras l'tou du co &agrave; la vaque, j'en 'tais qu&acirc;si jaloux! L'pouore Fra&icirc;nque nouos suivait partout, mais ch'tait m&eacute; qu'ou' t'nait par l&eacute; bras, et ou' n'faisait m&ecirc;me pas la minne de vaie qu'il 'tait l&agrave;!<br/>
<br/>
J'all&icirc;ment &agrave; l'&eacute;gise, et ou' p&acirc;lez qu'les vaisins nous r'gardaient quand j'arriv&icirc;ment au tchulte! J'vis bein qu'M&ecirc;raieu 'tait ordgilleuse de vaie chutte belle fille l&agrave; &agrave; c&ocirc;t&eacute; d'not' gar&ccedil;on. Ou' chantait les cantiques et les psaumes si bein qu'javais r'gret de n'pouver pas chanter m&eacute;-m&ecirc;me, car, ou' viyis, j'conna&icirc;t rein qu'une chanson, - ch'est &#8220;God Save the King,&#8221; et la raison que j'conna&icirc;t chette l&agrave; est que touos l's'hommes hallent lus chap&eacute; quand nou la chante!<br/>
<br/>
Le sermon que l'Recteur nouos pr&ecirc;chit 'tait entouore d'la s'menche. I' patha&icirc;t qu'un homme avait s'm&eacute; d'la graine &agrave; chinq ou siex pi&eacute;ches, - le long d'un c'm&icirc;n, parmi d's'&ecirc;pines, dans d'la terre qu'i' 'tait trop secque, et dans d'la bouanne terre, et que ch'tait du temps perdu d'la s'mer autchun bord que dans d'la bouanne terre. I' nouos d&icirc;t &eacute;tou, qu'nou devthait aver l's'ouothelles ouvertes pour ou&iuml; la Pathole. Ch'tait un bouan sermon, et j'pensis que nout' Recteur &eacute;thait fait un raide bouan fermyi!<br/>
<br/>
En sortant d'l'Egise, j'vis Amice Fitchet et Betsy qui 'taient l'avant &agrave; nous. Pouore Betsy &#8211; nou viyait bein qu'chla l&icirc; faisait chose de vaie Fra&icirc;nque avec eune autre hardelle.<br/>
<br/>
Enfin, la seth&eacute;e s'passit, et j'eut &agrave; admettre &agrave; M&ecirc;raieu que Miss Richard 'tait eune charmante fille. D&eacute;vant s'en aller, ou' nouos &icirc;nvitit &agrave; baithe du th&eacute;e siez lyi D&icirc;manche tchi veint.<br/>
<br/>
</div><div align="center">*    *    *    *<br/>
<br/>
</div><div align="left">Nouos v'la arriv&eacute;s siez Moussieu Richard pour baithe du th&eacute;e. J'ai ieu &agrave; mettre mes habits du D&icirc;manche, - ma bianche qu&eacute;m&icirc;nse avec eune dg'henne emp's&eacute;e, man gris veste, ma cha&icirc;ne en or avec un ornament qui pend dans l'mitan, - ch'est eune &ecirc;tcherre et un compas, - mes jaunes soul'iers. M&ecirc;raieu m'a fait porter des gants dans ma main, - j'sait pas pourtchi, car i' n'fait pas d'fraid. Ou' m'a r'primand&eacute; au sujet d'man langage quand j'ai perdu man stud en m'tant ma dg'henne emp's&eacute;e, et j'avons ieu &agrave; bouogi l'liet pour l&eacute; r'trouver, - enfin, nouos v'la &agrave; tapper &agrave; la porte siez Moussieu Richard.<br/>
<br/>
Un gas qu'est habilli comme un Amitha dans l'arm&eacute;e nouos d'mandes pour not' carte. &#8220;Tchi carte?&#8221; j'l&icirc; d'mandit. &#8220;Et bein, Moussieu, vot' carte de visite,&#8221; il m'r&ecirc;ponnit. &#8220;Mais ch'est pas eune carte de visite que j'faisons,&#8221; j'l&icirc; d&icirc;t : &#8220;Ch'est eune visite de famille!&#8221; I'm&eacute; r'gardit dr&ocirc;lement, mais j'pense bein qu'i' n'tait pas accouotum&eacute; &agrave; vaie des gens d'la campagne. I' me d'mandit man nom et nouos &icirc;nvitit &agrave; nouos assi&eacute;the dans l'all&eacute;e pour eune munute. Quand i' r'v&icirc;nt, Miss Richard 'tait avec l&icirc;, et ou' nouos r'chut &agrave; bras ouverts.<br/>
<br/>
J'fut surprint d'vaie qu'Moussieu Richard 'tait dr&ocirc;lement habilli avec eune n&eacute;the c&acirc;saque &agrave; quoue d'h&eacute;thonde et eune bianche qu&eacute;m&icirc;nse avec le d'vant emp's&eacute; jusqu'&agrave; la cheintuthe, mais j'fis pas la minne de vaie qu'i' n'tait pas habilli comme m&eacute;, - i' n'&agrave; p't'&ecirc;tre pas d'habits du D&icirc;manche!<br/>
<br/>
Tchi tably&eacute;e d'vaissieaux et d'Argent'tie pour baithe eune tasse de th&eacute;e! Quandit qu'Moussieu Richard 'tait &agrave; bagouller avec Fra&icirc;nque et sa fille, j'pr&icirc;nt M&ecirc;raieu d'c&ocirc;t&eacute; et j'l&icirc; d'mandit tout bas s'oulle avait r'mertchit touos les vaissieaux. Ou' m'd&icirc;t que ch'tait pas baithe du th&eacute;e qu'j'allions faithe, - ch'tait d&icirc;ner! &#8220;Mais &agrave; siex heuthes du s&eacute;,&#8221; j'l&icirc; d&icirc;t : &#8220;Et nous qu'avons d&icirc;n&eacute; siez nous.&#8221; Mais qu't'est achocre, ou' m'd&icirc;t. &#8220;Tu devthais bein saver qu'les grands gens d&icirc;nent au s&eacute;, yeux!&#8221;<br/>
<br/>
Enfin, j'nouos assi&eacute;v&icirc;mes &agrave; tablye. A m'suthe que Moussieu Richard copait eune tranche de viande, eune belle petite servante avec un p'tit bianc calobre qu'avait d'la dentelle au bas, v'nait nouos l'apporter dans eune assiette. J'allais just&eacute;ment c'manchi &agrave; mangi quand j'm'apperchut qu'y'avait trais coutchieaux, et trais fourchettes, et trais tchulliers &agrave; c&ocirc;t&eacute; d&eacute; m'n'assiette, et je n'savais pas lestchelles faithe servi les prumi&eacute;thes! J'pensis qu'i' fallait mus attendre et vaie tchesqu'les autres fa&icirc;saient. Comme j'attendais, la servante m&eacute; pr&eacute;sentit eune grande pliat'l&eacute;e d'patates. J'l&icirc; d&icirc;t mercie, et j'l&icirc; pr&icirc;nt des mains et j'la pi&eacute;chit carr&eacute;ment au mitan d'la tablye. J'f&ucirc;t surprint quand o' l'&agrave; r'ram&acirc;ssit et m'l&agrave; r'pr&eacute;sentit eune deuxi&egrave;me fais! Ch'tait Miss Richard qui v&icirc;nt &agrave; man s'cours. Ou' d'mandit &agrave; san p'p&eacute;e s'ou pouvait changi ma pi&eacute;che, car ou' voulait m'aver opr&egrave;s d'lyi. Comme ch'l&agrave; j'vit bein tchestque les autres faisaient d'vant qu'la servante v'nait &agrave; m&eacute;, - j'm'apperchut qu'nou prenait eune patate d&eacute; d'dans l'pliat qu'ou' vouos pr&eacute;sentait, et qu'nou l'a m'tait dans s'nassiette. Les l&eacute;dgumes 'taient servis d'la m&ecirc;me mani&eacute;the.<br/>
<br/>
Enfin, tout allit bein jusqu'au moment d'aver du th&eacute;e. I' pathait qu'j'avais fait servi ma tchulli &agrave; th&eacute;e pour mangi man p&ocirc;din! Ch'tait ocquouo Miss Richard qui m'aidgit &agrave; d&ecirc;m&ecirc;ler chut tripot l&agrave; car ou' m'donnit sa tchulli, et ou' touonnit la conversation au sujet d'mes vaques, et j'baillit tant d'ma becque qu&eacute; j'fa&icirc;llit &agrave; torchi man nez avec ma serviette &agrave; la pi&eacute;che d&eacute; man mouochet. J'crait bein qu'M&ecirc;raieu m'en aithait cont&eacute;, sinon qu'oulle eut eune p'tite av&agrave;rie lyi-m&ecirc;me, - ou' 'tait si &ecirc;nerv&eacute;e qu'ou' tchulbutit sa tasse de th&eacute;e sus l'doubliyi! Oulle en plieuthait qu&acirc;si d'&ecirc;piet.<br/>
<br/>
Opr&egrave;s l'th&eacute;e j'nouos en aliment dans l'parleux fumer des c&icirc;gares et baithe eune fais, et les femmes s'en all&icirc;tent &agrave; haut &egrave;rgarder les robes &agrave; Miss Richard. La s&eacute;th&eacute;e s'passit vite, car Moussieu Richard est &icirc;nt&eacute;r&ecirc;ssi dans l'agricultuthe, et i' m'dit que ch'tait un pliaisi pour l&igrave; d'pouver la distchuter avec un expert.<br/>
<br/>
</div><div align="center">*     *    *    *<br/>
<br/>
</div><div align="left">Fra&icirc;nque et Miss Richard sont engagis. Fra&icirc;nque nouos l'd&icirc;t hier au s&eacute;, et l'annonce et dans la Chronique &agrave; matin. I'm'patha&icirc;t dr&ocirc;le d&eacute; vaie ch't'annonce l&agrave;, bieau que j'm'yattendais. Mais j'penses &agrave; la pouore Betsy Fitchet, qu'&agrave; tr&eacute;jous aim&eacute; not' Fra&icirc;nque. Ch'est pourtant vrai! La g&acirc;zette est d'vant m&eacute;. L&eacute; f'ch&icirc;n l'annonce:<br/>
<br/>
&#8220;Un engagement &agrave; 't&eacute; arrangit entre Mess Fra&icirc;nque d'la Forge, fils a&icirc;n&eacute; d'Mess et Missis George d'la Forge, Propri&ecirc;taithes &agrave; St. Ou et d'Madmou&euml;selle Nancy Caroline Saumon dit Richard, seule &ecirc;fant d&eacute; Moussieu Th&eacute;ophile Saumon dit Richard, Ecrivain, du Haut d'la Ville, St. H&eacute;lier, et de d&eacute;funte Madame Saumon dit Richard.&#8221;<br/>
<br/>
Fra&icirc;nque s'en va prendre eune dgabbe dans l'office &agrave; san bieau-p&eacute;the pr&eacute;tendu. Tchesque j'm'envais dithe &agrave; m'n'amin Fitchet? J'vait not' ferme, et la sienne &eacute;tou, passer dans les mains d'&ecirc;trangiers quand j's'&eacute;thons trop viers pour les labouother!<br/>
<br/>
</div><div align="center">*    *    *    *<br/>
<br/>
</div><div align="left">Nouos jannes gens f&ucirc;tent mathi&eacute;s la s'maine pass&eacute;e. J'sis bein content qu'tout chu tripot l&agrave; est fini. L&eacute; mathiage s&eacute; fit au Templye Paroissial. J'tais habillit comme un moussieu d'la Cour &agrave; un d&ecirc;jeuner d'l'Assise d'H&eacute;ritage : eune bianche qu&eacute;m&icirc;nse, un d&ucirc; collet, eune longue n&eacute;the c&acirc;saque &agrave; pannieaux et un bill tappeur.  J'avais qu&acirc;si honte d&eacute; m'montrer d'm&ecirc;me et j'viyais bein qu'les va&icirc;sins avaient du fanne de m'vaie. Et j'avais d'bianc gants et des soul'iers en tchui verni qu'i' m'taient trop p'tits. J'avais d'la peine &agrave; marchi. M&ecirc;raieu fut si longtemps &agrave; &ecirc;prouver &agrave; m'habilli &agrave; san go&ucirc;t que j'f&ucirc;ment qu&acirc;si tard &agrave; l'&eacute;gise!<br/>
<br/>
Moussieu Richard patha&icirc;ssait &agrave; s'n'aise dans d's'habits comme les meins, - j'comprends pas ch'l&agrave;! Les femmes 'taient en robes de sou&euml;e. N'y'&agrave; pas d'doute que ma belle-fille vallait la peine d'&egrave;rgarder. Ch'est seux qu'toutes les hardelles du va&icirc;sin&eacute; 'taient jalouses d'la vaie dev'n&icirc;n Missis Fra&icirc;nque d'la Forge. Mais, man bouan'homme, quand j'pense &agrave; sien qu'i' s'arrivethait si chutte fille l&agrave; avait &agrave; soigni d'eune ferme!<br/>
<br/>
Man va&icirc;s&icirc;n Fitchet m'dit qu'i' n'pouvait pas v'n&icirc;n &egrave;s neuches, car i' n's&eacute; trouves pas bein. J'criais que ch'tait eune estchuse, mais ma fingre j'vis la vou&euml;tuthe du Docteu dans san bel comme j'&egrave;rvenions d'l'Egise.  Betsy Fitchet, qu'j'&eacute;thais tant voulu comme belle-fille, &agrave; fait la minne d'aver un mauvais fraid d&eacute;pis qu'ou' ou&iuml;t qu&eacute; Fra&icirc;nque 'tait engagi &agrave; Miss Richard, et quand j'l'&icirc;nvitit &egrave;s neuches ou' s'm&icirc;nt &agrave; plieuther et me d'mandit d'l'estchuser.<br/>
<br/>
</div><div align="center">*    *    *    *<br/>
<br/>
</div><div align="left">L&eacute; souper d'neuches est pass&eacute;. Moussieu Richard mangit comme un foueux et nouos d&icirc;t qu'nou n'trouvait pas des fricots en ville comme j'avions sus la tablye, et qu'i' s'est d'mand&eacute; bein des feis pourtchi qu'i' n'fit pas fermyi &agrave; la pi&eacute;che de passer sa vie enfrum&eacute; dans eune office, &ecirc;t&eacute; comme hiver, et que ch'tait eune bein millieu' vie de pouver passer l'&ecirc;t&eacute; &agrave; travailli au solei' dans les clios.<br/>
<br/>
I' m'd&icirc;t qu'man fils allait &ecirc;tre bein dans s'n'office, et qu'y'avait pas d'doute qu'avec le temps i' pouorrait p't'&ecirc;tre devn&icirc;n homme d'affaithes &eacute;tou, mais qu'en tout cas, ch'tait eune bouanne chose d'aver eune ferme comme la meinne &agrave; r'tchaie, t'sus en cas d'malheur.<br/>
<br/>
Les jannes mathi&eacute;s sont horts &agrave; Londres pour lus leune d&eacute; m'yi. Quo&euml;que j'sis content d'vaie man gar&ccedil;on heutheux, j'avais l'tch&oacute;eu gros de l'vaie s'n'aller.<br/>
<br/>
</div><div align="center">*    *    *    *<br/>
<br/>
</div><div align="left">I' y'&agrave; trais s'maines que Fra&icirc;nque et sa femme sont &agrave; Londres, et i' r'veindront D&icirc;manche tchi veint.<br/>
<br/>
J&eacute; n'pouvais pas m'endormi la niet pass&eacute;e. I'm'sembliait qu'la niet n'finithait jamais quand j'ou&iuml;t l'h&ocirc;louoge sonner trais heuthes et d'mies. Ch'est ch'la qu'i' m'a fait me l'ver tard &agrave; matin. En d's'cendant pour d&ecirc;jeuner, j'ait ou&iuml; un fr&eacute;das dans la tchuisine. Ch'tait M&ecirc;raieu qui s'&ecirc;tait &ecirc;vannie! Opr&egrave;s l'aver r'ravigott&eacute;e, et j'm&eacute; sis m&icirc;nt &agrave; li&egrave;the la g&acirc;zette qu'oulle avait &agrave; la main. I'y'avait deux annonces d&eacute;dans. L&eacute; f'ch&icirc;n la prumi&eacute;the :<br/>
<br/>
BANQUEROUTE.<br/>
<br/>
</div><div align="left">&#8220;J'&egrave;rgrettons d'aver &agrave; annoncer que Moussieu Richard, homme d'affaithes en ville pour bein d's'ann&eacute;es a fait banqueroute.&#8221;<br/>
<br/>
L'autre annonce 'tait parmi les d&eacute;c&egrave;s, et nouos annon&ccedil;ait la mort subite de Mess Amice Fitchet. I'y'en avait un p'tit but pus bas dans la Chronique :<br/>
<br/>
&#8220;Ch'est aver &egrave;rgret qu'j'avons &agrave; annoncer la mort de Mess Amice Fitchet, fermyi d&eacute;pis bein d's'ann&eacute;es, et propri&eacute;taithe d'ieunne des millieu' fermes &agrave; St. Ou. J'offrons nos sympathies bein s&icirc;ncethes &agrave; Miss Betsy Fitchet, sa charmante fille et seule hethiti&eacute;the.&#8221;<br/>
<br/>

<i><a href="lefeuvre.html">G. F. Le Feuvre</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="engagement.html">Un Engagement Interdit</a><p>
<li><a href="gdfphlippefitchet.html">Les d'vis du Bouan'homme George</a><p>
<li><a href="garconmathier.html">Un gar&ccedil;on &agrave; mathier</a><p>
<li><a href="pmcourting.html">Courting Days</a><p>
<li><a href="paincourting.html">How the Courting Abruptly Ended</a><p>
<li><a href="painscheming.html">A Scheming Mother's Little Plot</a><p>
<li><a href="lunnedemi.html">La Lunne d&eacute; Mi</a><p>
<li><a href="tomavry.html">L'Engagement &agrave; Tom Avry</a> <p>
<li><a href="laiesseengagi.html">Laiesse est engagi</a><p>
<li><a href="painculprit.html">Who is the culprit?</a><p>
<li><a href="painvalentines.html">Who sent those Valentines to Lonore?</a><p>
<li><a href="mathious.html">Mathi'-ous, Garcons, Mathi'-ous</a><p>
<li><a href="garcmath.html">Un gar&ccedil;on &agrave; Mathi&eacute;</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

