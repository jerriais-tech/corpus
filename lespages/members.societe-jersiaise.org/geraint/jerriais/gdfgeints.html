<HTML>
<HEAD>
<TITLE>Geints, et l'temps p&acirc;ss&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Geints, et l'temps p&acirc;ss&eacute;</h2></font></center><p>

<i><font size="-1">Le M&eacute;nage &egrave;s Feuvres,<br/>
St. Ou&euml;n.<br/>
<br/>
L&eacute; preunmyi d'juilet, 1972</font></i><br/>
<br/>
Moussieu l'R&eacute;dacteu,<br/>
<br/>
J'vai souvent des lettres dans vouot' bouanne g&acirc;zette &ecirc;crites par des p&egrave;rsonnes tchi trouvent &agrave; r'dithe sus nouos louais, nouot' Chambre L&eacute;gislative et &agrave; bein pr&egrave;s sus tout. Mais j'ai r'm&egrave;rtchi qu&eacute; ch'est tr&eacute;jous des gens tch'ont des noms tchi n'sont pon vrais J&egrave;rriais.<br/>
<br/>
Dans la g&acirc;zette du 27 ju&icirc;n i' y'en avait ieune, d&eacute; ches lettres-l&agrave;, tchi nouos d&icirc;sait qu&eacute; j'allons aver eune &ecirc;lection pour siex S&eacute;nateurs d&eacute;vant la f&icirc;n d'l'ann&eacute;e, et qu'ch'est seux tch'i' y'&eacute;tha un manque d'&icirc;nt&eacute;th&ecirc;t dans l'&ecirc;lection d'la part des &ecirc;lecteurs. Et pis i' nouos donne sept raisons pour. Entr'autres, i' mentionne qu&eacute; les candidats sont d'la cl&acirc;sse des pr&icirc;ncipaux d'p&acirc;raisse, &icirc;nd&eacute;pendants, et tch'i' n'sont pon connus par la m&acirc;jorit&eacute; d's &ecirc;lecteurs, pr&icirc;ncipalement les jannes. Et tch'i' n'y a pon telles chose comme la d&eacute;mocratie en J&egrave;rri, et qu'un ouvriyi n'a pon d'chance d'&ecirc;t' &ecirc;lu, etc. Et pis i' finnit par nouos dithe qu&eacute; l'gouv&egrave;rn&eacute;ment d&eacute;mocratique d'Angli&eacute;t&egrave;rre est sup&egrave;rbe et admith&eacute; par l&eacute; monde entchi!<br/>
<br/>
La chose tchi vouos frappe l&eacute; pus en li&ecirc;sant tout chu b&egrave;rn&icirc;n-l&agrave;, pr&icirc;ncipalement quand i' veint d'la plieunme d&eacute; gens auv des noms Angliais, est qu'ch'est la l&eacute;gisl&acirc;tion d'nouos &Ecirc;tats, compos&eacute;s d'membres tchi sont suppos&eacute;s &ecirc;t' si bachouards et &icirc;nd&eacute;pendants et d'la cl&acirc;sse d&eacute; pr&icirc;ncipa d'p&acirc;raisse, tchi l's a faits tchitter l'Angli&eacute;t&egrave;rre et san gouv&egrave;rn&eacute;ment d&eacute;mocratique et admith&eacute; par tout l'monde, pour s'en v'n&icirc;n d'meuther en J&egrave;rri! Nou cr&eacute;thait qu'ayant d&ecirc;couv&egrave;rt qu&eacute; les membres d&eacute; nouos &Ecirc;tats sont si arri&eacute;th&eacute;s et bachouards, i' s'en r'&icirc;thaient en Angli&eacute;t&egrave;rre par l&eacute; pr&eacute;chain bat&eacute; pour joui d'la vie souos l'gouv&egrave;rn&eacute;ment si d&eacute;mocratique et admithabl'ye! I' n'patha&icirc;ssait pon trouver ch'l&agrave; dr&ocirc;le qu&eacute; les vrais J&egrave;rriais n'lus en pliainnent pon, d'nouot' gouv&egrave;rn&eacute;ment comme il est constitu&eacute;. Et quant &agrave; la d&eacute;mocratie, y'en a d'toutes les sortes. Les gouv&egrave;rn&eacute;ments Russes et Chinnouais s'appellent des d&eacute;mocraties, et y'a la diff&eacute;thence d&eacute; la niet au jour entre ieux et la d&eacute;mocratie Angliaiche et Am&eacute;thitchaine. Et quand &agrave; &ecirc;lithe des ouvri&egrave;rs &egrave;s &Ecirc;tats, l'affaithe patha&icirc;trait bein si lus s&#375;ndicats l's ordonnaient d's&eacute; mett' en gr&egrave;ve d'un moment &agrave; l'autre!<br/>
<br/>
Ch'est mangnifique d&eacute; vaie les lettes dans la g&acirc;zette nouos p&acirc;lant du temps p&acirc;ss&eacute; et des boutiques qu&eacute; nou viyait dans les rues d'la ville mais tchi sont rempliaichies par des b&acirc;tisses et fa&ccedil;ades mod&egrave;rnes au jour d'aniet. J'm'&egrave;rsouveins bein d'un tas d'ches'-l&agrave;, et j'pou&ocirc;rrais p't &ecirc;t' en nommer tchitch'eunes qu&eacute; j'n'ai pon veu mentionn&eacute;es. Par exempl'ye, j'n'ai pon 'couo veu p&acirc;ler d'la V&egrave;rte Porte et du sno &agrave; Simonet, et d'la boutique &agrave; vi&egrave;r f&eacute; d'Hunt dans la Rue Conway. Dans La Rue d'Dri&eacute;the (King Street &agrave; ch't heu) y'avait la p'tite couotuth'thie &agrave; Ma&icirc;t' Walter Bisson. I' m'sembl'ye qu'oulle 'tait qu&acirc;si &agrave; la carre d&eacute; Halkett Place, o&ugrave;'est tch'i' y'a deux neuves boutiques &agrave; ch't heu. J'y pensais, &agrave; chutte couotuth'thie-l&agrave;, l'aut' jour quand j'viyais l'tomb&eacute; au Sieur Bisson dans l'ch&icirc;nm'tchi&eacute;the au Mont &agrave; l'Abb&eacute;. Ma cou&ocirc;sinne Hilda L'Feuvre (pus tard Mme. Walter Ernest Le Gros), tchi r'pose dans l'ch&icirc;nm'tchi&eacute;the d&eacute; Beechwood &agrave; Ottawa, au Cannada, o&ugrave;'est qu'man p'p&egrave;e et ma m'm&egrave;e sont ent&egrave;rr&eacute;s &eacute;tout, avait travailli d'dans. La fille du Sieur Bisson, Madanme Veuve Lilian Le Grand, d'meuthe &agrave; Victoria dans la prov&icirc;nce d&eacute; La Colombie Britannique, au Cannada. Quand ou s'en &icirc;tha, chutte fanmille-l&agrave; s'sa p&eacute;th&icirc;nm&eacute;e.<br/>
<br/>
En fache d&eacute; la couotuth'thie, d'l'aut' c&ocirc;t&eacute; d'la rue, y'avait eune p&eacute;tite boutique &agrave; p'tun tch'appartenait &agrave; un Sieur de Gruchy, fr&eacute;the du d&eacute;funt Sieur George No&euml;l de Gruchy tchi fondit l'garage &agrave; St. Pi&egrave;rre. Il' 'taient les fis du Cap'taine de Gruchy tch'&eacute;tait en ch&egrave;rge des Abattoirs dans chu temps-l&agrave;, et l'r&eacute;v&eacute;rend Francis de Gruchy, MA, Recteu d'St. Pi&egrave;rre, d&eacute; m&eacute;mouaithe respect&eacute;e, 'tait l'fr&eacute;the au Cap'taine.<br/>
<br/>
J&eacute; d'meuthais &agrave; La Mouaie &agrave; St. Br&eacute;lade dans chu temps-l&agrave;, et j'tais dans l'office &agrave; Moussieu Charles William Binet. J'allais en ville par l&eacute; &quot;train&quot; du Jersey Railways &amp; Tramways Limited. Ch'tait un plia&icirc;sant viage touos les mat&icirc;ns, car nou viyait les m&egrave;mes p&egrave;rsonnes et nou v'nait &agrave; s'entr'conna&icirc;tre bein. L&eacute; d&eacute;funt Juge John Edward Le Boutilyi, d'La S&egrave;rgent&eacute;, 'tait iun des cheins tchi viageait en ville d&eacute; la st&acirc;tion d'La Mouaie. &Agrave; St. Aub&icirc;n, l&eacute; d&eacute;funt Sieur de la Haye, tch'avait eune boutique &agrave; p'tun dans La Rue d'Dri&eacute;the, en fache d&eacute; la grand' boutique &agrave; A. de Gruchy et Cie., et l'Sieur Harold Dart, acouo en plienne vie dans sa huiptantaine, montaient &agrave; bord et j'nouos assi&eacute;vions tr&eacute;jous ensembl'ye. &Agrave; Bieaumont, l&eacute; Sieur Hedley Le Riche Edwards, pus tard Avocat et Jur&eacute;-Justicier, d&eacute; m&eacute;mouaithe respect&eacute;e, s'assi&eacute;vait auve nous.<br/>
<br/>
J'tais bein content d'li&eacute;the la lettre d&eacute; Moussieu Ph'lippe Syvret, dans la g&acirc;zette, nous disant tch'il 'tait &agrave; la f&ecirc;te du Jubil&eacute; d'la Reine Victoria. Comme j'vouos l'disais la s'maine p&acirc;ss&eacute;e, j'y &eacute;tais &eacute;tout. J'm&eacute; d'mande combein tch'i' y'avait d'aut' J&egrave;rriais l&agrave; tchi sont en vie &agrave; ch't heu. I' s'pou&ocirc;rrait tch'i' y'en a pus qu'nou n'cr&eacute;thait.<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfadgi.html">Adgi, p'tite boutique!</a><p>
<li><a href="gdfenville.html">En Ville</a><p>
<li><a href="gdfepoque.html">Une &ecirc;poque m&eacute;morablye</a><p>
<li><a href="gdfvierstemps.html">En m&eacute;mouaithe des bouans vi&egrave;rs temps!</a><p>
<li><a href="gdfebauchi.html">I' faut &ecirc;bauchi d'vant qu&eacute; d'finni!</a><p>
<li><a href="gdfmemouaithes.html">M&eacute;mouaithes d'aut'fais!</a><p>
<li><a href="gdfjanneche.html">M&eacute;mouaithes d&eacute; jann&egrave;che</a><p>
<li><a href="gdfnostalgiques.html">M&eacute;mouaithes nostalgiques</a><p>
<li><a href="gdfchange.html">Tchi changements!</a><p>
<li><a href="gdfchangements2.html">Tchi changements!</a><p>
<li><a href="boutvoc.html">La boutiqu'sie</a><p>
<li><a href="pmville.html">La Ville et les boutiques</a><p>
<li><a href="grandeboutique.html">Alleais vaies la Belle Grande Boutique</a><p>
<li><a href="vouesin.html">Vouesin - Voisin</a><p>
<li><a href="baker.html">Frederick Baker</a><p>
<li><a href="briggs.html">Briggs</a><p>
<li><a href="lesenfants.html">Les Enfants</a><p>
<li><a href="gagnepetit.html">Au Gagne Petit</a><p>

<li><a href="gdfcrititchi.html">Ch'est a&icirc;si d'crititchi</a><p>
<li><a href="elections_8.html">Tchi s&egrave;rt l&eacute; publyi s&egrave;rt un ingrat</a><p>
<li><a href="gdfmultiplication.html">La multiplic&acirc;tion!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

