<HTML>
<HEAD>
<TITLE>UNE D&Eacute;PUTATION.</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>UNE D&Eacute;PUTATION.</h2></font></center><br>
<CENTER><TABLE><TR><TD>
Dans iune de nos p&acirc;raisses d'amont<br>
V&ecirc;tchu un certain Tom La Fond,<br>
Un bouan gar&ccedil;on a chein qu'nou ouai,<br>
Qu'&agrave;vait de tout temps fait san d'vai.<br>
Offici d'police &agrave; djaix-huit ans,<br>
Chinq ans oppr&egrave;s un Surveillant<br>
Et comme il 'tait solide gaillard<br>
Nou l'mins Chant'nyi quatre ans pus tard.<br>
<p>

Jamais n'vouli monter pus haut<br>
Mais ses amins disaient "I' faut."<br>
J'allons l'nommer not'e <a href="connetable.html">Conna&icirc;tablye</a>,<br>
J'n'avons pas d'homme aussi capablye,<br>
Mais jamais Tom vouli c&eacute;der<br>
Ch'tait inutile de l'persuader.<br>
"Ne m'tracassez don pas la vie<br>
Laissez m&eacute; trantchille j'vos en prie."<br>
<p>

Ils avaient biau l'&ecirc;tibotchi,<br>
I'resti ferme comme un rotchi,<br>
Mais che n'tait raique pour un p'tit d'temps.<br>
Les <a href="politics.html#deputies">D&eacute;put&eacute;s</a> au but d'trais ans<br>
D'vaient r'&ecirc;tre &ecirc;lus ou rempliaichis.<br>
Le sien sortant lus dit, "Cherchiz<br>
Un autre candidat s'ou voulez<br>
Quant &agrave; m&eacute; j'en ai leu assez!"<br>
<p>

La p&acirc;raisse d&icirc;t, "Faut qu'nou ramasse<br>
Un candidat d'une certaine classe,<br>
Des candidats? Et ouest qu'i'sont?<br>
Y'en a pas d'autre que Tom La Fond!"<br>
Alors un jour les Inspecteurs,<br>
Les Chant'niers et Monsieur l'Recteur,<br>
S'en furent siez Tom pour li d'mander<br>
De s'laissi nommer <a href="politics.html#deputies">D&eacute;put&eacute;</a>.<br>
<p>

Ah &ccedil;a, man Tom, je sommes venus<br>
T&eacute; dithe chute feis n'y a pas de r'fus;<br>
Les &ecirc;lecteurs si fient sus t&eacute;<br>
Pour rempliaichi not'e <a href="politics.html#deputies">D&eacute;put&eacute;</a>.<br>
Tom lus dit qu'i n'en voulait rain<br>
Mais les Messieux l'fliattithent si bain<br>
Qu'i vinrent &agrave; li touaner la t&ecirc;te<br>
Et Tom c&eacute;di &agrave; lus r&eacute;tch&ecirc;te.<br>
<p>

Une si importante situation<br>
M&eacute;thite bain une d&eacute;putation.<br>
C'est pourtchi Tom j'veindrons si&eacute;z t&eacute;<br>
En grande tenue Mardi au s&eacute;,<br>
Ne te d&ecirc;range pas, ch'n'est pas la peine<br>
Je ne s'rons pas fort pus d'une trentaine<br>
Dis &agrave; ta femme, j'pouvons nos gr&eacute;e<br>
D'un mio d'g&acirc;che et d'une tass&eacute;e d'th&eacute;e.<br>
<p>

Tom s'en fut trouver Isabelle<br>
Et li annonci la grand'nouv'elle,<br>
I's'attendait qu'ou f'thait du train<br>
Mais lyi ou tappit des deux mains<br>
Et s'&eacute;cryi: "Que j'sis heutheuse<br>
Je m'en vais-t-i' &eacute;tre ordgilleuse;<br>
Tu s'ras "Moussieu" et m&eacute; "Madame"<br>
Ne t'en va pas r'fuser, man Tom.<br>
<p>

I'n' y eut pas grand dormi la ni&egrave;t<br>
Car comme un moulin &agrave; cliantch&egrave;t,<br>
Isabelle n'cessit pas san d'vis<br>
Ou plianni ses pr&eacute;path&acirc;tis.<br>
Comme ou disait "Des tasses de th&eacute;e?<br>
Tout ch'la est bon, mais j'allons vaie<br>
Que dans des patheilles situations<br>
Nou n'fait pas d'm&ecirc;me siez les La Fond.<br>
<p>

Ou dit &agrave; s'n homme qu'ou s'en allait<br>
Ramasser tout ch'qu'i' lus fallait;<br>
D'la g&acirc;che, du vin et des litcheurs,<br>
D'la limonade pour le Recteur.<br>
Tom d'vait aller avec le querre<br>
Si&egrave;z sa belle-soeur cherchi des verres,<br>
Partie des siens &eacute;taient b&ucirc;chis<br>
Et n'avaient pas 't&eacute; rempliaichis.<br>
<p>

Quand Mardi vint, ou pouvez craithe<br>
Que tout l'm&eacute;nage 'tait en affaithe,<br>
Une rangie d'bouteilles sus l'dr&eacute;cheux,<br>
Et toutes les chaises minses dans l'parleux.<br>
A chinq heuthes Tom s'en fut &agrave; haut<br>
S'r&acirc;ser et s'laver comme i' faut,<br>
Changi sa c'minse et san cors&egrave;t<br>
Qu'Isabelle avait mins sus l'li&egrave;t.<br>
<p>

A sept heuthes juste la clioche sonni;<br>
Ch'tait la servante qui ra&icirc;ponni,<br>
Ou fit entrer touos les messieux<br>
Et les fit passer dans l'parleux,<br>
Tom entri au but d'tchiques instants,<br>
Sou&ocirc;levant de grands applaudissements.<br>
De l'assistance i' fit la ronde,<br>
Et ch&acirc;tchi d'main avec tout l'monde.<br>
<p>

Ch'tait l'Recteur qui fut l'porte-vouaix;<br>
I'to&ucirc;ssoti un couplye d'fais,<br>
Et dit comme ch'la "Moussieu La Fond<br>
Ou savez bain pourtchi qu' je v'nons,<br>
V'chin en deux mots la position;<br>
Pour &eacute;viter une &ecirc;lection,<br>
Ch'est tout le d&eacute;sir des &eacute;lecteurs<br>
Qu'ou nos fachiez une grande faveur."<br>
<p>

"Not'e <a href="politics.html#deputies">D&eacute;put&eacute;</a> &agrave; d&eacute;cliath&eacute;<br>
Qu'il est malade, b&eacute;t&ocirc;t path&eacute;,<br>
Et nos dit qu'i' n'est pus tchestion,<br>
Qu'i r'entreprenne une autre gestion,<br>
Alors, je nos sommes r&eacute;unis,<br>
Et tout l'monde est du m&eacute;me avis,<br>
N'y a bain seux pas deux opinions,<br>
L'homme qu'i' nos faut ch'est Tom La Fond!"<br>
<p>

Il est vrai qu'y en a qui disent<br>
Qu'ou n'&eacute;tes pas souvent &agrave; l'&eacute;glyse,<br>
Je vos y ai veu tchiquefais pourtant<br>
Dans l'temps qu'ous &eacute;tiez Surveillant<br>
Et j'esp&egrave;the que pus tard, "you know,"<br>
Ou r'veindrez r'joindre man p'tit troupeau,<br>
Mais ch'la peut tr&eacute;jous s'distchuter<br>
"Une feis qu'ou s'sez not'e D&eacute;put&eacute;."<br>
<p>

Isabelle, par tchuthiosit&egrave;,<br>
S'n ouotheille coll&egrave;e au creux d'la cli&egrave;,<br>
Ou&iuml; bain tout l'monde se mettre &agrave; rithe,<br>
Pensi, "Tch'est qu'Tom s'en va lus dithe?<br>
Il a d'la becque quand j'sommes touos seurs?<br>
Mais dans la pr&eacute;sence du Recteur<br>
S'en va aheuqueter comme un sot,<br>
Et finitha par ne dithe mot."<br>
<p>

I' n'y a pas d'doute Tom 'tait nerveux,<br>
Mais malgr&eacute; ch'la, i' dit, "Messieux,<br>
Je sis bain liain d'&ecirc;tre orateur<br>
Mais faut qu' je r'mercie not'e Recteur<br>
De tout ch'qu'il a dit a m'n &ecirc;gard;<br>
J'n'en m&eacute;thite pas la pus p'tite part.<br>
Ses beIIes patholes m'ont touchi l'tchoeu.<br>
Ou m'faites, Messieux une grande honneu."<br>
<p>

Je n'sis pas digne d'une patheille chose<br>
Mais puisque ous insistez, j'suppose<br>
Qu'i faut bain que j'diche oui, bouannes gens."<br>
(Une vouaix, "Hear Hear!") (applaudissements)<br>
"Je n'promets pas d'faithe des mithaclyes,<br>
Mais j'garantis d'mettre tout obstaclye<br>
A touos les siens qui cherchethont<br>
D'bouleverser not'e constitution.<br>
<p>

Si vaint dans tchique temps des bandits<br>
Nos d'mander des chinq chents mille louis,<br>
J'lus raipondrai, "Arr&ecirc;te un mio!<br>
Je l&egrave;ve la Clameur de Haro!"<br>
Maintenant Messieux, je voudrais craithe<br>
Qu'ous allez prendre une fais &agrave; baithe,<br>
Ou m'extchus'sez pour tchiques instants<br>
Que j'ordonne des rafra&icirc;chissements."<br>
<p>

Isabelle, entrant dans l'parleux<br>
Fut applaudie par les Messieux<br>
Ch'tait l'moment l'pus heutheux d'sa vie.<br>
Oulle 'tait visiblement touchie.<br>
Le Recteur dit quand tout fut pr&ecirc;t<br>
"Messieux, attention si vos plia&icirc;t<br>
Vi&eacute;dgons un "bumper" jusqu'au fond!<br>
A "Moussieu" et "Madame" La Fond!"<br>
<p>


<p>&nbsp; </p>

<i>V&egrave;rsion mod&egrave;rn&icirc;s&eacute;e:</i><br/>
<p>&nbsp; </p><br/>

<center><font color="#215e21"><h2>EUNE D&Eacute;PUT&Acirc;TION </h2></font></center><br>


Dans ieune d&eacute; nos p&acirc;raisses d'amont<br/>
V&ecirc;tchut un c&egrave;rtain Tom La Fond,<br/>
Un bou&ocirc;n gar&ccedil;on &agrave; chein qu'nou ouait,<br/>
Tch'avait d&eacute; tout temps fait san d'ver.<br/>
Offici d'police &agrave; dgi&ecirc;x-huit ans,<br/>
Ch&icirc;nq ans aupr&egrave;s un Seurvilyant<br/>
Et comme i' 'tait solide gaillard<br/>
Nou l'm&icirc;nt Chent'nyi quatre ans pus tard.<br/>
<br/>
Janmais n'voulit monter pus haut<br/>
Mais ses anm&icirc;ns disaient &quot;I' faut.&quot;<br/>
J'allons l'nommer not' Conn&ecirc;tabl'ye,<br/>
J'n'avons pas d'homme aussi capabl'ye,<br/>
Mais janmais Tom voulit c&eacute;der<br/>
Ch'tait innutile d&eacute; l'p&egrave;rsuader.<br/>
&quot;N&eacute; m'tracassez don pas la vie<br/>
La&icirc;ssiz-m&eacute; trantchil'ye j'vos en prie.&quot;<br/>
<br/>
Il' avaient bieau l'&ecirc;tibotchi,<br/>
I' restit f&egrave;rme comme un rotchi,<br/>
Mais ch&eacute; n'tait ra&icirc;que pour un p'tit d'temps.<br/>
Les D&eacute;put&eacute;s au but d'trais ans<br/>
D'vaient r'&ecirc;tre &ecirc;lus ou rempliaichis.<br/>
L&eacute; sien sortant lus dit, &quot;Ch&egrave;rchiz<br/>
Un aut' candidat s'ou voulez<br/>
Quant &agrave; m&eacute; j'en ai ieu assez!&quot;<br/>
<br/>
La p&acirc;raisse d&icirc;t, &quot;Faut qu'nou ram&acirc;sse<br/>
Un candidat d'eune c&egrave;rtaine cl&acirc;sse,<br/>
Des candidats? Et o&ugrave;'est qu'i' sont?<br/>
Y'en a pas d'aut' qu&eacute; Tom La Fond!&quot;<br/>
Alors un jour les &Icirc;nspecteurs,<br/>
Les Chent'ni&egrave;rs et Moussieu l'Recteu,<br/>
S'en f&ucirc;tent siez Tom pour l&icirc; d'mander<br/>
D&eacute; s'la&icirc;ssi nommer D&eacute;put&eacute;.<br/>
<br/>
Assa, man Tom, j&eacute; sommes v&eacute;nus<br/>
T&eacute; dithe chutte fais n'y a pas d&eacute; r'fus;<br/>
Les &ecirc;lecteurs s'y fient sus t&eacute;<br/>
Pour rempliaichi not' D&eacute;put&eacute;.<br/>
Tom lus dit qu'i' n'en voulait rein<br/>
Mais les M&ecirc;ssieux l'fliatt&icirc;tent si bein<br/>
Qu'i' v&icirc;ntent &agrave; l&icirc; tou&ocirc;nner la t&ecirc;te<br/>
Et Tom c&eacute;dit &agrave; lus r&eacute;tch&ecirc;te.<br/>
<br/>
Eune si &icirc;mportante situ&acirc;tion<br/>
M&eacute;thite bein une d&eacute;put&acirc;tion.<br/>
Ch'est pourtchi, Tom, j'veindrons siez t&eacute;<br/>
En grande t&eacute;nue Mardi au s&eacute;,<br/>
N&eacute; t'd&ecirc;range pas, ch'n'est pas la peine<br/>
J&eacute; n's'sons pas fort pus d'eune trentaine.<br/>
Di &agrave; ta femme, j'pouvons nos graie<br/>
D'un mio d'g&acirc;che et d'eune t&acirc;ss&eacute;e d'th&eacute;e.<br/>
<br/>
Tom s'en fut trouver Isabelle<br/>
Et li'annoncit la grande nouvelle,<br/>
I' s'attendait qu'ou f'thait du train<br/>
Mais lyi ou tapit des deux mains<br/>
Et s'&ecirc;criyit: &quot;Qu&eacute; j'sis heutheuse<br/>
J&eacute; m'en vais-t-i' &ecirc;tre ordgilleuse;<br/>
Tu s'sas &quot;Moussieu&quot; et m&eacute; &quot;Madanme&quot;.<br/>
<b>N&eacute; t'en va pas r'fuser, man Tom.</b><br/>
<br/>
I' n'y'eut pas grand dormi la niet<br/>
Car comme un moul&icirc;n &agrave; cliantchet,<br/>
Isabelle n'c&ecirc;ssit pas san d'vis:<br/>
Ou pliannit ses pr&eacute;path&acirc;tis.<br/>
Comme ou disait &quot;Des t&acirc;sses d&eacute; th&eacute;e?<br/>
Tout ch'la est bouon, mais j'allons vaie<br/>
Qu'dans des pathelles situ&acirc;tions<br/>
Nou n'fait pas d'm&ecirc;me siez les La Fond.&quot;<br/>
<br/>
Ou dit &agrave; s'n homme qu'ou s'en allait<br/>
Ram&acirc;sser tout ch'qu'i' lus fallait;<br/>
D'la g&acirc;che, du v&icirc;n et des litcheurs,<br/>
D'la limonnade pour l&eacute; Recteur.<br/>
Tom d'vait aller auvec l&eacute; qu&egrave;rre<br/>
Siez sa belle-soeu ch&egrave;rchi des v&egrave;rres,<br/>
Partie des siens &eacute;taient b&ucirc;chis<br/>
Et n'avaient pas 't&eacute; rempliaichis.<br/>
<br/>
Quand Mardi v&icirc;nt, ou pouvez craithe<br/>
Qu&eacute; tout l'm&eacute;nage 'tait en affaithe,<br/>
Eune rangie d'boutelles sus l'dr&eacute;cheux,<br/>
Et toutes les tcha&icirc;ses m&icirc;nses dans l'parleux.<br/>
&Agrave; ch&icirc;ntch' heuthes Tom s'en fut &agrave; haut<br/>
S'r&acirc;ser et s'laver comme i' faut,<br/>
Changi sa c'm&icirc;nse et san corset<br/>
Qu'Isabelle avait m&icirc;ns sus l'liet.<br/>
<br/>
&Agrave; sept heuthes juste la clioche sonnit;<br/>
Ch'tait la s&egrave;rvante tchi r&ecirc;ponnit,<br/>
Ou fit entrer touos les m&ecirc;ssieux<br/>
Et les fit p&acirc;sser dans l'parleux,<br/>
Tom entrit au but d'tchiques &icirc;nstants,<br/>
Sou&ocirc;l'vant de grands appliaudissements.<br/>
D&eacute; l'assistance i' fit la ronde,<br/>
Et ch&acirc;tchit d'main auvec tout l'monde.<br/>
<br/>
Ch'tait l'Recteu tchi fut l'porte-vouaix;<br/>
I' to&ucirc;ssotit un coupl'ye d'fais,<br/>
Et dit comme ch'la &quot;Moussieu La Fond,<br/>
Ou savez bein pourtchi qu'j&eacute; v'nons,<br/>
V'ch&icirc;n en deux mots la position;<br/>
Pour &ecirc;viter eune &ecirc;lection,<br/>
Ch'est tout l&eacute; d'si des &ecirc;lecteurs<br/>
Qu'ou nos faichiez eune grande faveur.&quot;<br/>
<br/>
&quot;Not' D&eacute;put&eacute; &agrave; d&ecirc;cliath&eacute;<br/>
Qu'il est malade, b&eacute;t&ocirc;t path&eacute;,<br/>
Et nos dit qu'i' n'est pus tchestchion,<br/>
Qu'i r'entr&eacute;prenne eune aut' gestion,<br/>
Alors, j&eacute; nos sommes r&ecirc;unnis,<br/>
Et tout l'monde est du m&ecirc;me avis,<br/>
N'y'a bein seux pas deux opinnions,<br/>
L'homme tch'i' nos faut ch'est Tom La Fond!&quot;<br/>
<br/>
Il est vrai qu'y'en a tchi disent<br/>
Qu'ou n'&ecirc;tes pas souvent &agrave; l'&eacute;glyise,<br/>
J&eacute; vos y'ai veu tchiquefais pourtant<br/>
Dans l'temps qu'ous &ecirc;tiez Seurvilyant<br/>
Et j'esp&eacute;the qu&eacute; pus tard, &quot;<i>you know</i>,&quot;<br/>
Ou r'veindrez r'jouaindre man p'tit <i>troupeau</i>,<br/>
Mais ch'la peut tr&eacute;jous s'distchuter<br/>
&quot;Eune fais qu'ou s'sez not' D&eacute;put&eacute;.&quot;<br/>
<br/>
Isabelle, par tchuthi&ocirc;sit&eacute;,<br/>
S'n ouothelle coll&eacute;e au creux d'la cli&eacute;,<br/>
Ou&iuml;t bein tout l'monde s&eacute; mettre &agrave; rithe,<br/>
Pensit, &quot;Tch'est qu'Tom s'en va lus dithe?<br/>
Il a d'la becque quand j'sommes touos seurs<br/>
Mais dans la pr&eacute;sence du Recteur<br/>
S'en va aheuqu'ter comme un sot,<br/>
Et finnitha par n&eacute; dithe mot.&quot;<br/>
<br/>
I' n'y'a pas d'doute Tom 'tait n&egrave;rveux,<br/>
Mais malgr&eacute; ch'la, i' dit, &quot;M&ecirc;ssieux,<br/>
J&eacute; sis bein liain d'&ecirc;tre orateur<br/>
Mais faut qu'j'&egrave;rmercie not' Recteur<br/>
D&eacute; tout ch'qu'il a dit &agrave; m'n &ecirc;gard;<br/>
J'n'en m&eacute;thite pas la pus p'tite part.<br/>
Ses belles patholes m'ont touchi l'tchoeu.<br/>
Ou m'faites, M&ecirc;ssieux, eune grande honneu.&quot;<br/>
<br/>
J&eacute; n'sis pas d&icirc;ngne d'eune pathelle chose<br/>
Mais puisque ous &icirc;nsistez, j'suppose<br/>
Qu'i' faut bein qu&eacute; j'diche oui, bouonnes gens.&quot;<br/>
(Eune vouaix, &quot;<i>Hear Hear</i>!&quot;) (appliaudissements)<br/>
&quot;J&eacute; n'promets pas d'faithe des mithacl'yes,<br/>
Mais j'garantis d'mettre tout obstacl'ye<br/>
&Agrave; touos les siens tchi ch&egrave;rch&eacute;thont<br/>
D'boulev&egrave;rser not' constitution.<br/>
<br/>
Si veint dans tchique temps des bandits<br/>
Nos d'mander des ch&icirc;n chents mille louis,<br/>
J'lus r&ecirc;pondrai, &quot;Arr&ecirc;te un mio!<br/>
J&eacute; l&egrave;ve la <i>Clameur de Haro</i>!&quot;<br/>
Maintenant M&ecirc;ssieux, j&eacute; voudrais craithe<br/>
Qu'ous allez prendre eune fais &agrave; baithe,<br/>
Ou m'extch&ucirc;s'sez pour tchiques &icirc;nstants<br/>
Qu&eacute; j'ordonne des rafra&icirc;chissements.&quot;<br/>
<br/>
Isabelle, entrant dans l'parleux<br/>
Fut appliaudie par les M&ecirc;ssieux<br/>
Ch'tait l'moment l'pus heutheux d'sa vie.<br/>
Ou 'tait visibli&eacute;ment touchie.<br/>
L&eacute; Recteur dit quand tout fut pr&ecirc;t<br/>
&quot;M&ecirc;ssieux, attention s'i' vos plia&icirc;t<br/>
Vi&eacute;dgons un &quot;<i>bumper</i>&quot; jusqu'au fond!<br/>
A &quot;Moussieu&quot; et &quot;Madanme&quot; La Fond!&quot;<br/>
<br/>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="2mots2.html">Deux mots</a><p>

<li><a href="deput.html">Les D&eacute;putations</a><p>
<li><a href="paternel.html">Les ami&eacute;t&eacute;s d'un foyi paternel</a><p>
<li><a href="cahouain_deputations1923.html">Quant ch&egrave;s l'temps des d&eacute;putations</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
