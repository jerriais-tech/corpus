<HTML>
<HEAD>
<TITLE>Du nouv&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Du nouv&eacute;</h2></font></center><p>

<br/>
Y'a rein d'nouv&eacute; souos l'sol&eacute;. Mais &agrave; la f&icirc;n d'tout l'h&egrave;rtch&icirc;n d's <a href="votevoc.html">&ecirc;lections</a>, d&eacute; toute l'ardgument'tie entre les candidats, et d'toute la bardg&icirc;ngn'nie dri&eacute;the les ridgieaux du pouv&eacute;, j'avons un nouvieau Chef Minnistre. Ch'est &agrave; esp&eacute;ther qu&eacute; l'S&eacute;nateu L'Sueux et sa nouvelle &ecirc;tchipe (ou s'lon des malcontents, la m&ecirc;me racachie d'vielles huthes) pou&ocirc;rront proposer des nouvieaux plians pouor l'&ecirc;cononmie, l'envithonnement et les tchestchions sociales.<br/>
<br/>
Si les nouvieaux <a href="minnistres.html">Minnistres</a> ont 't&eacute; &ecirc;lus au mais d'D&eacute;zembre, ch'est l'mais d'Janvyi tch'est l'mais d'nouvieaux c'menchements. Les cheins tch'ont fait des r&eacute;solutions &eacute;thont l'esp&eacute; d'les garder, s&eacute;non qu'les r&eacute;solutions sont des jets tendres tchi peuvent &ecirc;t' abattus dans eune sa&icirc;son gelive. Pouor les cheins tch'ont tr&eacute;jous les m&ecirc;mes r&eacute;solutions ava&ucirc; l's ann&eacute;es, &egrave;rnouv'ler les r&eacute;solutions est eune cou&ocirc;teunme coumme ch'est entrer tr&eacute;jous par la m&ecirc;me porte. Les cheins tchi sont pus &agrave; co vithouards n&eacute; pou&ocirc;rront janmais y tcheindre r&eacute;sol&ucirc;ment, et tou&ocirc;nn'nont et ratou&ocirc;nn'nont coumme dans eune porte &agrave; vithouette.<br/>
<br/>
Iun des candidats malheutheurs &egrave;s dreines &ecirc;lections r'm&egrave;rtchit, s'lon l'<a href="ditons.html">diton</a>, qu&eacute; quand eune porte vos est freunm&eacute;e au nez, ou trouv'thez fache d&eacute; bouais siez l's aut's. Mais ch'fut l'dgieu Romain Janus tchi donnit san nom au <a href="janvyi_mais.html">mais d'Janvyi</a>. Janus, li, 'tait l'dgieu des portes et il avait deux faches - ieune pouor &egrave;rgarder en d'vant v&egrave;rs l'av'n&icirc;n, et l'aut' pouor &egrave;rgarder en dri&eacute;the v&egrave;rs l'temps p&acirc;ss&eacute;. Quand les J&egrave;rriais &egrave;rgardent en dri&eacute;the v&egrave;rs l'ann&eacute;e 2008 tch'est horte, ch'est seux qu'bein d'entre nous &eacute;thont eune minne d&eacute; cat r&ocirc;ti en consid&eacute;thant les scandales, crises &ecirc;cononmiques et politiques et les d'g&acirc;ts qu'l&eacute; temps a gr&eacute;e.<br/>
<br/>
Assa, j&eacute; n'sommes pon acouo pr&ecirc;ts &agrave; p&acirc;sser par la grand' porte. J'allons vaie si l'nouvieau Chef Minnistre et ses nouvelles faches pou&ocirc;rront enfachi les calenges d&eacute; l'ann&eacute;e tchi veint - m&ecirc;me s'i' y'a des troubl'ye-f&ecirc;tes tchi continnue&ucirc;thont d'traiter nos Membres des <a href="etats.html">&Ecirc;tats</a> d'doubl'ye-faches.<br/>
<br/>
Eune bouonne ann&eacute;e &agrave; touos les lecteurs d'la g&acirc;zette - et m&ecirc;me &egrave;s nouvieaux Minnistres!<br/>
<br/>
<i><a href="jerpoem.html">Geraint Jennings</a>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="findannee.html">Fin d'ann&egrave;e</a><p>
<li><a href="nouvanpl.html">La Nouvelle Ann&egrave;e</a><p>
<li><a href="pourlenouvelan.html">Pour le Nouvel An</a><p>
<li><a href="gdfresolutions.html">R&ecirc;solutions d'Nouvel An</a><p>
<li><a href="resol.html">R&ecirc;solutions</a><p>
<li><a href="1901.html">1901</a><p>
<li><a href="1900.html">1900</a><p>
<li><a href="1918.html">Mil-Neu'-Chent-Djiex-Huit</a><p>
<li><a href="nouvelan.html">L&eacute; Caouain au Nouvel An</a><p>
<li><a href="sterling.html">Sterling Advice for the Coming Year</a><p>
<li><a href="pmresolutions.html">Bouonnes r&eacute;solutions</a><p>
<li><a href="nouvelan2023gj.html">&Agrave; chu Nouvel An qu&eacute; j'n'&eacute;thais pon veu</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
