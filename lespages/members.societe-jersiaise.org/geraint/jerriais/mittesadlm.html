<HTML>
<HEAD>
<TITLE>La Fountaine &egrave;s Mittes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Fountaine &egrave;s Mittes</h2></font></center><p>
<a href="delamare.html"><IMG SRC="delamare.gif" WIDTH=350 HEIGHT=142 border=0 align="right" alt="Countes d'un &Egrave;rv'nu"></a>
'J'cmenche a perdre la veue,' s'fit le buoan'houmme Ph'lip de Caudeville &agrave; sa buoannefemme, 'i' s'en va faller que j'aille &agrave; la Fountaine &egrave;s Mittes ramasser d'ieau pour me bangni l'siers.'<br/>
<br/>
Car dans l'vier temps s'nous avait ma &egrave;s iers ou la veue faillie nou'n'allait pas en ville counsulter eun specialiste qui vos cherge chinquante louis pour vos sou'atter l'Bounjour, nou' prenait eune jougue &agrave; cidre et d'scendait &agrave; la Fountaine &egrave;s Mittes la remplyi d'ieau pour se laver l's'iers.<br/>
<br/>
Mais la buoannefemme M&eacute;r&eacute; de Caudeville counaissait son buon'houmme. 'Ne m'racounte pas ditelles histouaithes,' ou's'fit, 'ch'n'est pas &agrave; la Fountaine &egrave;s Mittes que tu t'envas, car n'y'a pas d'auberge l&agrave;-bas. Tu t'envas au pid d'l'&eacute;gise et quand tu r'veindras t'&eacute;thas en effet la veue faillie et tu clyeinteras nardi, car tu s'ras caud d'b&egrave;the.'<br/>
<br/>
Eh bein, le buoan'houmme Ph'lip en avais ieu assez, d'&ecirc;tre tr&eacute;jous picangnyi par sa buoannefemme: il en avait si plien les braies qu'i' s'en fut s'souasladgi &agrave; l'auberge. Et en r'venant i' clyeintait hardi et avait d'la peine &agrave; s'trainer, tant i' craulait. Mais, viyous, chest ch'la qui s'arrive &egrave;s hoummes quand lus buoannefemme les picangnye &agrave; loungeur de jour. Quand i' r'arrivit siez li la buoannefemme M&eacute;r&eacute; 'tait d&ecirc;j&agrave; au liet et ou n'l'entendit pas entrer. Et d'm&ecirc;me le Ph'lip entre dans s'n' apotie, trouve eune jougue &agrave; cidre, et le v'la hors &agrave; la Fountaine es Mittes cherchi d'ieau. Le c'min le loung du Cr&eacute; qui m&ecirc;ne &agrave; la fountaine 'tait hardi rude - y'avait des trouncs d'geon partout - et i' tchulbutit pusieurs fais en d'scendant.<br/>
<br/>
Tout pr&egrave;s d'la fountaine y'a un hardi sale creux, Le Rouoge Creux coumme nou' l'appelle. Il est au mains chinquante pids d'profound et les c&ocirc;t&eacute;s sount &agrave; pic. Et l'Ph'lip de Caudeville, qui 'tait si caud d'b&egrave;the qu'i'n'savait pas tchiqu'i' faisait, se traine parmi la feugiethe et appr&ecirc;che trop pr&egrave; du creux, choppe et tchait d'dans. s'il avait 't&eacute; sobre i' se s'rait tu&eacute;, mais, bah, les siens qu'ount but eune fais d'trop i' peuvent s&eacute; capuchi sans s'faithe d&eacute; ma.<br/>
<br/>
Tout buoun, mais coumment s'en d&ecirc;haller? Coumme j'vos disais, les c&ocirc;t&eacute;s du creux 'taient &agrave; pic, et l'houmme le pus leste et l'pus sobre n'&eacute;thait jamais peu les grimper, et l'Ph'lip de Caudeville &eacute;n 'tait ni leste ni sobre. I' s'm&icirc;nt &agrave; faithe des heurles, mais beins eux n'y'avait persounne par les c'm&icirc;ns pour l'entendre.<br/>
<br/>
Quand la M&eacute;r&eacute; de Caudeville se r&eacute;villit le lound'main et qu'ou vit que l'Ph'lip &eacute;n 'tait pas la ou' s'en fut trouver l'Chentnyi, le grand Jean Gibaut d'en Egypte. I counnaissait le Ph'lip de Caudeville de vieille main et d'm&ecirc;me i' rassemblyi les Officiers de Counn&eacute;tablye et lus dit d'aller batt' les ruettes entre l'auberge et les Pliatouns, ouesqu'i' trouv'raient le Ph'lip &ecirc;travl&eacute;, endormi countre tchique foss&eacute;. Mais i' passitent toute la matin&eacute;e a batt' les ruettes et n'le trouvitent pas. Et d'm&ecirc;me i' r'rentrent tous siez s&eacute; d&icirc;ner et faithe lus tripot d'b&ecirc;tes, et l'arlev&eacute;e 'tait d&ecirc;j&agrave; bein avanchie quand i' s'en r'futent en Egypte dithe au Chentnyi qu'i' n'avaient trouv&eacute; ni p&eacute; ni carcasse du Ph'lip.<br/>
<br/>
'Mais', s'fit le grand Jean Gibaut, 'iou den dgablye qu'i' peut aver disparu? Y'a acquo eune pliaiche que j'n'avouns pas cherchi. I dit qu'il a la veue faillie et i' va d'temps en temps &agrave; la Fountaine es Mittes cherchi d'ieau. Allez l&agrave;-bas, mes gar&ccedil;ouns, i' pourrait et' endormi l&agrave;. Et d'm&ecirc;me le v'la les Officers de Counn&eacute;tablye qui d'scendent &agrave; la fountaine. Tout alentou' la feugiethe 'tait fouali&eacute;e et el' ententitent ches heurles d&ecirc;haller du Rouge Creux. I savaient bein que ch'tait l'Ph'lip et que puisse qu'i' heurlait si bein i' n'avait pas souffert grand ma. Mais i' c'menchait &agrave; faithe niet et i' savaient bein qu'i' s'n'allaient pas pouver l'd&ecirc;haller chu jour-l&agrave;. Et d'm&ecirc;me i' s'avisitent de n'rein lis dithe et i' s'en r'futent racounter l'affaithe au chentnyi. 'Mercie, mes gar&ccedil;ouns,' s'fit l'grand Jean Gibaut, achteu j'sais coumment m'ramasser'. Et le v'l&agrave; hors &agrave; travers les Pliatouns siez M&eacute;r&eacute; d'Caudeville lis dithe que l'Ph'lip avait 't&eacute; trouv&eacute;, mais qu'i; 'tait au bas du Rouoge Creux et qu'i' s'n'allait prendre &agrave; la police au mains deux jours pour le d&ecirc;haller.<br/>
<br/>
'V'la tchi veur dithe, M&eacute;r&eacute;, que pour acquo trais niets tu t'en vas aver a couochi toute seule et qu'tu n'&eacute;thas pas l'Ph'lip a t'cauffer l'liet. Mais vais tu, tu l'picangnye tant que p't&eacute;te il aime mus rester au found du Rouoge Creux que d'&eacute;rvener siez t&eacute;. Demain au matin j'm'en vais l&agrave;-bas lis d'mander.'<br/>
<br/>
La pouare M&eacute;r&eacute; 'tait en l&egrave;rmes. 'Chentnyi, ou s'fit, s'ou pouvais le d&eacute;haller du Rouoge Creux et r'amner ichein j'vos guarantie que j'soignerait d'li coumme i' faut, sans jamais l'picagnyi.'<br/>
<br/>
Au prs du Rouoge Creux y'avait eune cranne, de tchi qu'les fermiers s&eacute; servaient pour ramasser du vraic. I' m&ecirc;nagitent &agrave; pliaitchi la cranne au d'sus du Rouoge Creux, eun janne Offici' d'Counn&eacute;tablye d'scendit sus eune corde et r&eacute;ussit, &agrave; la passer alentou d'Ph'lip de Caudeville, qui par chu temps-l&agrave; 'tait presqu'sans counnaissance, et i' l'ramount&icirc;tent.<br/>
<br/>
D&eacute;pis chu jour-l&agrave;, la veue au Ph'lip ramodit hardi et la buoannefemme M&eacute;r&eacute; se coumportit. Le grand Jean Gibaut ch'esit eune vrai buoan chentnyi, qu'i savait s'ramasser.<br/>
<br/>
<i><a href="delamare.html">L&eacute; Vi&egrave;r Trin'tais</a></i><br/>
<br/>
<i>JEP 2/7/1993</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mittes.html">La Fontaine des Mittes</a><p>
<li><a href="mittes2.html">La Fontaine es Mittes</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

