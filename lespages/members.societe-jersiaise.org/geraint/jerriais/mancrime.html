<HTML>
<HEAD>
<TITLE>Man Crime</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Man Crime</h2></font></center><p>
<br/>
<br/>
<div align="center"><b>L'ENTR&Eacute;E EN SC&Egrave;NE.</b><br/>
</div><div align="left"><br/>
<br/>

&quot;ELIE!&quot;<br/>
<br/>
Ch'tait la vouaix du Greff'yi d'la grand' Cour, cliaithe et rapide coumme un &ecirc;par de feu.<br/>
<br/>
&quot;PR&Eacute;SENT&quot;! que j'dis, en trembliottant, et en me l'vant d'bu' un instant, pour me rassi&eacute;the tout d'suite sus man p'tit banc, &agrave; bu d'forche et tout &ecirc;peuxth&egrave;.<br/>
<br/>
Ch'tait les Assisses. Toute la Cour 'tait l&agrave;, et l'Pr&eacute;sident, dans sa rouoge robe, me faisait trimeu', tant il avait l'air s&eacute;v&eacute;the.<br/>
<br/>
Le Protchuleux me r'gardait &agrave; travers ses lunettes. Ses yeux erlisaient coumme des vers-peurs et il avait l'air de s'dithe: &quot;Je l'tcheins et il est bein path&egrave; chutte fais.&quot;<br/>
<br/>
Le Jury 'tait dans les trais bancs qu'ou' savez. La pus grand' partie avaient des n&eacute;thes c&acirc;saques mais lus mine 'tait occouo pus sombre que lus habits. Touos les siens qui r'gardaient d'man bord me rouolaient des yi&egrave;rs coumme des souotasses; lus poings 'taient agripp&egrave;s au d'vant d'lus banc coumme pour les emp&ecirc;chi d's'avoler sus mai pour m'agver sans pus d'c&eacute;r&eacute;monie. Pas un seul n'avait l'air d'&ecirc;tre m&ecirc;me pr&ecirc;t &agrave; &ecirc;couter si m'n'Avocat pourrait b&eacute;t&ocirc;t dithe tchic chose en ma faveur, ne f&ucirc;t-che que pliaidgi des circonstances att&eacute;nuantes.<br/>
<br/>
Un moment, j'avais qu&acirc;si esp&eacute;th&egrave;: Les noms &agrave; deux-trais de mes pus vi&egrave;rs amins avaient 't&eacute; appl'&egrave;s: <a href="brambilo.html">Piteur Pain</a>, <a href="picot.html">J.P.</a>, La&iuml;esse Ernon, <a href="lecaudey_fo.html">Dan L&ecirc;caudey</a>, <a href="patateselie.html">Cli&eacute;ment d'Caen</a>, mais quand l'Pr&eacute;sident eut d'mand&egrave; si y'avait des r&eacute;tchus&acirc;tions, le Protchuleux, tout d'un embront, les noummi touos les chinq et dit qu'i' les r'tch&ucirc;sait &quot;et p&eacute;remptoirement et pour cause,&quot; et touos les chinq fudrent renvi&egrave;s dans la gall'rie, avec un tas d'gens d'mauvaise vie.<br/>
<br/>
Et chutte foule-l&agrave;, dans la gall'rie, quand j'osais l'envisagi un instant, me faisait r'fredji l'sang dans les veinnes, car j'la viyais me pointer, ov des r'gards de haine et d'vengeance.<br/>
<br/>
Un seul houmme hors de tout ch'qui s'trouvait dans la Cour, pathaissait avair un mio pitchi d'mai. Ch'tait l'nouvieau Vicomte et j'le r'mertchais &agrave; mettre san ponchi dans un p'tit noeud coulant fait ov un bu de rouoge lachette et &agrave; vaie si v'la qu'&ecirc;treignait du et si v'la qui t'nait bon...<br/>
<br/>
Y'avait une longue ribandelle de t&eacute;moins tout autou' d'la tabl'ye du Greff'yi, qui les r'gardait, d'abord avec sa lunette et pis sans, coumme s'i' n'avait jamais veu d'itelles faches devant.<br/>
<br/>
Le Protchuleux, qu'avait s'n'Autoris&eacute; et deux &ecirc;crivains en herbe &agrave; l'instruithe, se mint &agrave; li&eacute;the l'enditement.<br/>
<br/><br/>
<br/>
</div><div align="center"><b>L'ENDITEMENT</b><br/>
</div><div align="left"><br/>
V'l&agrave; qui c'menchait par man nom et pis continuait en disant que j'avais 't&egrave; &quot;saisi de fait par le Chantgn'yi Gallichan, d'la p&acirc;raisse de Sait-H&eacute;lier et pr&eacute;sent&egrave; en Justice par le Counn&eacute;tabl'ye de ladite p&acirc;raisse,&quot; et pis que j'tais &quot;atchus&egrave; par le Protchuleux-g&eacute;n&eacute;ral du Ro&eacute;, d'avait, sciemment et volontaithement, avec pr&eacute;m&eacute;ditation et d'propos d&eacute;lib&eacute;th&egrave;, et malicieusement oar dessus l'marchi, dans l'intervalle de temps entre la fin du mais d'Septembre et l'jour de No&eacute; mil neu' chents djiex-sept, ou d'vi&egrave;rs chu temps, malgr&eacute; les public&acirc;tions faites dans les Chroniques de Jerry et dans les douze bo&euml;tes &agrave; la porte principale des Templ'yes parou&euml;ssiaux, et malgr&egrave;, &egrave;tou, les Ordres-en-Conseil num&eacute;thot&egrave;s A &agrave; Z, Nos. 1 &agrave; 9,876,543,210, 1914-1917, Geo. V., Ch. 7, et les autres Ordres-en-Conseil subs&eacute;quents &agrave; chts-l&agrave; et l's'amendant, les alouagnant, ou les raccourchissant, s'lon l'cas, lesquels Ordres, avec diverses Proclam&acirc;tions s'y rattachant, ont 't&egrave; d&ucirc;ment enregistr&egrave;s et publi&egrave;s dans l'Ile, et y'&eacute;thont forche de lo&eacute;, - sans pr&eacute;judice &agrave; nos dro&euml;ts constitutionnels et au r'cours des autorit&eacute;s locales ver je-n'sai-pon-tchi... enfin, d'avair, l'dit Elie, dans ches conditions l&agrave; et &agrave; l'&ecirc;poque susmentionn&egrave;e, coummins une infraction, ou m&ecirc;me <i>des</i> infractions, aux R&eacute;gli&eacute;ments en tchestchon, en ch'qu'il avait, en temps de dgherre, de disette et d'famine, pour san b&eacute;n&eacute;fice personnel et dans l'contraithe-sens du bein public, fait une MIGAUD DE CERTAINES PROVISIONS, qu'il avait muchie dans un racouain souos une pile de vielles gazettes dans l'bureau des Chroniques, au bas du Bi&egrave;r Marchi, et de tchi qu'i' n'avait opas dounn&egrave; aves au Comit&egrave;e d'la D'fense de l'Ile (D&eacute;partment d'l'Aliment&acirc;tion), comme l'exigent lesdits Ordres, - &agrave; savair une migaud de chucre en pain, de tchi que ledit Elie n'a pas peu inditchi la prov'nance.&quot;<br/>
<br/>
L'Avocat L'Gros - le seul des membres du Barreau qu'avait voulu ou&iuml; p&acirc;ler d'me d'fendre - se l'vit:<br/>
<br/>
&quot;L'atchus&egrave; r'nouvelle san pliaid de Non Coupabl'ye,&quot; qu'i' dit d'une vouaix grave et impressionnante.<br/>
<br/>
Et nou c'menchi &agrave; entendre les t&eacute;moins.<br/>
<br/><br/>
<br/>
</div><div align="center"><b>L'&Ecirc;VIDENCE DU CHANTGN'YI</b><br/>
</div><div align="left"><br/>
Le Chantgn'yi Gallichan monti dans la bo&euml;te. Il eut d'abord un mio bisto avec m'n'Avocat, parce qu'i' voulait p&acirc;ler en angliais et que j'nos y'opposions, dans l'esp&eacute;thance (entre nous) qui n'pouorrait pas s'expl'yitchi aussi bein en fran&ccedil;ais et que y'&eacute;thait la chance de l'faithe se m&ecirc;ler dans ses touannets, s'il 'tait obl'yigi &agrave; s'exprimer en fran&ccedil;ais.<br/>
<br/>
Le Pr&eacute;sident s'mins d'avec nous; il insisti qu'un Chantgn'yi qui veurt conserver l'estime des autorit&egrave;s dait savair la langue du pays et qu'il &eacute;thait &agrave; se d&ecirc;pliautchi du mus qu'i' pouorrait.<br/>
<br/>
L'Chantgn'yi s'mins don' &agrave; raconter au Jury, dans l'miyeu fran&ccedil;ais qu'i' pouvait, qu'un c&egrave;rtain Lundi, il avait 't&egrave; inform&egrave; par le coumit&eacute; d'la D'fense de l'Ile (D&eacute;partement de l'Alimant&acirc;tion) qu'en faisant les caltchuls des quantit&egrave;s d'chucre en pain qu'avaient 't&egrave; introduites dans l'&icirc;le dans l'couothant d'l'ann&egrave;e et des quantit&egrave;s qu'&eacute;taient occouo ammag&acirc;sin&egrave;es devant chonna, et en les compathant avec le total des r'tours renvi&egrave;s par les marchands, &eacute;piciers, aubergistes et partitchuli&egrave;rs y'avait une diff&eacute;thence D'UN LOPIN TOUT ENTCHI, que chu lopin d'chucre-l&agrave; d'vait prov'nin d'la boutique &agrave; Mess Parpaillon, d'apr&egrave;s les livres et les ch&eacute;dules, et qu'il avait deu &ecirc;tre vendu &agrave; tchic personne dans la ville, qui n'avait pas rendu compte de la mani&eacute;the de tchi qu'ou' s'en 'tait servie; qu'il avait 't&egrave;s ch&egrave;rgi par ledit Coumit&eacute; de faithe une entch&ecirc;te et qu'il avait mins des policeman en travas pour le d&ecirc;couvrir, parce que, pour sa part, il 'tait embarrass&egrave; &agrave; faithe une compathaison des po&euml;mes de Shakespeare avec les siens &agrave; Sarahbenson, qu'&ecirc;crit si souvent dans la Post; que les policeman 'taient v'nus &agrave; s'faithe presque seux que chu chucre-l&agrave; avait trouv&egrave; san c'min au bas du Vi&egrave;r Marchi; qu'ils avaient fouoilli partout dans l'United Club; qu'ils avaient touann&eacute; le bureau de la &quot;Prudential&quot; (D&eacute;put&eacute; Henderson, surintendant) tout chein-d'sus-d'sous; qu'ils avaient ergard&egrave; partout dans la pawnshop &agrave; Mr. Shaw, et que l'chucre &eacute;tait introuvabl'ye. - Qui n'pouvait pas &ecirc;tre dans le p'tit corps-de-garde parce l'Gouvernement n'fait jamais rein d'mal et n'gazouolle jamais de provisions... Que n'y'avait, don, pus qu'&agrave; fouoilli au bureau d'la gazette (car la seule autre pli&egrave;che dans l's'envithons, le Consulat de France, &eacute;tait souos la protection des privil&egrave;ges diplomatiques). Que dans ches conditions-l&agrave;, l'office avait 't&egrave; examin&egrave;e du haut en bas, les ouvriers ayant d'abord 'tait forchis, malgr&eacute; yeux, de prendre un jour de vacances pour qu'i' n'fussent pas &agrave; la vaie; que nou n'avait trouv&egrave; rein d'suspect dans l'imprim'thie, sinon un catalogue y'o&ugrave; qu'il 'tait p&acirc;l&egrave; d'allumettes &agrave; bouan marchi. - Que les policeman avaient d'vall&eacute; &agrave; bas, n'ayant pon peu entrer si&egrave;s Mess Bisson qu'&eacute;tait hors &agrave; la Collette et qu'avait emport&egrave; sa cli&egrave;, et qu'ils s'&eacute;taient mins en d'vai' d'examiner la boutique, mais qu'ils avaient yeu bieau faithe, i' n'avaient trouv&egrave;s que des affaithes sans autchune importance et rein &agrave; mangi, sinon la bouochie d'beurr&egrave;es &agrave; Fraink Amin, qu'&eacute;tait &agrave; &ecirc;crithe un avis n&eacute;crologique dans sa p'tite office, qu'il avait grand r'gret et qu'i' savait bein qu'un houmme qui faisait des rimes de temps en temps - le Chantgn'yi G. est hardi port&egrave; pour les po&egrave;tes - ne pens'sait jamais &agrave; enfreindre les regli&eacute;ments, mais que, pour l'amour de la forme et de l'acquit d'sa conscienche, i' fallait cherchu dans s'n'office &egrave;tou; que l'atchus&egrave; l'y'avait simpl'y&eacute;ment dit: <i>Hun</i>! et avait continu&egrave; sa n&eacute;crologie; qui n'trouvi rein d'extra dans les titheurs, ni sus les ais, ni dans l'armo&euml;the, ni dri&eacute;the le mitheux - car, circonstance qu'exciti d'abord ses soup&ccedil;ons, l'atchus&egrave; avait un mitheux dans s'n'office!! - mais que quand il eut envi&egrave; &agrave;-pilausi toutes les vielles gazettes qu'&eacute;taient fouorr&egrave;es dans un coin, au bu du &quot;dex,&quot; ses sudits soup&ccedil;ons fudrent confirm&egrave;s: le lopin d'chucre en pain 'tait muchi l&agrave; d'sous, tout &agrave; la carre! Qu'il avait tout d'suite s&eacute;questr&egrave; l'dit lopin d'chucre et avait envi&egrave; deux policemen &agrave; l'porter dans un h&egrave;rnais &agrave; la Station, tandis qu'avec l'aide du Sergent Mathet, I' saisissait formellement la persounne de l'atchus&egrave;, apr&egrave;s l'avair averti qu'autchune chose qu'i' dithait pouorrait &ecirc;tre rappoert&egrave; contre li.<br/>
<br/>
Quand i' fut arriv&egrave; d'en par l&agrave;, le Chantgn'yi arr&ecirc;ti, hors d'haleine et parce que sa d&eacute;p&ocirc;sition 'tait finie.<br/>
<br/><br/>
<br/>
</div><div align="center"><b>INTERROGATION ET CONTRE-INTERROGATION</b><br/>
</div><div align="left"><br/>
&quot;Av'ous des tchestchons &agrave; faithe, Moussieu l'Protchuleux?&quot; d'mandi l'Baillyi.<br/>
<br/>
&quot;Ch'n'est pas la peine - r&ecirc;ponni l'autre - en pr&eacute;sence d'une d&eacute;position aussi accabliante...&quot;<br/>
<br/>
Il avait &agrave; peine prononc&egrave; le mot que m'n'Avocat 'tait d'but.<br/>
<br/>
&quot;Je proteste de toute ma force, s'fit i', contre des r'm&egrave;rques patheilles. Ch'est l&agrave; un moyen de pr&eacute;judicier l'Jury contre nous!&quot;<br/>
<br/>
Le Protchuleux hauchi les &ecirc;paules.<br/>
<br/>
Le Bailli s'fit: &quot;Personne n'a l'dro&euml;t de qualifier les d&eacute;p&ocirc;sitions des t&eacute;moins &agrave; ch't'&ecirc;tat ichin d'la cause.&quot;<br/>
<br/>
&quot;Il est d'man bord,&quot; je m'dis, avec une lueur d'esp&eacute;thance, mais ou' fut d&ecirc;teinte tout aussit&ocirc;t quand il ajou&ocirc;ti en sou&ocirc;riant que l'Jury n'avait pas qu'faithe que nou lis disse chein qu'&eacute;tait aussi &ecirc;vident!...<br/>
<br/>
L'Avocat se mins alors &agrave; questionner le Chantgn'yi:<br/>
<br/>
- Y'a-t-i longtemps qu'ou' counnaissiz l'atchis&egrave; et l'aviez-t'ous trouv&egrave; respectabl'ye jusqu'ichin?<br/>
<br/>
- &quot;J'lai counnu longtemps, et j'&eacute;thais jamais pens&egrave; ch'la d'li.&quot;<br/>
<br/>
- &quot;Ou n'avez pas l'dro&euml;t d'r&ecirc;pondre de m&ecirc;me. Ous &ecirc;tes &agrave; assumer qu'il est coupable...&quot;<br/>
<br/>
- &quot;Dame! apr&egrave;s avait trouv&egrave; l'chucre muchi &agrave; c&ocirc;t&egrave; d'li...&quot;<br/>
<br/>
- &quot;Ne pr&eacute;sumez-pas, j'vos en prie. - Man client avait-i' jamais yeu maille &agrave; parti avec la police devant?&quot;<br/>
<br/>
- &quot;Autant que j'sache, ch'est ichin son premier crime...&quot;<br/>
<br/>
Occouo une fais, m'n'Avocat protesti, disant que le t&eacute;moin avait un parti-prins contre mai et qu'il 'tait impossibl'ye d'avair justice faite si des t&eacute;moins 'taient laissis faithe des insinu&acirc;tions coumme chonna, mais le Bailli, &agrave; la pli&egrave;che de nos dounner un coup d'main, dit qu'un Avocat dev'thait prendre soin de mettre ses questions de telle mani&eacute;the que les r&ecirc;ponses ne s'sont pas trop contre li...<br/>
<br/>
L'Avocat halli une longue haleine, m'env'yi un r'gard de pitchi et s'rassi&eacute;vi.<br/>
<br/>
<br/>
</div><div align="center"><b>NOUORRITUTHE R&Eacute;GLI&Eacute;MENTAITHE</b><br/>
</div><div align="left"><br/>
Les policemen qu'avaient fait la fouolle fudrent entendus. Y'un d'y'eux produisit le catalogue qui faisait mention d'allumettes &agrave; bouan marchi qu'il avait d&ecirc;nichi dans l'imprim'thie, mais l'Bailli dit qu'i' datait de 1900 et n'pouvait dons pas &ecirc;tre suspect.<br/>
<br/>
L'autre policeman produisit le <i>lunch</i> &agrave; Fraink Amin, qu'il avait s&eacute;questr&egrave; et qu'avait 't&eacute; analys&eacute; par M. Toms, mais que tout &eacute;tait en conformit&egrave; &egrave;s r&eacute;gli&eacute;ments: un quart de grain d'Espagne, un quart de f&egrave;ves moulues, un quart de flieu d'bli&eacute;; un quart de bran et un quart de moul&egrave;e m&ecirc;l&egrave;e d'p&eacute;tuthe &agrave; faithe le pain; reinqu'la maintchi d'l'allouange ordinaithe de s&egrave; dans l'beurre; du jaune chucre et d'la m'lasse &agrave; confithe la g'l&egrave;e; et d'la g&acirc;che sans chucre, beurre, graisse, ni flieu d'bouanne qualit&eacute; &agrave; la faithe.<br/>
<br/>
Quand Mr. Toms eut certifi&eacute; l'exactitude de s'n'analyse, Fraink Amin affirmi que ch'tait bein l&agrave; le mangi que sa femme lis dounnait et que, pour sa part, i' n'avait pas autchune id&egrave;e que l'atchus&egrave; avait fait une migaud d'chucre en pain.<br/>
<br/><br/>
<br/>
</div><div align="center"><b>ENTRE-ACTE</b><br/>
</div><div align="left"><br/>
Le Pr&eacute;sident dit que l'audience es'sait suspendue jusqu'&agrave; deux heuthes et d'mie et nou' z'entendit Moussieu' Tr&eacute;mel d'valler les d'grais d'la Cour au galop pour aller dr&eacute;chi la tabl'ye pour le Jury.<br/>
<br/>
La gall'rie se viedji tout d'un coup; les t&eacute;moins s'en allidrent avec un grand air d'importance. Les membres du Jury sortidrent les derni&egrave;rs, le nouvieau Vicomte, qui jouait occouo machinalement avec san but d'lachette en noeud coulant, allant l'avant avec Teddy Boielle, qu'avait, chose &ecirc;trange, 't&egrave; nomm&egrave; Chef du Jury.<br/>
<br/>
I' s'en allidrent don' tous avair un bouan d&icirc;ner &egrave;s frais d'La Couronne, mais mai - j'en ai occouo l'tchoeu gros quand j'y pense. H&eacute;las, H&eacute;las!<br/>
<br/><br/>
<br/>
</div><div align="center"><b>L'ERPRINSE</b><br/>
</div><div align="left"><br/>
Quand la cause fut erprinse, le premi&eacute; t&eacute;moin fut l'pr&eacute;sident du Coumit&eacute; d'la D'fense de l'Ile, qu'expl'yitchi coumment que le Coumit&eacute; (D&eacute;partement de l'Aliment&acirc;tion) avait constat&egrave; l'&ecirc;cart dans les r'tours du chucre vendu et du sien qu'avait 't&egrave;s mangi.<br/>
<br/>
En r&ecirc;ponse au Protchuleux, le t&eacute;moin dit qu'la valeur d'un lopin d'chucre, au moment actuel, &eacute;tait inestimabl'ye et qu'oul' augmentait occouo de jour en jour.<br/>
<br/>
Le pr&eacute;chain t&eacute;moin, un jeune corps, qu'est l'empliy&egrave; du Coumit&eacute;, d&ecirc;cliathi que l'atchus&egrave; n'avait yeu autchune licence pour garder un lopin d'chucre de pus que s'n'allouange sus sa carte.<br/>
<br/>
Les autre t&eacute;moins fudrent entendus rondement les uns apr&egrave;s les autres.<br/>
<br/>
Moussieu Parpaillon, sans voulair &ecirc;tre trop certain, dit qu'il avait vendu du chucre de m&ecirc;me, mais pas derni&eacute;thement.<br/>
<br/>
L'Avocat L'Gros lis d'mandi s'il en avait jamais vendu &agrave; l'atchus&egrave; et i' r&ecirc;ponni que j'avais tchicfais 't&egrave; dans sa boutique, mais qui n'se r'souv'nait pon de ch'qui m'avait vendu.<br/>
<br/>
L'Avocat &quot;Ou' n'pouvez pas dithe qu'ou' l'y'avez jamais vendu chu lopin d'chucre-l&agrave;?&quot;<br/>
<br/>
Quand j'entendi la r&ecirc;ponse: &quot;Nan,&quot; j'eu' un mio d'esp&eacute;thance.<br/>
<br/>
Le Protchuleux: &quot;Pouv'ous dithe qu'ou' n'y'avez pas vendu?&quot;<br/>
<br/>
&quot;- &quot;Nannin,&quot; fit l't&eacute;moin - et je r'perdit couothage.<br/>
<br/><br/>
<br/>
</div><div align="center"><b>M&Ecirc;FI'OUS D'VOS AMINS!</b><br/>
</div><div align="left"><br/>
Le derni&eacute; t&eacute;moin 'tait Mess Bisson. Ch'tait nous qui l'avions appel&egrave;, le seul t&eacute;moin &agrave; d&ecirc;ch&egrave;rge, mais i' nos fit pus d'ma' que d'bein en d&eacute;cliathant qu'il avait grand r'gr&egrave;t de m'vaie dans chu picq'ye l&agrave;; qu'il avait t&eacute;jous pens&egrave; que j'tais pous loyal que chonna; qu'il esp&eacute;thait que chutte triste affaithe ichin ne f'thait pas les autorit&egrave;s et l'&eacute;lite de l'&icirc;le tchitter de souscrithe &agrave; la gazette, qu'i' n'tait pas responsabl'ye des opinions d'ses correspondants, ex&eacute;cra, ex&eacute;cra, ex&eacute;cra.<br/>
<br/><br/>
<br/>
</div><div align="center"><b>LES REPORTERS</b><br/>
</div><div align="left"><br/>
L'audience fut suspendue chinq minutes. Walter et Frank, les reporters', en profitidrent pour aller vaie si tchic'un les invit'tait &agrave; baithe une fais... Quand i' rentridrent ils avaient l'air d'avair yeu pus bouanne chance que d'ordinaithe... Teddy Boielle, enfrum&egrave; dans l'banc du Jury, faisait la lippe en les r'gardant...<br/>
<br/><br/>
<br/>
</div><div align="center"><b>LE R&Eacute;QUISTOIRE DE LA PARTIE PUBLIQUE</b><br/>
</div><div align="left"><br/>
Le Protchuleux se l'vit pour st&egrave;rter son r&eacute;quisitoire. Il avait sus sa tabl'ye une immense pile d'Ordres en Consiel, de R&eacute;gli&eacute;ment, de Proclam&acirc;tions, d'Actes du Coumit&eacute; d'la D'fense de l'Ile. et d'Ordonnances du Lieut'nant-Gouverneux. Y'avait, &egrave;tou, au bu' d'chutte pile de dotchuments-l&agrave;, un tas de vi&egrave;rs livres erli&egrave;s en brun et jusque des livres en angliais. A m'suthe qu'i' les arrangeait dans l'ordre qu'i' les voulait nou l'ou&iuml;ait les nommer entre haut et bas: &quot;Russell on Crime,&quot; &quot;Code Civil,&quot; &quot;Loi Salique,&quot; &quot;Hawkins on Hanging,&quot; &quot;Pillsbury on Post-Mortems&quot;... J'en fr&eacute;missais.<br/>
<br/>
Le Protchuleux fut bein un p'tit quart d'heuthe devant c'menchi, mais &agrave; la fin i' s'y mins, faisant d'abord erm&egrave;rtchi au Jury que dans toute s'n'exp&eacute;rience, i' n'avait jamais yeu l'pliaisi d'adr&eacute;chi une 'scouade d'hommes qu'avaient l'air aussi intelligents et dignes du respect du public.<br/>
<br/>
I' r'gardait Teddy Boielle drait dans l's'yi&egrave;rs en disant chonna et Teddy - com&eacute;dien qu'il est, &egrave;tout - s'en r'dr&eacute;chait au point qu'il avait pus l'air d'une statue en pli&acirc;tre enfuntchi que d'un Chef de Jury.<br/>
<br/><br/>
<br/>
</div><div align="center"><b>LE PLAIDOYER POUR LA D'FENSE</b><br/>
</div><div align="left"><br/>
Men Avocat se l'vit. Il avait les principaux points d'ma d'fense &ecirc;crits sus l'dos d'une vielle enveloppe. Touos les hoummes d'entch&ecirc;te, qu'avaient 't&egrave; &agrave; r'garder &agrave; dro&euml;te, du bord du Protchuleux, touonidrent lus yi&egrave;rs &agrave; gauche, de notr' c&ocirc;t&egrave; - tous sinon deux, qui continuidrent &agrave; r'garder les portrait d'la Bataille de Jerry et &agrave; s'l'entre expl'yitchi.<br/>
<br/>
</div><div align="center">***<br/>
</div><div align="left"><br/>
Le bieau compl&icirc;ment que m'n'Avocat fit &agrave; ches vingt-quatre hoummes-l&agrave;! I' les louangi et les vanti au point que George Couoillard, qu'&eacute;tait le vingt-traizi&egrave;me, en rouogit de pliaisi. Et pis, le v'la qu'i' s'met &agrave; me d'fendre. Y'avait deux points, qu'i' dit, qu'il avait id&egrave;e de lus prouver: 1&ordm; Que san client n'&eacute;tait pas coupabl'ye et 2&ordm; Qu'i' y'avait des circonstances att&eacute;nuantes qu'i' pli&egrave;dgi tout d'abord... Y'avait des choses qui mitigeaient les faits: san client 'tait janne; i' n'avait pas insult&egrave; la police, ni r&eacute;sist&egrave; au Chantgn'yi; i' n'tait pas un criminel endu&egrave;rchi; i' n'avait pas une bouanne m&eacute;mo&euml;the et n'avait pas r&eacute;ussi - bein que ch'fusse pas manque d'&ecirc;prouver - &agrave; se r'souv'nir du contenu de touos les Ordres en Conseil, Proclam&acirc;tions, R&eacute;gli&eacute;ments, Ordonnances, actes de Coumit&eacute;s et Annonces Officielles, qu'avaient forche de lo&eacute; dans l'&icirc;le depis la dgherre; i' n'savait pas du tout chein qu'&eacute;tait permins, ni chein qu'&eacute;tait d'fendu; enfin, i' n'avait pas sp&eacute;tchul&egrave; sur les tomates ni mins des vertes et des moyennes dans les patates pour le Gouvernement...<br/>
<br/>
I' lus dit tout chonna et lus expl'yitchi chaque point en dounnant une bouanne ouappe sus l'haut du banc. Dans l'entretemps, le Chef du Jury avait t&acirc;t&egrave; dans sa pouchette pour vaie s'il avait un mouochet, mais je n'pu' pas vaie si ch'tait pour essuyer ses yeux, coumme je l'esp&eacute;thais, ou si ch'tait qu'il avait du fraid dans la t&ecirc;te.<br/>
<br/>
[AUTRE INCIDENT. - Tandis qu'l'Avocat fut arr&ecirc;t&egrave; une minute &agrave; consulter les dos d'enveloppe, qu'il avait pus ou mains achifounn&egrave; sans s'en aperchever, Mister Hunt, qu'&eacute;tait le deuxi&egrave;me des hoummes d'entch&ecirc;te, et La&iuml;esse Bilo, qu'&eacute;tait l'onzi&egrave;me, s'entre-dounnidrent une pinchie de s'no, sans faithe mine de rein, par dessus l'haut du banc.]<br/>
<br/>
Et ne v'l&agrave; le plaidoyer qui r'prend bouan train.<br/>
<br/>
J'oubliais de dithe que tandis que l'Protchuleux avait p&acirc;l&egrave;, j'avais rest&egrave; coumme un corps sans &acirc;me, assoumm&egrave;, &ecirc;gliami. Mais je r'prenais un mio couothage en entendant men Avocat mettre les choses si au cliai.<br/>
<br/>
I' pr&eacute;tendait, carr&ecirc;ment, qu'i' dit, que ch'tait pas mai qu'avais mins l'chucre-l&agrave;; que l'fait qu'il avait 't&egrave; trouv&egrave; n'prouvait rein; qu'un houme aussi simpl'ye coumme mai, s'il avait seu qu'i' y'avait une migaud d'chucre souos san nez, n'&eacute;thait jamais peu continuer &agrave; &ecirc;crithe dans une p&eacute;tite office jour opr&egrave;s jour, s'maine opr&egrave;s s'maine, sans mettre la main d'sus longtemps d'vant, car que man chucri d'vait bein &ecirc;tre aussi vi&egrave;dde que l'sien du Jury; que si j'avais voulu faithe une migaud de chucre, j'&eacute;thais peu la mettre ailleurs que souos une pacotille de vi&egrave;r papi ponceleux et parmi des fils d'aithagnie: que la lo&eacute; n'tiat pas r&eacute;troactive et que la police n'avait pas prouv&egrave;, n'avait pas &ecirc;prouv&egrave; &agrave; prouver, et n'tait pas capabl'ye de prouver que chu chucre-l&agrave; n'&eacute;tait pas l&agrave; d&eacute;pis longtemps, p't'&ecirc;tre des ann&egrave;es devant la passation des Ordres en conseil A&agrave; Z, Num&eacute;thos 1 &agrave; 987,654,321, et que dans chu cas-l&agrave; n'y'avait rein, absolument rein, contre mai et qu'il attithait l'attention du Jury &agrave; chu point-l&agrave;.<br/>
<br/>
I' r'gardi sus s'n'enveloppe occouo une fais. J'ou&iuml; un Juge s'&ecirc;baillyi.<br/>
<br/>
Men Avocat continui: Que chu chucre-l&agrave; &eacute;thait peut tchaie l&agrave; tchic Samedi, du pann'yi &agrave; tchicque femme qu'&eacute;tait &agrave; payi un compte de vendue au Sieur Le Feuvre; que la d&eacute;p&ocirc;sition de Mess Parpaillon &eacute;tait bein importantes car, en r&ecirc;ponse &agrave; sa tchestchon, chu t&eacute;moin-l&agrave;, que tout l'monde estime et respecte, avait r&ecirc;ponnu cat&eacute;goriquement qu'i' n'pouvait pas dithe qu'i' m'avait jamais vendu chu chucre-l&agrave;...<br/>
<br/>
La d'sus, le Protchuleux se l'vit et c'menchi: &quot;En en r&ecirc;ponse...&quot; mais m'n'Avocat protesti qu'i' n'avait pas l'dro&egrave;t d'l'inerrompre, que s'n'intervention montrait qu'i' viyait la valeur de notr' d&eacute;fence...<br/>
<br/>
La d'sus, le Baill'yi dit &agrave; l'Avocat qu'i' n'avait pas qu'faithe de s'mettre &agrave; chicagni la Partie Publique, qu'il avait &agrave; d'fendre l'atchus&egrave; et v'l&agrave; tout.<br/>
<br/>
La plaidoirie continui coumme devant et l'Avocat insisti fortement sus l'fait capital que j'n'aimais pas l'chucre, que jamais j'n'en mangeais; (&agrave; chein qu'i' dit). I' r'passi touos ses points, affirmi qu'il bein &ecirc;tabl'yi que j'tais innocent, r'vint une minute &egrave;s circonstances att&eacute;nuantes et pis de rassi&eacute;vi &agrave; bu d'vent.<br/>
<br/>
<br/>
</div><div align="center"><b>LE R&Eacute;SUM&Eacute; DU PR&Eacute;SIDENT</b><br/></div><div align="left">
<br/>
Quand l'huissier eut port&egrave; un tas d'actes, de r&eacute;gli&eacute;ment et d'autres dotchuments au Pr&eacute;sident, et que deux-trais des membres du Jury qui pathaissaient enn'y&eacute;s se fudrent crainchis un mio, le Pr&eacute;sident s'mins &agrave; d'viser. Le Jury qu'avait ergard&egrave; &agrave; gauche tout l'temps qu'l'Avocat p&acirc;lait, ergardit drait endrait li.<br/>
<br/>
&quot;Man d'vair, fit l'Pr&eacute;sident, ch'est d'r&ecirc;sumer les d&eacute;bats, de mettre les points sur les I et d'rappeler le Jury au sens d'la gravit&egrave; d'la cause. Mais l'affaithe est si cliaithe, que j'n'en ai que pour deux minutes...&quot;<br/>
<br/>
Par chu temps-l&agrave;, la t&ecirc;te me touannait, les ouothelles me c&ocirc;naient, mes yeux 'taient touos embrouoillis. Je n'disc&egrave;rnais pus dgh&eacute;the chein qui s'passait l'tou' d'mai. Je m'renv&egrave;rtchi sus man banc, j'frumi les yi&egrave;rs et j'attendi. Sans m'&ecirc;vanni tout &agrave; fait, j'tais r&eacute;ellement hors de connaissance.<br/>
<br/><br/>
<br/>
</div><div align="center"><b>LE VERDICT</b><br/></div><div align="left">
<br/>
Combien d'temps que j'fu' d'm&ecirc;me, je n'le sai' pas, mais quand je r'prins un mio mes sens, le Jury v'nait d'rentrer. Teddy Boielle le chef, 'tait d'bu. I' disait, dans une vouaix d'entrepreneux d'enterrement:<br/>
<br/>
LE JURY EST UNANIME: L'ATCHUS&Egrave; EST COUPABL'YE SUS TOUOS LES CHEFS DE L'ATCHUSATION!<br/>
<br/>
&quot;Pouorre Elie, qu'il ajou&ocirc;ti, tristement en me r'gardant, pouorre vier...&quot; et i' se laissi tchaie dans sa pli&egrave;che en briyant coumme un &acirc;ne.<br/>
<br/>
Le portrait de Teddy &agrave; plieuther d'chagrin me touchi. Jusqu-la j'avais t'nu bon, mais san visage attristr&egrave; et les l&egrave;mes qui lis ruiss'laient avau l'nez fudrent trop pour mai. J'm'&ecirc;gouffi &agrave; plieuther &egrave;tou. J'm'engrouti coumme un mousse, sans m'g&ecirc;ner d'appathence ou de dignit&eacute;. Y'a des moments dans la vie que l'tchoeu gouverne la t&ecirc;te... Opr&egrave;s chenna, j'viyais sans disc&egrave;rner, j'ou&iuml;ais sans comprendre.<br/>
<br/>
Le Protchuleux se l'vit et d'mandi tchicque chose; l'Avocat p&acirc;li longtemps d'une vouaix triste et sans esp&eacute;thance; les Juges fidrent tous un p'tit signe de t&ecirc;te pour dithe que &quot;oui,&quot; le Pr&eacute;sident prononci des mots de tchi que j'n'en entendais pas la maintchi. Le Vicomte jouait occouo ov san bu d'lachette en noeud coulant...<br/>
<br/>
Les expressions &quot;pendu jusqu'&agrave; ce que la mort s'ensuive,&quot; &quot;hart au co,&quot; &quot;touos ses h&eacute;thitages forfaits &agrave; la Couronne&quot; me bourdonnaient dans l's'ouotheilles, sans que j'susse au juste de yo&ugrave; qu'i' prov'naient.<br/>
<br/><br/>
<br/>
</div><div align="center"><b>D&Eacute;NOUEMENT</b><br/></div><div align="left">
<br/>
Le Pr&eacute;sident carri ses livres et l'vit l'vitchet d'san &quot;dex.&quot; Il en dehalli un ni&egrave;r bounnet, qu'avait une forte odeur de mo&eacute;si.<br/>
<br/>
Je m'doutais bein, h&eacute;las! de chein que v'l&agrave; qui signifiait...<br/>
<br/>
Le Pr&eacute;sident se l'vit. Tout l'monde se tut, m&ecirc;me les femmes qu'&eacute;taient &agrave; cacq'ter entre haut et bas dans la gall'rie. I' s'fit un si grand silence que nou-z'&eacute;thait peu ou&iuml; une souothis couorre - si des souothis pouvaient vivre l&agrave; ou'est qu'les hoummes d'affaithe ont pliutchi depis des g&eacute;n&eacute;th&acirc;tions, nous sentait bein qu'i' s'n'allait s'passer tchicque chose de hors du commun. L'air &eacute;tait pesant, surch&egrave;rgi coumme devant une grand' catastophe qui s'en va tchaie sus l'monde et &ecirc;craser les gens. Ch'tait &agrave; peine si nou pouvait respither.<br/>
<br/>
Tout d'un coup, justement quand l'Pr&eacute;sident s'n'allait mettre le ni&egrave;r bounnet sus sa t&ecirc;te, il arr&ecirc;ti, la main l'v&egrave;e. Ses yeux s'ouvridrent touos grands, &agrave; maintchi err&egrave;s, sa fache touanni blianche coumme un suaithe; ses mains s'mindrent &agrave; trembliotter. Il avait le r'gard fix&eacute; sus la tabl'ye du Greff'yi, la grand' tabl'ye yo&ugrave; qu'ils ont habitude de mettre les pi&eacute;ches de conviction, les objets vol&egrave;s et les articl'yes qu'ont 't&eacute; la cause des poursuites.<br/>
<br/>
&quot;Moussieu l'Greff'yi, s'fit l'Pr&eacute;sident d'une vouaix toute changie, o&ugrave;'est qu'est la pi&eacute;che de conviction?&quot;<br/>
<br/>
San daigt pointait &agrave; la tabl'ye.<br/>
<br/>
<i>Le lopin d'chucre en pain qu'avait 't&eacute; l&agrave; d'pis l'c'mench'ment d'la cause avait sibitement dispathu!!</i><br/>
Le Greff'yi resti &agrave; r'garder sa tabl'ye sans dithe un mot un instant et pis i' passi sa main sus ses yeux, coumme pour cachi une obre, et s'baissant sus sa tabl'ye i' t&acirc;tonni partout d'sus avec ses daigts coumme un aveugl'ye qu'est &agrave; cherchi pour un sou... REIN, ni d'sus, ni d'sous, ni alentou!<br/>
<br/>
Les Juges, les reporters, le Jury, l'Avocat, les &Ecirc;crivains en herbe, les Chantgni&egrave;rs, l'huissier, les policemen, le public dans la gall'rie, tout l'monde, enfin, avaient les yi&egrave;rs sus la tabl'ye. Nan, n'y'avait rein d'sus!!<br/>
<br/>
Tout d'un couop, ch'fut une avalanche de monde qui s'ruaient dans le d'vant d'la Cour. Persounne n'&ecirc;prouvi &agrave; l's'arr&ecirc;ter. Toutes les sortes d'gens arrividrent de touos les bords alentou d'la tabl'ye du Greff'yi, p'tits et grands, riches et pauvres, savants et ignouothants, dans un cl'yin d'yi, coumme un fliotchet de poulets alentou d'une pouagnie d'grain dans une carre du poulaill'yi.<br/>
<br/>
&quot;Le chucre? le chucre? yo&ugrave; qu'est l'lopin d'chucre en pain?&quot; nou ou&iuml;ait crier de toutes parts.<br/>
<br/>
&quot;Tch'est qu'en est dev'nu? Tch'est qui l'a prins? Pourtchi qu'il est hors?&quot; chatchun se d'mandait.<br/>
<br/>
Y'eut du d'vis, des murmuthes, des atchus&acirc;tions, des d&eacute;n&eacute;g&acirc;tions. Les uns touannidrent lus pautes &agrave; l'envers, d'autres t&acirc;tidrent dans les siennes &agrave; lus vaisins. L'air s'&ecirc;cauffi, le paivre monti au nez. Un p'tit houmme en insulti un grand. Y'eut une giffe, une boustchulade, des hauts cris, et, sans dithe bouffe ni baffe, ne v'la la bastaude qui d'veint g&eacute;n&eacute;rale. Les bras allaient coumme des aubes de moulin &agrave; vent, les casaques trillaient, les pis capuchaient. La poussi&eacute;the se l'vit coumme un nuage partoute la Cour.<br/>
<br/>
Prins d'une peux mortelle je m'sauvi du bord d'la porte. Le tintamarre 'tait pi&eacute;the que jamais. Le Chantgn'yi Gallichan m'aperchut, i' s'en vint galopant sounet mai. Une main m'happi par l'&ecirc;paule...<br/>
<br/>
&quot;L&egrave;ve-tai, pi&egrave;rcheux,&quot; s'faisait ma femme. Le d&eacute;jeuner est pr&ecirc;t...<br/>
<br/>
&quot;Ch'tait un r&ecirc;ve.&quot;<br/>
<br/>
<i><a href="ejluce.html">Elie</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="bachinee.html">Pour une bachin&eacute;e de g'l&egrave;e</a><p>
<li><a href="proces.html">Le Proc&eacute;s</a><p>
<li><a href="prussien.html">Le Proc&egrave;s du Prussien</a><p>

<li><a href="crinme.html">L&eacute; cr&icirc;nme et la louai</a><p>
<li><a href="assembliee/cour.html">Visite &agrave; la Cour Rouoyale</a><p>
<li><a href="pmjuge.html">L&eacute; Juge d&eacute; La P'tite Cour</a><p>
<li><a href="pmassises.html">L's'Assises dans les viers temps</a><p>
<li><a href="pmjugements.html">Dr&ocirc;les d&eacute; jugements, dit Merrienne</a><p>
<li><a href="piteurjury.html">How Piteur convinced the Jury</a><p>
<li><a href="noncoupablye.html">Non Coupablye</a><p>
<li><a href="plaidedie.html">La Plaidedie</a><p>
<li><a href="pmjury.html">Des femmes sus l'jury</a><p>
<li><a href="gdfmefaits.html">M&ecirc;faits et finnances</a><p>
<li><a href="auvoleux.html">Au Voleux!</a><p>


<li><a href="painwareconomy.html">Piteur on War Economy</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

