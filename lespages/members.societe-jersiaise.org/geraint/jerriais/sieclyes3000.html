<HTML>
<HEAD>
<TITLE>Les Si&egrave;cl'yes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Si&egrave;cl'yes</h2></font></center><p><br>


<CENTER>

<img align=middle src="jerriais91.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais101.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais102.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais111.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais117.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais135.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais155.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais138.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais162.jpg" width=50 height=50 border=0 alt="Les Pages J&egrave;rriaises"><p>
<TABLE>
<TR>
<TD>


L&eacute; p'tit &ecirc;fant au sein s'en va chuchi l't&eacute;t&icirc;n<br>
d&eacute; l'och&eacute;an laitchi lav&eacute; d&eacute; cr&egrave;me, d&eacute; r's&icirc;n.<br>
La m&eacute;the est bein pa&icirc;sibl'ye, la c'm&icirc;nse d&ecirc;boutonn&eacute;e<br>
nos mouontre eune &icirc;le f&egrave;rtile et dentell&eacute; d'la m&eacute;.<br>
La math&eacute;e tchi s'&egrave;rtithe a d&ecirc;couv&egrave;rt l'rotchi<br>
tchi boulque coumme un pi&eacute;chot, tchi boule d&eacute; lait et d'myi.<br>
Les longues-pi&egrave;rres sont les dents des m&acirc;chouaithes d&eacute; m&eacute;mouaithes<br>
tchi moulinnent les mots d'pommes et les patholes des mouaithes,<br>
les p&acirc;ssions des frambouaises, les s'grets des n&eacute;thes gradiles,<br>
les r&eacute;chinnes &egrave;s gar&ccedil;ons, les langues frit&eacute;es &egrave;s fil'yes.<br>
Les pas des saints p&egrave;ler&icirc;ns sus nos mielles mill&eacute;naithes<br>
ont m&egrave;rtchi dans l'sablion les ris rhythmiques d'lus pri&eacute;thes.<br>
La jouaie d&eacute; la pathole &egrave;rsonne coumme un bach&icirc;n<br>
j'rions acant&eacute; ieux en viageant en p&egrave;ler&icirc;n.<br>
Nou p&acirc;le du cidre chucr&eacute; d&eacute; nos c&ocirc;tis juseurs;<br>
nou so&ucirc;ffl'ye des br&icirc;ns d'sol&eacute; en chuchotant des flieurs.<br>
Nos p&egrave;rrons sont changis en muth&acirc;les d&eacute; crista,<br>
transfidguth&eacute;s en tours couronn&eacute;es d&eacute; l&icirc;las.<br>
Les flieuthions d&eacute; grannit ont s'm&eacute; un brave avo&ucirc;t;<br>
nos soudards sont pliant&eacute;s &agrave; dgetter dans eune tou.<br>
Les h&icirc;tres sont en bat&acirc;le; les ba&icirc;nis font la dg&egrave;rre;<br>
les manchots et les vliques lus cliutent &egrave;s &ecirc;trangi&egrave;rs.<br>
Les vieillottes d&eacute; patholes sont des mouaies litt&eacute;thaithes,<br>
un glossaithe d&eacute; galots d&eacute; d'dans les monast&eacute;thes.<br>
Jutchis sus les falaises, les mouaines et les corb&icirc;ns<br>
pi&acirc;llent lus pri&eacute;thes en tchoeu, des cantiques cristall&icirc;ns<br>
et bliancs sus ches &ecirc;tchets, ches p&acirc;les greunes mi&eacute;-muchies.<br>
L&eacute; l&icirc;ncheu d&eacute; l'autel &#150; la misaine d'un vailyi.<br>
Les frits jusants des lou&ecirc;mes ont n'y&eacute; les roses rotchi&egrave;rs;<br>
nou-s'a vraitchi l&eacute; vrai, et l'faux, &egrave;s ouothili&egrave;rs.<br>
Les longs batchieaux arrivent &egrave;s fi&eacute;thes t&ecirc;tes des dragons,<br>
navithes d&eacute; St. H&eacute;lyi tchi scoddent &agrave; l'horizon.<br>
Nou-s'a vraitchi des nouages; nos langues sont abantchies<br>
Sus l&eacute; sablion &egrave;s gr&egrave;ves &#150; nou pr&ecirc;che d'amour d&eacute; d'si,<br>
d'eune p&acirc;ssion d'la math&eacute;e tchi monte et tchi s'&egrave;rtithe;<br>
la math&eacute;e d'bourdonni&eacute;the ch&egrave;rgie d&eacute; myi et d'chithe<br>
pouor sc&ecirc;ller nos contrats d&eacute; t&egrave;rre, d&eacute; dg&egrave;rre, d&eacute; mort<br>
dans nos ca&ucirc;minnes et clios. La gr&egrave;ve lit coumme d&eacute; l'or.<br>
Les falaises sont jaunies, les rotchi&egrave;rs lithent acouo,<br>
arrou&ocirc;s&eacute;s par la m&eacute;, d&ecirc;sa&ucirc;ss&eacute;s dans un tro<br>
d&eacute; vaux et creux et pits. Nos lav'r&ecirc;sses d&eacute; m&eacute;mouaithes<br>
ont ou&acirc;chinn&eacute; les pi&egrave;rres d&eacute; ha&ucirc;gard et d'ch&icirc;nm'tchi&eacute;the.<br>
Et quand veindra la niet, les &ecirc;tailes p&eacute;till'lont<br>
coumme eune rue&ucirc;tchie d&eacute; veues en chent constell&acirc;tions,<br>
des galots galactiques britchant eune n&eacute;the muth&acirc;le<br>
dri&eacute;the tchi qu'nou s'endort, dans tchi qu'nos r&ecirc;ves nos p&acirc;lent.<br>
Les lou&ecirc;mes nos ont b&egrave;rchi &agrave; la brachie d'ba&ucirc;chet;<br>
les batchieaux ont &ecirc;ss'm&eacute; l'tou des touffets d&eacute; vrai.<br>
&Agrave; la r'ch&egrave;rche d&eacute; conm&egrave;rce et d'cartcha&icirc;sons d&eacute; tchoeurs,<br>
les b&egrave;rques ont c&acirc;ress&eacute; la fache des avanteurs.<br>
La baleine et la pieuvre, l'andgulle et la mouothue<br>
acant&eacute; ches mat'lots sus l'och&eacute;an tchoeuthu<br>
ont hal&eacute; des rich&ecirc;sses, ont p&ecirc;tchi des prom&ecirc;sses<br>
d&eacute; mi&eacute;-d&ecirc;mathi&eacute;s par eune s&eacute;th&eacute;e ivr&ecirc;sse.<br>
eune froutchie d&eacute; rouoges frits, eune tchul'l&eacute;e d'jus &agrave; si&eacute;the;<br>
Mais ch'est la t&egrave;rre tch'&egrave;rchait les r&eacute;chinnes &ecirc;trangi&eacute;thes;<br>
des patates appatha&icirc;ssent accliutchies &egrave;s rotchi&egrave;rs;<br>
des mathes d&eacute; lait arrou&ocirc;sent les tonmates dans lus b&egrave;rs.<br>
Atout eune r&eacute;v&eacute;thence la vaque et la br&eacute;bis<br>
et l'f&egrave;rmyi font la carre en changeant d'parchonnyi.<br>
Nou n'&egrave;rtrouve qu&eacute; la leune en dansant souos l's &ecirc;tailes.<br>
L&eacute; bestchias &agrave; l'&ecirc;tabl'ye n&eacute; fliotte qu'atout des vailes.<br>
Les vaques-navithes lanchis sus eune math&eacute;e d&eacute; mots<br>
ont be&ucirc;l&eacute; des bat&acirc;les, ont eune foulboulque d'pi&eacute;chots.<br>
Les triyeuses d&eacute; finnances ont &ecirc;puth&eacute; nos sou;<br>
acat&eacute;s &agrave; <a href="grouville.html">Grouville</a> et vendus &agrave; <a href="st_ouen.html">St. Ou</a>,<br>
abanonn&eacute;s enf&icirc;n, &ecirc;dg&eacute;th&eacute;s &agrave; <a href="st_jean.html">St. Jean</a>,<br>
j'sommes payis en pliastique, en or et en argent.<br>
Not' h&eacute;thitage patchi et env'y&eacute; au marchi<br>
et bardg&icirc;ngni en Ville, du bannelais d&eacute; louis,<br>
un avo&ucirc;t d'avarice, eune histouaithe fabritchie<br>
des mythes du Mouoyen &Acirc;ge au mitan du trafi.<br>
L'&icirc;nvestissement &icirc;nfecte &agrave; l'odeu d'romath&icirc;n<br>
et d'lavande cotonn&eacute;e pouor laver ches h&egrave;rp&icirc;ns.<br>
Si nou scrobbe hors les banques, nou flianque hors la banqu'sie<br>
et l'usell'lie d'l'usuthe et la fa&icirc;s'sie d'profit.<br>
N'y'&eacute;tha pus d'aut' qu'la m&eacute;, la campangne et les mielles<br>
tchi m'suthent les mill&eacute;naithes, les bieaut&eacute;s natuthelles<br>
tch'ont sou&ocirc;b's&eacute; nos ba&icirc;si&egrave;rs sans en saver l&eacute; prix.<br>
Nos sou sont sans valeu, nos vailes so&ucirc;ffli&eacute;s d&eacute; d'si<br>
nos poussent v&egrave;rs l'horizon &#150; j'sommes emb&egrave;rtchi enf&icirc;n<br>
sus un bat&eacute; d'grannit, l&eacute; navithe d&eacute; l'av'n&icirc;n.<br>
Les ch&acirc;tchieaux dispatha&icirc;ssent, les longues-pi&egrave;rres ont tch&eacute;e bas,<br>
N'y'a pus d&eacute; grands b&acirc;tisses dans tchi faithe du travas;<br>
la lib&egrave;rt&eacute; litchide couort m&ecirc;l&eacute; dans not' sang,<br>
et dans l&eacute; lait d'la m&eacute; chuchi par un &ecirc;fant.<br>
<p>
&nbsp;<p>
<I><a href="jerpoem.html">Geraint Jennings</a><br>
2004<br>
</I><br>

</TD>
</TR>
</TABLE>
</CENTER><p>
<center><font color="#215e21"><h2>La 3000e page sus les Pages J&egrave;rriaises</h2></font><p>
&nbsp;<p>

<img align=middle src="jerriais21.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais09.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais26.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais28.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais41.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais64.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais67.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais84.jpg" width=50 height=50 border=0 alt="Les Pages J&egrave;rriaises"> &nbsp; <img align=middle src="jerriais87.jpg" width=50 height=50 border=0 alt="Les Pages J&egrave;rriaises"><p>

</center><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="histvoc.html">L'Histouaithe</a><p>
<li><P><A HREF="noms.html">Eune Longue Arim&eacute;e d'Noms</A></P>
<li><a href="chate.html">Le Vier Chat&eacute;</a><p>
<li><a href="vierchate.html">L&eacute; Vi&egrave;r Ch&acirc;t&eacute;</a><p>
<li><a href="chatelizabe.html">L&eacute; Ch&acirc;t&eacute; L&icirc;zab&eacute;</a><p>
<li><a href="helsull.html">El&eacute;gie: Anniversarium millesimum Sancti Helerii a Nativitate Christi</a>.<p>
<li><A HREF="valeur.html">La Belle &egrave;t Brave P'tite Ile</A><p>
<li><a href="destinne.html">Not' Destinn&eacute;e</a><p>
<li><a href="janvi.html">L&eacute; Six d'Janvi 1781</a><p>
<li><a href="guerrier.html">Exploits Guerriers des Habitants de Jersey, apr&egrave;s la Conqu&ecirc;te, jusqu'&agrave; 1781</a><p>

<li><a href="europa.html">La Bastaude a l'&ecirc;cole de Maitresse Europa</a><p>

<li><a href="conucopie.html">La C&ocirc;nucopie</a><p>
<li><A HREF="dates.html">Tchiques dates &icirc;nmportantes dans l'histouaithe d'J&egrave;rri</A><p>
</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
