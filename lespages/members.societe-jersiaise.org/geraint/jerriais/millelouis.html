<HTML>
<HEAD>
<TITLE>Tch&egrave;s qui veux Mille Louis?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tch&egrave;s qui veux Mille Louis?</h2></font></center><p>


L'&Egrave;st&eacute; pass&egrave;, quand j'&egrave;scrivi sus la gazette qu&eacute; j'nos n'alla&icirc;mes av&eacute; un Show d'grou&ecirc;zilles, et qu'l&eacute; preumi&eacute; prix s'sait Mille Louis, l&eacute; Chef tr&eacute;ssauti sus sa tchaise. Old 'ard! qui dit. Mille Louis d'pus ou mains pour la <i>Chronique</i>, ch'n'est pon eune forte affaithe, sans doute, mais enfin: n'ou s'n'appercheut! Mille Louis pour des grou&ecirc;zilles! v'la tchi m's'embye hardi quand y'a tant d'moni&egrave;thes d&eacute; pi&eacute;chi ses sous a miyeu int&eacute;th&egrave;ts! Y'a des Soci&eacute;t&eacute;es pour les Missions Ext&eacute;rieures, Int&eacute;rieures, et du gru&eacute; pour les pou&ocirc;res femmes en couoche. Y'a la Soci&eacute;t&eacute; pour encouothagi la cruaut&eacute; &egrave;s animaux (r&eacute;sp&eacute; d'la compognie), la Soci&eacute;t&eacute; pour du tch&eacute;rbon a Nou&eacute;; la sienne qui crait qu&eacute; d'freum&eacute; l's'auberges f'tha les gens b&eacute;the du coco! Y'a les grands Soeurs des p'tits pauvres! Et un fliotchet d'autr' creux qu'avall'aient nos Mille Louis d'eunne bouochie - sans pens&eacute; qu'javais quasi pens&eacute; d&egrave;spens&eacute; patheille soumme l'ann&eacute;e tchi vint pour all&eacute; v&eacute;e J&eacute;rusalem: d'pis qu'tant d'nos &egrave;scrivains y'ont 't&eacute;, l'envie d'vaie tchi sortes d'hypot&egrave;ques conventionnelles ils ont 't&eacute; d&egrave;spieautchi la bas m'est v'nue.<br/>
<br/>
Justement! Ov man plian, la cirtchulation d'la gazette s'en va augment&eacute; d'chent pour chent, qu&eacute; j'fis. Ou pou&ocirc;rrez all&eacute; pass&eacute; un mais &agrave; J&eacute;rusalem &#8230; ou a Jerico, et y rest&eacute;! Et j'vos affirme qu&eacute; man Show d'grou&ecirc;zilles paietha pus qu'vos frais!<br/>
<br/>
La d'sus, l'Chef s'mint a rithe d&eacute; jou&eacute;e, et d&egrave;shalli d's'n'armou&eacute;the la jougue sus tchi y'a un papi imprim&eacute; Encre noire, et j'en b&ucirc;mes chatchun un lirman dans la mogue &egrave;sbred'l&eacute;e dans tchi qu'nou met les vielles plieummes us&eacute;es.<br/>
<br/>
Et pis j'm&eacute; a lis suffli&eacute; dans l'onothelle man plian pour man Show. A m'zuthe qu&eacute; j'p&acirc;slais, y s'teurtait d'rithe et remplyissait la mogue apr&egrave;s chaque teurque. A la fin, quand j'eut fini d'p&acirc;sl&eacute; et qu'la jougue n'disait pus mot, y m'dit en sou&ocirc;riant: Pis qu'chest d'm&ecirc;me, Pepin, vas-y carrement ov tes grou&ecirc;zilles - et j't'invite a d&icirc;n&eacute; Dinmanche tchi vint: y'&eacute;tha d'la soupe d&eacute; pouoth&eacute;t, du horfi &egrave;stuiv&eacute; ov des toumates, du f&eacute;e d'lard fricachi, du poddin d'riz, et du cidre de poummes d&eacute; fraistchan.<br/>
<br/>
<div align="center">*   *   *   *</div><br/>

N&eacute; v'chin les conditions du Show d'Grou&ecirc;zilles de la <i>Chronique</i>, pour Dixneu'chents douze.<br/>
<br/>
Les entr&eacute;es pour le Show peuvent se faithe d&egrave;s achteu jusqu'a la fin du mais d'Mars.<br/>
<br/>
Hoummes, femmes, mathi&eacute;es ou pas, filles sus l'r'tou, gar&ccedil;ons qu'ont fini lus apprentissage - tous peuvent met' lus nom bas, quand ben m&egrave;me y n&eacute; d'meuth'thaient pon en Jerri, a condition qu'ils aient 't&eacute; vaccin&eacute;s et n's'&egrave;tre jammais motchis d'Missis Gab&eacute;ldu.<br/>
<br/>
N'y'a pon rin a payi pour entr&eacute;: seulment huit sh'lings d'souscription (seven an' ten, cash d'avanche) pour un an d'<i>Chronique</i> - port&egrave;e a domicile s'ou n'd'meuthez pas trop loin. <br/>
<br/>
Chaque exposant fournitha un affidavid qu'les grou&ecirc;zilles ont cru sus un grou&ecirc;zillyi pliant&eacute; par li m&egrave;me au mains tr&egrave;s mais d'vant l'Show, et pas tchillyis un dinmanche.<br/>
<br/>
Chaque exposant apport&eacute;tha un si&ecirc;xtounnyi d'grou&ecirc;zilles a not' office, dans un ponnyi, pagas, pouque, bou&euml;te, d'jichon, ou antchie, any time de jour et sus la s'maine, d'vant l'jour d&eacute; la preumi&eacute; grande-math&eacute;e du mais d'Juin. (Accat&eacute; notr' Almana pour s'asse&ucirc;th&eacute; d'la date). Les siens qui mettront tr&egrave;s livres de chucre dans l'pagas, ponnyi, ou antchie, &eacute;thont du coup tch&icirc;nez points m&eacute;rtchis a lus cr&eacute;dit: mais l'shucre est optional.<br/>
<br/>
Coumme pour l&eacute; beurre au Test d'la Soci&eacute;t&eacute; d'Agritchultuthe, grou&ecirc;zilles et vaiss&eacute; rest&eacute;thont pour nous.<br/>
<br/>
La couleu des grou&ecirc;zilles n'y fait d'rin. Vertes, rouoges, jaunes, ou blieus peuvent v'nin. Les poillues sont disqualified si nou s'appercheut qu&eacute; l'poil a 't&eacute; artificiellement fris&eacute;.<br/>
<br/>
Sus chaque entry y'&eacute;tha eunne fielle de papi ov le nom d'l'exposant, s'il est mathi&eacute; ou en veue d'l'&egrave;tre, s'il est tie-t&ocirc;t'leur, et d'tchi guano qui s'est servi.<br/>
<br/>
Tout exposant &eacute;tha drou&egrave;t a eunne carte d'entr&eacute;e pour li et la persounne qu'a fait l'ponnyi, pagas, ou autre vaiss&eacute; dans tchi sont les grou&ecirc;zilles. Les gar&ccedil;ons engagis &eacute;thont en outre eunne carte pour lus hardelle, a condition qu'Samuel s&eacute;tha invit&eacute; &egrave;s neuches sans av&eacute; a dounn&eacute; eunne bou&euml;te a bistchuit ou autre b&ucirc;soq'thie.<br/>
<br/>
L'jour d'la grand-math&eacute;e (l'lend'main s'ou s'adounne un dimanche ou qu'l&eacute; ouais-bridge sait freumm&eacute; chu jour la), je f'thons port&eacute; tou&ocirc;s les lots dans l'pavillon d'Springfield, qu'Moussieu P&eacute;rr&eacute;e nos pr&egrave;te a condition qu&eacute; je'n grimthons pon la peintuthe. L'entr&eacute;e des exposants s'sa par la br&eacute;que d&eacute; l'Est: l'public payant entr&eacute;tha par la sienne du Sud (morning dress) et les gens d'la campanne pou&ocirc;rront amath&eacute; lus ch'vaux sou&ocirc;s les tch&eacute;rqu&eacute;thies a b&ecirc;tes: j'fournithon des g'n&egrave;ts pour br&icirc;ngi ch'qui pou&ocirc;rrait tch&egrave;s bas.<br/>
<br/>
Les h&eacute;ches ouvrithont a djix heuthes du matin. Les siens qu'&eacute;thont des cartes les doun'nont a Mess Cabot: les siens qui n'en ont pon paiethont douze sous ou engamb'thont par sus la muth&acirc;lle. La ma&icirc;ntchi du gate-money - d&eacute;duction faite des raffraichissements pour les Juges, l'Coumit&eacute;, l&eacute; staff de la <i>Chronique</i>, les reporters des autres gazettes, les members d's'Estats, <a href="gwdec.html">George de Carteret</a> et l'Caouen - y sont pr&egrave;s pathents et du m&egrave;me connon - les marchands d'b&egrave;tes-&agrave;-c&ocirc;ne, et tou&ocirc;s l'&eacute;xposants d'grou&ecirc;zilles - s'sa pour pus tard payi les frais d'enterrement d'Samuel; et l'aut' ma&icirc;ntchi pour un neu' plianchais a notr' office. Tou&ocirc;s les siens qu'&eacute;thont accat&eacute; un Almana d'la <i>Chronique</i> pour 1912, entr&eacute;thont pour rin en montrant l'Almana.<br/>
<br/>
N'y'&eacute;tha pon d'musique ni d'coconettes, sus l'terrain; et j'avons carrement r'fus&eacute; d'permett' a Mess Bellingham d'y pitchi eunne tente pour faithe craithe a nos jerriais qu'y'a d'p&ucirc;s belles grou&ecirc;zilles au Canada qu'ichin.<br/>
<br/>
A onze heuthes juste, nou qu'mench'cha a jugi; et 'ou pou&ocirc;rrez tous entr&eacute; sou&ocirc;s l'Pavillon vaie fair-play.<br/>
<br/>
Y'&eacute;tha, coumme j'avons dit, tchinze points pour les lots a chucre.<br/>
<br/>
Pour qui n'y'ait pon d'jalousie, ni d'tromp'thie, ni d'injustice, la jug'gie se f'tha au cribye. Trouve-&agrave;-r'dithe et l'Caouen cribi&eacute;thont chatchun lus lot, y'un apr&egrave;s l'autre, avec des cribyes en fi-d'f&eacute; qu'javons fait faithe expr&egrave;s.<br/>
<br/>
Les grou&ecirc;zilles qui rest&eacute;thont dans l'cribye s'sont m&icirc;nses a part, par lots, et gou&ocirc;t&eacute;es par Samuel.<br/>
<br/>
Grou&ecirc;zilles et chucre restent pour nous, coumme il est dit: j'comptons en faithe d'la g'l&eacute;e j&ucirc;s&eacute;e pour not' provision.<br/>
<br/>
<div align="center">SCALE OF POINTS:<br/></div>
<br/>
<CENTER>
<TABLE><TR><TD>

15 points pour l&eacute; chucre.<br/>

250&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;rest&eacute; dans l'cribye.<br/>
27&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;bouan gout.<br/>
3&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;general appearance.<br/>
5&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;a-dji-l'a-d&egrave;rt.<br/>
&#8231; &#8231; ___<br/>
300<br/>
<br/>

</TD></TR></TABLE></CENTER>

Ni prix ni certificats au d'sous d'nonnante-sept points.<br/>
<br/>
</div><div align="center">*   *  *  *<br/>
<br/>
<br/>
<br/>
PREUMI&Eacute; PRIX:<br/>
<br/>
</div><div align="left">Mille Louis (cash) ou un r&egrave;svill'-matin, au chou&ecirc;x du gagnant.<br/>
<br/>
J'ava&icirc;mes pens&eacute; expos&eacute; les Mille Louis sus eunne tchaise, dans un bathi; mais coumme George de Carteret s'a dans l's'envithons, j'avons creu prudent d'les laissi a la banque. J'm&ocirc;ntr&eacute;thons l'bathi.<br/>
<br/>
</div><div align="center">DEUXI&Egrave;ME PRIX:<br/>
<br/>
</div><div align="left">Eunne s'pultuthe dans l'cheumtch&egrave;the d&eacute; Mac'Fellah, ou eunne pathe d&eacute; p&icirc;nchettes a codrettes.<br/>
<br/>
</div><div align="center">TR&Egrave;SI&Egrave;ME PRIX:<br/>
<br/>
</div><div align="left">Eunne demi&eacute; douzaine de pott&eacute;es d&eacute; g'l&eacute;e d'grou&ecirc;zilles, et un fro d'rou&ouml;ge v'lous si ch'est eunne fille qui gagne chu prix la.<br/>
<br/>
</div><div align="center">QUATRI&Egrave;ME PRIX:<br/>
<br/>
</div><div align="left">Les crybyes qu'&eacute;tont servi a cryby&eacute;.<br/>
<br/>
N'y'&eacute;thant pon - coumme d&eacute; raison - d'prix pour les grou&ecirc;zilles qu'&eacute;tont pass&eacute; a travers des cryby&eacute;s.<br/>
<br/>
L'Coumit&eacute; s'r&egrave;serve l&eacute; drou&eacute;t de fliantchi d'hors les siens qui s'permettraient d'critichi la d&eacute;cision des juges.<br/>
<br/>
<i><a href="brambilo.html">PEPIN BILO</a></i>.<br/>
<br/>
<br/>
Ah! tandi qu'j'y pense! J'avons id&eacute;e d&eacute; qu'mand&eacute; nos cribyes a la grande mannifactuthe d&eacute; cribyes d'Anjou: les creux sont pour av&eacute; djix centimetres en long et en large.<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="grouezilles1912.html">Not' Show d'Grouezilles</a><p>
<li><a href="gradilles.html">Deux brantchies d'gradilles et une caboche</a><p>
<li><a href="mouaithes.html">Les Mouaithes</a><p>
<li><a href="loganberries.html">L'Avo&ucirc;t l'long du f&ocirc;ss&eacute;</a><p>
<li><a href="pommiers.html">Les Pommi&egrave;rs</a><p>
<li><a href="paithiers.html">Les Paithi&egrave;rs</a><p>
<li><a href="pommes.html">Les Pommes</a><p>
<li><a href="pomme.html">La Pomme</a><p>
<li><a href="poumme.html">La mort de la Reine La Poumme</a><p>
<li><a href="ermerciments.html">Erm&egrave;rc&icirc;ments</a><p>
<li><a href="fritvoc.html">Les frits en J&egrave;rriais</a><p>
<li><a href="ledginm.html">Les frits et les l&eacute;dgeunmes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

