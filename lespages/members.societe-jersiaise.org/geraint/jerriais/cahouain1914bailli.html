<HTML>
<HEAD>
<TITLE>L'&egrave;rtou du Bailli et la dg&egrave;rre</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&egrave;rtou du Bailli et la dg&egrave;rre</h2></font></center><p>

I' n'est pas probablye que Moussieu l'Bailli perde jamais une minute de san temps &agrave; li&eacute;the le gnollin qui pathait toutes les s'maines dans chute colonne ichin, et faut pas s'en &ecirc;tonner nittou avec tout l'travas qu'il a &agrave; faithe.<br/>
<br/>
Mais enfin, qu'i' m'liaise ou pas, le pouore Caouain consid&eacute;the qu'i' manquethait &agrave; san d'v&eacute; si ch'est qu'i' n's'empressait pas, au nom des lecteurs de chute g&acirc;zette ichin, de lis souhaiter la beinv'nue et de lis faithe part du pliasi que je ressentons de le r'vaie sain et sauf parmi nous. Cheux d'entre vous qui li&eacute;thont le r&eacute;cit de ses aventuthes r&eacute;alis'sont p't-&ecirc;tre combein qu'il en a r&ecirc;capp&eacute; pr&egrave;s et qu'i' n's'en est pas fallu un rain qui n'fusse prins comme prisonnyi de djerre par les Allemands. Et v'l&agrave; justement chein que j'craignais tout l'temps, m&eacute;.<br/>
<br/>
<div align="center">* * *</div><br/>
<br/>
Ou z-allez oquo me traiter d'imb&eacute;cile quand j'vos dithai que ch'est justement l'absence du Bailli qu'a h&acirc;t&eacute; la djerre, mais criyiz-l&eacute; s'ou voulez, il est donn&eacute; au b&ecirc;te d&eacute; Caouain de conna&icirc;tre des choses qui sont au-d'sus d'la port&eacute;e du public en g&eacute;n&eacute;ral, et v'l&agrave; longtemps qie je savais, m&eacute;, que j'allions aver la djerre.<br/>
<br/>
Si Moussieu voulait s'en aller hors pays pour un holiday, pas un mot de ses plians n'&eacute;thait deu patha&icirc;tre sus les g&acirc;zettes.<br/>
<br/>
Les puissances europ&eacute;ennes ont tr&eacute;jous lyi sus nous et i' font lus plians &agrave; l'accordant. Earl Kitchener et m&eacute;, j'avons tr&eacute;jous 'tai d'accord sus chu point-l&agrave;, qu'i' fallait souos toutes circonstances garder le secret le pus absolu. I m'en veur li acheteu, car i' crait que j'aithais deu emp&ecirc;chi tout chenna de patha&icirc;tre sus les g&acirc;zettes, mais dame, je fis d'man mus, par exemplye!<br/>
<br/>
D&egrave;s que j'su qu'il avait id&eacute;e d'sorti J&egrave;rri je m'en fu &agrave; toute vitesse &egrave;s bureaux des diff&eacute;thets papiers pour lus d'fendre d'en dithe un mot, mais j'tais trop tard, les machines &eacute;taient d&ecirc;ja en allant, et l'm&ecirc;me jour la nouvelle &eacute;tait publi&eacute;e.<br/>
<br/>
J'savais bein tch'est qui s'en allait s'arriver, m&eacute;.<br/>
<br/>
Le Comte von Ludwig Zagornstein, que je djettais d'pis longtemps, &eacute;tait ichin &agrave; exercer le m&ecirc;tchi de chiquetchi, r&ocirc;dant la campagne avec un p'tit hernais &agrave; faithe la m&icirc;ne d'accater des piaux d'lapin et du vier f&eacute;, mais je l'conna&icirc;ssais, m&eacute;, pour iun des pus fins espions de l'ennemin. Eh bein, d&egrave;s l'm&ecirc;me jour il &ecirc;crivit &agrave; san gouvernement que l'Irlande &eacute;tait sus l'point d'un djerre civile, le Parlement Angliais &eacute;tait en dispute, le Bailli d'J&ecirc;rri s'en allait d'ans l's Indes, et la <i>Seagull</i> &eacute;tait toute d&ecirc;mantel&eacute;e dans la vieille cauchie. sa lette finissait comme chennechin: &quot;S'ou voules frapper, ch'est acheteu l'moment.&quot;<br/>
<br/>
<div align="center">* * * *</div><br/>
<br/>
I' s'sait tout-&agrave;-fait superflus de vos r&ecirc;capituler touos l's &ecirc;v&ecirc;nements qui lus sont arriv&eacute;s &agrave; la suite de chut-information-l&agrave;, mais une chose qu'avait pour nous une sinistre signification &eacute;tait le fait que deux navithes de djerre allemands furent immediatement exp&eacute;dj&eacute;s &agrave; a Mediterran&eacute;e avec mission d'intercepter touos les navithes venant de la direction des Indes et faithe des prisonniers de lus passagiers.<br/>
<br/>
Il est bein &eacute;vident que l'Allemagne, en donnant de patheilles instructions, avait id&eacute;e de nos enlever not' Bailli, et nou n'peut sinon f&eacute;liciter que toutes lus machinations ont 'tai frustr&eacute;es.<br/>
<br/>
Mais man p&eacute;the b&eacute;ni! Tchil &ecirc;capp&eacute;e.<br/>
<br/>
Je n'sis pas trop envieux d'ma sorte, mais comme souvenir de l'occasion, je s'sais bein ordgilleux d'entrer en possession du p'tit siex-sous qu'a surv&ecirc;tchu touos les p&eacute;rils du viage, car je compte que ch'est acheteu une pi&egrave;che historique qui pathaitrait assez bein pendue attouo du co de l'illustre Caouain.<br/>
<br/>
J'ose m'imaginer que iun des siens qu'&eacute;taient les pus contents du retour de not'e Chef Magistrat, &eacute;tait notre honorable Lieut-Bailli, le Juge Aubin, qui, i' faut dithe en passant, s'est atchitt&eacute; de sa responsablye t&acirc;che d'une mani&eacute;the &agrave; exciter l'admithation de toute la populace j&ecirc;rriaise, et m&eacute;, Caouain, je veur li-en offri mes pus sincethes compl&icirc;ments. Mais je sis seux que par moments la t&ecirc;te d'vait lis touanner. Fallait &agrave; touos moments convotchi les membres ses Etats pour affaithes urgentes. Par touos les batcheaux il arrivait des proclamations. Ichin en J&ecirc;rri, i' plieuvait des p&eacute;titions de touos les c&ocirc;t&eacute;s.<br/>
<br/>
Les gardiniers voulaient saver pourtchi qu'i' n'pouvaient pas envier lus pommes et lus verjus en Angli&eacute;terre. D'un autre c&ocirc;t&eacute;, certains fermiers avaient dans lus &ecirc;tablyes des b&ecirc;tes de valeur qu'&eacute;taient vendues pour l'Amethique et les Etats avaient d&eacute;cid&eacute; qu'i fallait les garder ichin pour, en cas d'besoin, en faithe des st&ecirc;ques et des sausiches.<br/>
<br/>
Le Conna&icirc;table et l'recteur de St. Vauseur, ieux, n'aimaient pas la r&eacute;flexion que tchique jour i' pouorraient lus trouver &agrave; l'h&ocirc;tel de St. Brelade &agrave; participer dans la d&eacute;voration de iune des rouelles &agrave; Agatha's Noble.<br/>
<br/>
I' fallait enfin distchutter &agrave; fond toutes ches tchestions-l&agrave;, et comme je vos ai dit pus haut, tout l'monde &eacute;tait content de r'vaie l'Chef ervenin.<br/>
<br/>
Mais i' y-a une chose par exemplye, je n'voulons jamais ersubi patheille &ecirc;preuve, alors i' faudra d'mander respectueusement &agrave; Moussieu l'Bailli de ne jamais nouos abandonner comme ch'la. En temps pus paisiblyes, je lis permettrons d'aller tchiquefais &egrave;s Mintchais et &egrave;s Ecr&eacute;hos, et p't-&ecirc;tre jusqu'en Sercq! <br/>
<br/>

<i><a href="gwdec.html">Caouain</a></i><br/>
22/8/1914<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain1914espions.html">Espions Allemands</a><p>
<li><a href="cahouain1914armes.html">Aux armes, citoyens!</a><p>
<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="cahouain_modestie.html">La modestie m'emp&ecirc;che...</a><p>

<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="sympathie.html">Sympathie</a><p>
<li><a href="incidents1914.html">Tchique petits incidents</a><p>
<li><a href="elieslamente.html">Elie s'lamente et fait des suggestions</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>
<li><a href="landarmy.html">&quot;Land Army&quot;</a><p>
<li><a href="recruiting.html">&quot;Recruiting Rally&quot;</a><p>
<li><a href="tchuthiosites.html">L'exhibition de tchuthiosit&eacute;s</a><p>
<li><a href="chucre1918.html">Du chucre pour faithe de la g'lee</a><p>
<li><a href="cahouainpows.html">Caouain et les prisonni&egrave;rs Allemands</a><p>
<li><a href="1914gj.html">L&eacute; r&ecirc;sultat d&eacute; chutte dg&egrave;rre-ch&icirc;n</a><p>
<li><a href="dgerre.html">La dg&egrave;rre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

