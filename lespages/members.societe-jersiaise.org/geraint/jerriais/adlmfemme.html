<HTML>
<HEAD>
<TITLE>La femme &agrave; l'ambassadeu Britannique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La femme &agrave; l'ambassadeu Britannique</h2></font></center><p>
<img src="delamare.gif" width="350" height="142" alt="" title="" align="right" />
Quand j'm'en fus en Afghanistan en soiaissant-trais ma femme restit en Angli&eacute;terre un aut' siez s'maines pour attende qu&eacute; nos filles sort&icirc;tent de l'&eacute;vole, et ou' l's amnit avec lyi passer lus vacances avec nous &agrave; Kabul. Et d'm&ecirc;me ches siex s'maines &agrave; j'tais tout seu'.<br/>
<br/>
Bein seux je n'savais rein entouor les affaithes de m&ecirc;nage et j'laissi tout ch'na &agrave; mon 'kitmagar', ou chef des servants. La premieur' chose qu&eacute; ma femme fit quand oul' arrivit ch'tait d'lis d'mander ses livres et ses coumptes. I' 'tait hardi surpr&icirc;nt, car p&egrave;rsounne d&eacute; li avaient d'mand&eacute; dit&eacute; devant. Ou' trouvit qu&eacute;, s'loun li, dans ches siex s'maines-l&agrave; j'avais bouff&eacute; quatrevingt livres &eacute;d beurre! Ou' vit tout d'suite que l'kitmager 'tait fripoun et ou'l m&icirc;nt &agrave; la porte.<br/>
<br/>
J'lis dounni des sou pour son titchet, et pisqu&eacute; sa d'meure 'tait &agrave; Goa en Pakistan, eune boustre &eacute;d but d'l'Afghanistan, v'l&agrave; tchi m'cou&acirc;tit tchiques cappeurs. Quand il arrivit &agrave; Peshawar en Pakistan, pas m&ecirc;me eune dgiexi&egrave;me de son trajet &agrave; Goa, i' m'&ecirc;crivit que touas ses sou avaient 't&eacute; vol&eacute;s et i' m'd'mandit pour acquo eune chentaine de louis pour fini son viage. I' savait, i'm fit, que j'tais bouan Cr&eacute;tchien, houmme respectable et hounn&ecirc;te, et que l'Buoan Djieu, dans sa grande bount&eacute;, m'&eacute;rpairait mille fais. Eh bein, tout achocre d&eacute; j'sais, je m'demandis si le Bouan Dgieu m'&eacute;thait &eacute;rpayi pour ditelles betises, et m&ecirc;me j'n'envyi pas eun sou d'pus &agrave; chu fripoun d'kitmager-l&agrave;. J'en sais pas coumment qui s&eacute; d&ecirc;piautchit.<br/>
<br/>
Ma femme n'en r'venait pas, de ches quatre vingt livres &eacute; d'beurre, mais ou' n'tait nintout pas satisfaite du travas et du coumport de nos servants de Goa ou des Indes, et dans p'tit d'temps ou' les m&icirc;nt tous &agrave; la porte &eacute;tout.<br/>
<br/>
Et d'meme 'ta&icirc;mes sans la puspart de nos servants. Mais ma chi&eacute;the femme, ou savait s'ram&acirc;sser. Rein n'la troubliet. J'ava&icirc;mes eune servant Afghan, eune 'sweeper' ou n&eacute;tisseux. Eune 'sweeper' est l'pus bas, dans l'ordre de serviteurs.<br/>
<br/>
Ou' l'fit 'kitmager', le pus haut parmi les donestiques, et li dit d'trouver eun autre d&eacute;mi-douzaine d'Afghans coumme li pour rempliaichi les Indgiens. Nos colleagues diplomatiques, qu'avaient tous des domestiques de l'&ecirc;trangi, ne pouvaient &agrave; peine le craithe.<br/>
<br/>
'Mais la femme &agrave; l'ambassedeu' Britannique,' i' s'disaient, 'ou dait aver perdu raisoun d'aver fait dit&eacute;t: Le m&ecirc;nage de l'ambassade s'en va &ecirc;tre eun vrai pit&eacute;'. Mais au countraithe, pas d'pit&eacute; dutout.<br/>
<br/>
Not' r&eacute;sidence d'veint eune des pus bien m&ecirc;nagies, et chein qu'ma femme avait fait dounnit gand pliaisi au govern&eacute;ment Afghan. M&ecirc;me le Ministre des Affaithes Etrangi&egrave;rs m'en f&eacute;licitit et m'dit tchi buoan' exemplye que j'avaimes dounn&eacute;, mais les f&eacute;lictitatiouns 'taient vraiment deus &agrave; ma femme. Ou 'tait si capablye.<br/>
<br/>
Par exemplye quand j'm'en fus la preunmi&eacute; fais au Japoun, s'loun les r&egrave;glyes du Foreign Office je n'pouvais pas m'mathier devant aver pass&eacute; touas mes exameins dans la langue Japounnaise, et i fallait trais ans d'&ecirc;tude devant prendre la derni&eacute;the. Ch'la fini, mon preumi&eacute; 'home-leave' - mes trais mais d'vacances hors pays pour &eacute;rvener en Angli&egrave;terre en visite - m'&eacute;tait deu. J'passis touas mes exameins, mais par chu temps l&agrave; la dg&egrave;rre countre les Allemands avait &ecirc;cliyat&eacute;, et tout 'home-leave' fut suspendu. Mon Plian avec ma fianc&eacute;e ch'tait d'&eacute;rvener en Angli&egrave;terre par les Etats Unis et que j'nos s'raimes mathi&eacute;s en Californie, oues'qu'ou d'meuthait. Mais puisque je n'pouvais pas tchitter mon poste au Japoun, ou veint a Tokyo et j'fumes mathi&eacute;s l&agrave;.<br/>
<br/>
Mon boss, qu'avec sa famille ma fianc&eacute;e restit d'vant not' mathiage, dounnit eune receptioun pour lyi, &agrave; tchi qu'i d&eacute;cidit d'inviter eune trentaine de jeunes membres du Minist&eacute;the des Affaithes Etrangiers Japounnais. Mais i' n'pouvaient pas v'ner sans permissioun, et la liste des siens qui pouvaient v'ner fut pr&eacute;par&eacute;e par le Minist&eacute;the, et l'Minist&eacute;the m&ecirc;me avait a la pr&eacute;senter pour lus accord &agrave; la police countre 'les id&eacute;es fausses', l'&ecirc;tchivalant japounnais au Gestapo allemand.<br/>
<br/>
Tchi fit qu'mon boss n&eacute; counnaissait hardi ieun des invit&eacute;s, et, mode angliaise, i' les introduit comme: 'Moussieu Er hum'.<br/>
<br/>
Mais v'l&agrave; tchi n'satisfit pas &agrave; ma fianc&eacute;e, ou lus dit &agrave; chaque; 'J'm'exchuse, mais j'n'ait pas bein coumpr&icirc;ns vot' noum. Et quand i' lyi ditent ou r&eacute;pounnit: 'Bousouete, Moussieu Sato, Moussieu Suzuki, Moussieu Naakamura, Moussieu Kakitsubo' et d'm&ecirc;me &agrave; tout l'reste.<br/>
<br/>
Quand, eune heuthe et d'mie pus tard, i' veintent pour s'en aller, ou lus dit &agrave; chaque: 'Enchant&eacute;e d'aver fait vot' counnaissance, Moussieu Sato, Moussieu Suzuki, etc. Ou n'faillit pas eune s&eacute;gounde, et les noummit tous sans autcheun' erreu. Mon boss n'en r'v'nait pas, et epr&egrave;s i' m'dit: &quot;Ch'en est pas seulement eune charmante fille que tu t'en vas mathier, ch'est eune vrai mithaclye'.<br/>
<br/>
Et mithaclye ou tait. Ou n'oubliet jamais l'noum d'persounne, n'importe dans tchi pays que j'taimes. Les noums Afghans et Thais sount si difficiles qu'i sount presqu' impossiblyes pour eun &ecirc;trangi, mais pas pour ma femme.<br/>
<br/>
D'oublier les noums des gens qu'i rencountre, ch'est eun grand d'faut dans eun diplomate. M&eacute;, j'n'ai jamais peu m'rapp'ler les noums d'persounne, m&ecirc;me tchiques fais les noums d'J&egrave;rriais, et j'sis seux que chu d'faut la n&eacute; m'&eacute;thait fait autchun bein dans l'Service Diplomatique, m&ecirc;me que j'&eacute;thais 'tait m&icirc;ns &agrave; la porte loungtemps d'vant aver servi mes quarante ans. Ch'tait ma femme qui m'sauvit.<br/>
<br/>
Quand j'oubliais eun noum qu&eacute; j'ethais deu saver ou l'm&eacute; souffliet dans l'ouothelle.<br/>
<br/>
Ah, tchi merveilleuse femme que j'eus la forteune de mathier. Je m'sis souvent dit qu'ou 'tait autr&eacute;ment miyieuthe diplomate qu&eacute; m&eacute;.<br/>
<br/>
<i><a href="delamare.html">Le Vier Trin'tais</a></i><br/>
<i>JEP 21/5/1993</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="diplomatique.html">Eun Incident Diplomatique</a><p>
<li><a href="terroristesadlm.html">L'Ambassadeu et les terroristes</a><p>
<li><a href="ambassadeu.html">L'Ambassadeu n'manque pas d'toupet</a><p>
<li><a href="litcheu1940.html">La Litcheu du Jour de Na&icirc;ssance</a><p>
<li><a href="georgebrown.html">George Brown et l'Foreign Office</a><p>
<li><a href="thailandeadlm.html">En Thailande</a><p>
<li><a href="japonadlm.html">Au Japon &egrave;s ann&eacute;es 1930s</a><p>
<li><a href="japounnais.html">Les Japounnais</a><p>
<li><a href="ramadan.html">Ramadan</a><p>
<li><a href="adlmvictoria.html">La statue &agrave; la Reine Victoria &agrave; Bangkok</a><p>
<li><a href="gdftou1.html">En fa&icirc;thant l'tou du monde...</a><p>
<li><a href="gdftou2.html">En fa&icirc;thant l'tou du monde...</a><p>

<li><a href="gdffem.html">La femme en g&acirc;ngne!</a><p>
<li><a href="pmpeace2.html">Peace and Quiet in the Home</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

