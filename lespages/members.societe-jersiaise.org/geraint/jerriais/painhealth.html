<HTML>
<HEAD>
<TITLE>The Old Lady's Health Improves too Rapidly</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>The Old Lady's Health Improves too Rapidly</h2></font></center><p>

Ma pou&ocirc;re Laiz&eacute; se r'fait pus vite que je n'voudrais. Ou s'assied a'ch't'heu dans san liet; ou r'qu&eacute;mench'ait a manji si n'y'avit qu'a; et l'autr' jour, ma patholle! ou s'mint quazi a rithe quand Lonore s'montri dans sa chambre ov' san cotillon de d'sous chin-d'vant-dri&egrave;the. Avant hier ou dit qu'ou criait qu'un p'tit mio d'pain r&ocirc;ti tremp&eacute; dans la sauce qui restait des <a href="ormers1913.html">ormers</a> lis r'levthait l'tcheu - ou pr&eacute;tend &ecirc;tre enny&eacute;e d'gru&eacute;. D&eacute;ja! Et ou n'est qu'a sa quatri&egrave;me bachin&eacute;e!<br/>
<br/>
Touos ch&egrave;s symptomes la n'sont pon rasseuthants; ou r's&eacute;tha trop vite sus pid, ma Laiz&eacute;, si v'la tchi continue. J'ai id&eacute;e d'chanji d'docteu oquo eunne fais.<br/>
<br/>
Ch'est coumme chenn'chin. Ma femme a des qualit&eacute;es: n'y'a pas a dithe le contraithe. Ou sait coutchi quand oul est par les qu'mins, n'y'a pas pus d'ponsi sus san meubye que j'n'en ai dans l'yi: et ch'fut yi qu'eut l'tr&egrave;zieme prix dans l'temps qu'oul allait a l'&egrave;scole, pour cou&ocirc;tre eunne lachette sus un calobre. Et pour gard&eacute; la maison propre! La bord&eacute;e qu'not' maison print &agrave; feu a <a href="st_jean.html">Saint Jean</a>, y'a eunne vingtaine d'ann&eacute;es, j'mantchimes tout perdre pa's qu'ou se t'nait sus l'pas d'la porte pour forchi les hoummes de la pompe a incendie d'essuy&eacute; bin lus pids d'vant que d'ramont&eacute; a haut ov des bouqt&eacute;es d'ieau; et tou&ocirc;s les vaisins qui vintes nos aidji eutes a lav&eacute; lus mains dans d'l'ieau caude d'vant que d'prendre san linge dans les tithettes pour le ru&eacute; par la f'n&egrave;tre dans la rue. Et, j'vos l'ai dit d'vant, sus les choses d'la <a href="erligion.html">r'ligion</a> oul est Numetho Yun. Ou peut vos dithe combin qu'y'eut d'n&egrave;gres convertis l'ann&eacute;e pass&eacute;e; ch'qu'il en cou&ocirc;te pour distribu&eacute; des Trait&eacute;s en <a href="dgernesy.html">Dj&eacute;rnezi</a>; et tch&egrave;s qu'est l'nom d'fille de la m&eacute;the a l'avant derni&eacute; missiounnaithe qui fut mangi par les sauvages. Oh! La d'sus, j'n'en counnais pon pour y'en montre, et j'm'attends qu'y'en &eacute;tha un bieau lib&egrave;le sus sa vie et ses oeuvres, dans l'Magazin d'sa Chapelle; si par chance - nou n'sait jommais! - ou v'nait a &ecirc;tre emport&eacute;e d'vant m&eacute;. Mais Laiz&eacute;, ma femme, ov toutes ches qualit&eacute;es la n&acirc;gue pus souvent qu'a sen tou! That's where the shirt pinches, coumme disent les Angliais!<br/>
<br/>
Eh bin! coumme j'vos l'disais, nou cr&eacute;thai quazi - a mains qu'je n'change de docteu - qu'ou pens'ait a se r'faithe!<br/>
<br/>
Vos dithe le fonne que j'avons yeu Lonore et m&eacute;, tandi qu'la bouonne femme a 't&eacute; au pi&eacute;the! J'avons 't&eacute; ensembye un mio partout, l's&eacute;, ma fille et m&eacute;. J'nos &egrave;scapions apr&egrave;s l't&eacute;e, en disant a Laiz&eacute; que j'nos n'allons &agrave; eunne Reunion, ou a un Band of Hope, ou a un Christian Edeavour; et, paque! nos v'la bras d'sus bras d'sous &egrave;s Pictures, ou ou&eacute; la Band, ou buzard&eacute; dans la rue d'dri&eacute;the ou sus l'Esplianade. M&ecirc;me qu'eunne s&eacute;th&eacute;e - n'allez pas l'dithe, tr&eacute;jous, a Laiz&eacute; si jommais ou r'est par les c'mins - j'allimes brav'ment b&egrave;the du t&eacute;e dans les 'tea rooms' a Mess Orviss, j'en eut pour vingt neu' sous chutte bord&eacute;e la. Mais tchi fricot, man p&eacute;the b&eacute;nin!<br/>
<br/>
<i><a href="brambilo.html">Piteur Pain</a></i><br/>
<i>Morning News 6/3/1913</i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="medvoc.html">La m&eacute;d'cinne en J&egrave;rriais</a><p>

<li><a href="painfeast.html">After the Feast</a><p>
<li><a href="painworse.html">How it might have been much worse</a><p>
<li><a href="paindoctor.html">First Doctor Being an Ass - Another is Called in</a><p>
<li><a href="ormers1913.html">How to Prepare and Cook Ormers</a><p>
<li><a href="paincold.html">How Piteur caught a cold</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

