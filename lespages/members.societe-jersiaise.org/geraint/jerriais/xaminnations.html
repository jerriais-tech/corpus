<HTML>
<HEAD>
<TITLE>L's XXXX-aminn&acirc;tions</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L's XXXX-aminn&acirc;tions</h2></font></center><p>

Nou rapportit &agrave; ches drein qu'au Rouoyaume Unni l's examinnateurs d&eacute; GCSE en Angliais ont donn&eacute; des m&egrave;rques &egrave;s candidats tch'ont fait s&egrave;rvi des gros mots dans lus papi&egrave;rs. Nou n'a pon dit qu'les gros mots m&eacute;thitent des gr&ocirc;sses m&egrave;rques, mais si les gros mots sont bein &ecirc;crits nou n'peut pon trop les crititchi s'lon les r&egrave;gl'yes. Tout coumme, pot d'pichi n'est pon profit sus la t&ecirc;te d'un offici, et l'candidat tchi voudrait sacrer et bougrer dans un test n&eacute; d&eacute;vthait pon esp&eacute;ther des f&eacute;licit&acirc;tions. Sustout s'nou n'peut pon &ecirc;p'ler bein des gros mots tch'ont ra&icirc;que quat' lettres.<br/>
<br/>
Mais viyant qu'nou-s'a annonchi &agrave; ches drein &eacute;tout du progr&egrave;s dans not' &ecirc;tchivalent J&egrave;rriais d'un GCSE, tchi manni&eacute;the d&eacute; langage qu&eacute; nos &ecirc;tudgiants lus en vont faithe s&egrave;rvi? Car l&eacute; d'vis des gens change ava&ucirc; l's ann&eacute;es. Y'a des propos qu'nou peut li&eacute;the dans la litt&eacute;thatuthe du temps p&acirc;ss&eacute; tchi choqu'thait bein des gens au jour d'aniet. Par exempl'ye, des auteurs du dgi&ecirc;x-neuvi&egrave;me si&egrave;cl'ye p&acirc;laient parfais irrespectueusement des cheins d'aut's &egrave;rligions. Des lettres du Bouanhomme George entouor les Ni&egrave;rs, publi&eacute;es dans la g&acirc;zette au v&icirc;ngtchi&egrave;me si&egrave;cl'ye, &eacute;thaient 't&eacute; trait&eacute;es d'racistes au jour d'aniet. Mais ch'tait l's avis des gens d&eacute; chu temps-l&agrave;, quand nou s'pitchait d'honneu l'avant &egrave;s distchussions d&eacute; sexe mais nou d&ecirc;rengliait sans honte entouor les diff&eacute;thentes races.<br/>
<br/>
Y'avait &eacute;tout d'aut's tabous dispathus: les navidgants soulaient app'ler l'cliochi d'eune &eacute;glyise &quot;L&eacute; M&egrave;rtcheux&quot;, car ch'tait mauvais chance d'en p&acirc;ler &agrave; bord. Il en 'tait d'm&ecirc;me pouor l&eacute; pain et l'fronment, car nou rempliaich'chait ches mots en d&icirc;thant &quot;la g&acirc;ngne d&eacute; Dgi&quot;. <br/>
<br/>
Nou p&acirc;l'lait d'eune b&ecirc;te &agrave; saie ou d'un p'tit moussieu &agrave; seule f&icirc;n d&eacute; n'pon dithe l&eacute; mot &quot;couochon&quot; (resp&eacute; d'vot' honneu). Et m&ecirc;me s'i' fallait dithe &quot;couochon&quot; (resp&eacute; d'l'honneu qu&eacute; j'vos dai), nou dithait bein &quot;resp&eacute;&quot;. Siez les pus raffinn&eacute;s, nou p&acirc;lait d'm&ecirc;me pouor les braies (sauf vot' resp&eacute;), la v&egrave;rminne (resp&eacute; la compangnie) et un boeu (resp&eacute; d'vous).<br/>
<br/>
S'nou veurt r'ch&eacute;ver eune qualific&acirc;tion, i' vaut porter resp&eacute; &egrave;s examinnateurs. En J&egrave;rri, nou n'm&eacute;thit'tait m&ecirc;me pon tch&icirc;nze m&egrave;rques en d&icirc;thant &egrave;s examinnateurs d'lus en aller lus faithe tch&icirc;nze!<br/>
<br/>
<i><a href="jerpoem.html">Geraint Jennings</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="eisteddfod1912.html">Eisteddfod 1912</a><p>
<li><a href="jerriaiscaouain.html">L&eacute; Caouain n'est pon gr&ocirc;ssi</a><p>
<li><a href="education2.html">J&egrave;rriais dans les &ecirc;coles - apr&egrave;s un trimestre</a><p>
<li><a href="teaching.html">Teaching L&eacute; J&eacute;rriais</a><p>
<li><a href="classes.html">Tchiques phrases qu'nou fait s&egrave;rvi dans les cl&acirc;sses</a><p>

<li><a href="education.html">L'&Ecirc;duc&acirc;tion en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

