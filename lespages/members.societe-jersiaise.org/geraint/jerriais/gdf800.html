<HTML>
<HEAD>
<TITLE>Ma jann&egrave;che m&eacute;morabl'ye</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Ma jann&egrave;che m&eacute;morabl'ye</h2><p>

La huit chenti&egrave;me lettre du bouanhomme George<p></font></center>


<font size="-1"><i>San Antonio,<br>
Texas, USA.<p>

L&eacute; 29 d&eacute; novembre, 1980.<p></i></font>

 Moussieu l'R&eacute;dacteu,<p>
<a href="lefeuvre.html"><IMG SRC="lefeuvre.jpg" WIDTH=159 HEIGHT=196 border=0 align="right" alt="George Le Feuvre"></a>


 Eh bein, Moussieu, m&eacute; v'l&agrave; arriv&eacute; &agrave; vouos &ecirc;crithe ma huit chenti&egrave;m&eacute; lettre, et j'avais l'id&eacute;e qu&eacute; j'd&eacute;v'thais choua&icirc;si un sujet sp&eacute;cial pour l'occ&acirc;sion, mais quand j'sis v'nu &agrave; y penser s&eacute;thieusement j'ai d&eacute;cid&eacute; tch'i' n'y'a pon ieu rein d'pus plia&icirc;sant dans ma vie qu' la m&eacute;mouaithe d&eacute; mes p'tits jours en J&egrave;rri. Estch&ucirc;sez-m&eacute; si j'en ai d&ecirc;j&agrave; pal&eacute; d'vant - ani&eacute;t, j'sis en &eacute;tat &quot;nostalgique&quot;!<p>

 La m&eacute;mouaithe est l'mitheux du temps p&acirc;ss&eacute;, et quand j'pense &agrave; mes preunmi&eacute; douze ans siez Papa et Manman &agrave; la forge &egrave;s Landes &agrave; <a href="st_ouen.html">St. Ou&euml;n</a>, ch'est eune m&eacute;mouaithe si pliaisante qu&eacute; j'voudrais pouver les r'vivre acouo eune fais, comme j'vouos l'disais dans ma lettre du treize d&eacute; chu mais. Mais chein tch'a 't&eacute; n'peut pon r'&ecirc;tre, et i' faut s'contenter d'la m&eacute;mouaithe tchi vouos l&eacute; rappelle auve contentement.<p>

 La toute preunmi&eacute; chose d&eacute; tchi qu&eacute; j'm'&egrave;rsouveins est l'traisi&egrave;me anniv&egrave;rsaithe d&eacute; man jour d&eacute; naissance (j'fus n&eacute; l&eacute; 29 d&eacute; septembre, 1891). I' tchiyait d'la plyie av&eacute;rse chu jour-l&agrave; et i' m'sembl'ye acouo vaie les brins d'plyie tapoter contre la f'n&ecirc;tre en d'vant quand j'tais sus les g'nouors &agrave; ma tante Ada. Ou v'nait d&eacute; m'laver la fache, et ou m'dit &quot;Tu'as trais ans aniet!&quot; J'aimais hardi chutte tante-l&agrave; et chu souv'nin est &quot;grav&eacute; dans mon coeur&quot;, comme nou dit en Fran&ccedil;ais.<p>

L&eacute; souv'nin d'ma quatri&eacute;me ann&eacute;e est mes visites siez grand'grand'm&eacute;the Le Feuvre (1806-1895), n&eacute;e Elizabeth L'Brun au M&eacute;nage &egrave;s Feuvres. Quand ou fou&acirc;ngnait au vendr&eacute;di ou m'fa&icirc;sait des p'tites g&acirc;ches &agrave; fou&eacute;e et ou m'les donnait fendues en deux toutes caudes auve l&eacute; d'dans ja&ucirc;ni auve un morc&eacute; d'beurre. L'odeu du feu dans l'grand &acirc;tre o&ugrave;'est qu'ou br&ucirc;lait du bouais, du vrai s&eacute; et des cou&ecirc;pieaux 'tait un parfunm qu&eacute; nou sentait en entrant dans la salle. Ou mouothit en 1895 dans sa n&eacute;nanti&egrave;me, la grand'grand'm&eacute;the, et j'm&eacute; r'souveins tout &agrave; fait bein d&eacute; s'n ent&egrave;rrement. La h&egrave;rse &agrave; plieunmasses avait des plieunmes sus l'haut des deux c&ocirc;t&eacute;s, et l&eacute; j'va en avait ieune sus l'haut d'sa t&ecirc;te tchi faisait des saluts quand i' marchait.<p>

 Mes visites au M&eacute;nage aupr&egrave;s la mort d&eacute; grand'grand'm&eacute;the 'taient pour vaie man grand-oncl'ye Charles, tchi d'meuthait tout seu d'un but, et ma grand'tante Jane, tchi d'meuthait d'l'aut' but et gardait &ecirc;cole pour les p'tits pour g&acirc;ngni sa vie.<p>

 Les s&eacute;th&eacute;es au pid du feu aupr&eacute;s l'th&eacute;e siez Papa &agrave; l'ou&iuml; raconter chein tchi s'p&acirc;ssait dans la forge dans l'jour 'taient int&eacute;r&ecirc;ssantes, m&ecirc;me pour un mousse. D&eacute; m&ecirc;me nou savait les nouvelles du vaisinn&eacute; - tch'est tch'&eacute;tait malade, tch'est tch'avait p&acirc;ss&eacute; l'pas et tchi coupl'yes tch'&eacute;taient nouvellement engagis. Tout l'monde s'entre connaissait. Nou pouvait nommer toutes les fanmil'yes tch'otchupaient les f&egrave;rmes et ma&icirc;sons dans les rues &agrave; l'entou d's&eacute;, et m&ecirc;me dans qu&acirc;si toute la p&acirc;raisse - l&eacute; contraithe d'&agrave; ch't heu d&eacute;pis qu' ch'est qu&acirc;si touos d's Angliais nouvieu v'nus ches dreines ann&eacute;es, tch'y d'meuthent.<p>

Les s&eacute;th&eacute;es d'hiv&eacute; dans la forge quand papa battait les fi&egrave;rs d&eacute; tch&eacute;thues et qu'un tas des hommes du va&icirc;sinn&eacute; v'naient pour a&icirc;dgi &agrave; frapper, nouos apprannait les nouvelles d&eacute; <a href="gdfcote.html">La C&ocirc;te</a> et bein d'aut' parties du monde o&ugrave;'est qu' hardi d'Land&icirc;ns avaient 't&eacute; quand i' navidgaient. Ch'tait eune &ecirc;ducation toute sp&eacute;ciale pour un janne comme m&eacute; tch'avait d&ecirc;j&agrave; l'aventuthe dans l'sang.<p>

 J'allis &agrave; l'&ecirc;cole &agrave; l'&acirc;ge d&eacute; sept ans siez Mlle. Mabel Maugi, pus tard Mme. George L'Boutilyi, et j&eacute; c'menchi &agrave; apprendre l'Angliais et &agrave; li&eacute;the en m&ecirc;me temps. J'vins si int&eacute;r&ecirc;ssi dans la lectuth&egrave; qu&eacute; j'gardais autchun mio d'papi ou d'g&acirc;zette tch'avait d'l'&icirc;mprinmethie d'ssus. La Sainte <a href="biblye.html">Biblye</a> fut l'preunmi&eacute; livre tchi m'vint &agrave; la main et i' s'adonnit qu&eacute; j'l'ouvri &agrave; la page tchi donne un accompte d&eacute; la Crucifixion d&eacute; Notre Seigneu. V'l&agrave; tchi m'f&icirc;t eune impression d'cruaut&eacute; tchi m'a tr&eacute;jous rest&eacute; dans l'esprit.<p>

 J'allis &agrave; l'&ecirc;cole du Dinmanche &agrave; St. Georges dans chu temps-l&agrave;, et l'exempl'ye d&eacute; Papa et Manman et l'Minnistre (Moussieu P&eacute;p&icirc;n) et les ma&icirc;tres d&eacute; l'&ecirc;cole du D&icirc;nmanche m'apprint eune l&eacute;&ccedil;on qu&eacute; j'n'ai janmais oublyiy&eacute; - ch'est qu&eacute; les mauvaises compangnies corrompent les bouannes moeurs.<p>

 Pour div&egrave;rtissement, j'allions, Papa et m&eacute;, sus les Monts d'L'&Eacute;ta au D&icirc;nmanche l'arl&eacute;v&eacute;e vaie les c&acirc;rrosses et wagonettes auve lus bieaux j'vaux, et nou-s-admithait la belle &ecirc;tendue des gr&egrave;ves en d'vant d's&eacute;, et i' m'sembl'ye acouo ou&iuml; l&eacute; lappais d'la m&eacute;, eune m&ucirc;sique trantchil'ye et s&eacute;duisante. L&eacute; Vendr&eacute;di Saint, Papa m'enm'nait faithe eune tou&acirc;nn&eacute;e jusqu'&agrave; La Gr&egrave;ve d&eacute; L&eacute;. Deux, ou trais fais par an, j'allions en ville siez m'n oncl'ye Ph'lippe (l&eacute; fr&eacute;the Ta Manman) et ma tante M&eacute;lie. I' d'meuthaient dans Great Union Road. Ch'tait eune grande f&ecirc;te pour m&eacute;.<p>

&quot;Pon fort d'aventuthe dans tout chenna!&quot; ou-s-allez m'dithe. P't'-&ecirc;t' bein, mais ch'tait d'bieaux jours pour m&eacute;. Ch'tait p't'-&ecirc;t' la jouaie d'vivre tchi fa&icirc;sait ch&acirc;que jour m&eacute; patha&icirc;tre eune aventuthe!<p>

<i><a href="lefeuvre.html">George d'La Forge</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>

<ul>
<li><a href="gdfpid.html">Bou&acirc;n pid!</a> - la neuf chenti&egrave;me lettre du bouanhomme George<p>

<li><a href="jannesse.html">J&egrave;rri comme j'l&eacute; connaissais dans ma jannesse</a><p>
<li><a href="gdfjanneche.html">M&eacute;mouaithes d&eacute; jann&egrave;che</a><p>
<li><a href="gdfjep75.html">L&eacute; Passage du temps</a><p>

<li><A HREF="100ans.html">Y'a chent ans</A><p>


<li><a href="change100.html">Les changements q'ya yieu en Jerri</a><p>
<li><a href="gdfchange.html">Tchi changements!</a><p>
<li><a href="chiffres.html">Des chiffres du passer</a><p>
<li><a href="reveelie.html">L&eacute; R&ecirc;ve</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
