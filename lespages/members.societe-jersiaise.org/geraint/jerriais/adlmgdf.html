<HTML>
<HEAD>
<TITLE>D&eacute;pis qu'not'vier am&icirc;n, Georg&eacute; l'F&egrave;vre, Georges d'la Forge, p&acirc;ssit l'pas</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>D&eacute;pis qu'not'vier am&icirc;n, Georg&eacute; l'F&egrave;vre, Georges d'la Forge, p&acirc;ssit l'pas</h2></font></center><p>

D&eacute;pis qu'not'vier am&icirc;n, <a href="lefeuvre.html">Georg&eacute; l'F&egrave;vre, Georges d'la Forge</a>, p&acirc;ssit l'pas j'n'avouns pas ieu r&eacute;djuli&egrave;thement d'articyles en j&egrave;rriais dans la gazette. Ch'est dommage, car les articyles au buon' houmme Georges nos rapp'laient l&eacute; vier temps et i' nos dounnaient &eacute;tout l'tchoeu d'faithe d&eacute; not' mus pour t&acirc;chi d'pr&eacute;s&eacute;rver not' langue.<br/>
<br/>
Mais h&eacute;las! tout l&acirc;sse, tout c&acirc;sse, tout p&acirc;sse, et l&eacute; v'l&agrave;, l&eacute; vier Georges est p&acirc;ss&eacute;. L&eacute; miyeu monument qu&eacute; j'pourraimes li b&acirc;ti ch'est d'countinuer l'oeuvre qu'il si bein avanchi. Nou' m'a d'mand&eacute; d'entr&eacute;prendre chutte t&acirc;che. Ou n's'ra pas facile, et j'sis bein seux qu&eacute; j&eacute; n'm'en vais pas pliaithe &agrave; tout l'mounde. D'abord, J'&ecirc;cris l'j&egrave;rriais coumme j&eacute; l'p&acirc;le, ch'est &acirc; dithe coumme eun Trin'tais et, bah, aussi bein l'admett', j'n' obs&egrave;rve pas tr&eacute;jous d&eacute; trop pr&egrave;s les r&egrave;gl'yes qui nos veinnent d&eacute; Saint' Ou&euml;n. Et pis, quant &agrave; la politique j&egrave;rriaise, j'sis r&eacute;actiounnaithe: j&eacute; r'counnais qu&eacute; chein qu'au jour d'agniet les gens appellent l&eacute; progr&egrave;s n&eacute; s'en va nos ram'ner qu&eacute; d'la m&icirc;ns&eacute;the.<br/>
<br/>
Et d'm&ecirc;me, y'erra dans mes articyles p't&ecirc;t' tchiqu' chose qui pliaitha &egrave;s euns, mais bein d'tchi qui f'ra enrage l's'aut'es. Qu'i' n's'enragissent pas trop - i' pourraient s'faithe eun m&ecirc;ch&eacute;, et nou' n' voudrait pas vaie d'it&eacute; - et pis, si y'a eunne chose qu&eacute; la vie qu'j'ai m'n&eacute; ma appr&icirc;nt ch'est qu'i'n'faut jamais s'prendre trop au s&eacute;rieux. S&eacute; prendre trop au s&eacute;rieux ch'est malsain.<br/>
<br/>
Mais agniet, d&eacute;pis qu'ch'est ma preumier' bord&eacute;e, i' vaut mus n&eacute; pas vos racounter trop d'b&ecirc;tises - ch'&eacute;sra pour pus tard. Nou'm'dit qu&eacute;, chutte fais, i'faut fini sus eunne note s&eacute;rieuse. I's'adounne qu&eacute; chu mais d's&eacute;prembre ch'est l'mais d'la f&ecirc;te j&egrave;rriaise-fran&ccedil;aise. Les viers d'entr&eacute; nouss j'nos rapp'louns l'temps qu'la France 'tait not'&eacute;nn'm&icirc;n, et i' semblye p't&ecirc;t'assez dr&ocirc;le qu'au jour d'agniet j&eacute; s'saimes &agrave; la f&ecirc;ter. Ou counnaissez sans doute l'histouaithe d'la buonnefemme Cousinard, d'la Rue &egrave;s Fran&ccedil;ais, qui vi&egrave;dgi son pot d'chambre sus la t&ecirc;te &egrave;s jeunes patriotes j&egrave;rriais en train d'c&eacute;l&eacute;brer not' victouaithe &agrave; Mafekin dans la dg&egrave;rre countre Les B&ocirc;eurs. Y'eu du feu d'satchi en ville chu s&eacute; l&agrave;, et bein des f'n&ecirc;tres d&eacute; c&acirc;ss&eacute;es dans la Rue &egrave;s Fran&ccedil;ais!<br/>
<br/>
Mais i's'en va sus chent' ans d'cheunna: achteu, heureusement, ch'n'est pus avec des pots d'chambre qu&eacute; les J&egrave;rriais et les Fran&ccedil;ais coundisent lus affaithes. J'soummes bein aise qu'apr&egrave;s huit chent ans et pus d&eacute; coumbat et d'trac&acirc;ss'ie nos rapports avec nos va&icirc;s&icirc;ns fran&ccedil;ais saient des miyeurs. D&eacute; oues'qu&eacute; j'sis assis &agrave; vos &ecirc;crithe cheun'tchein j'peux vaie la c&ocirc;te d&eacute; France. Nos anch&ecirc;tres &eacute;thaient &eacute;rgard&eacute; chutte veue-l&agrave; avec crainte et m&egrave;fiance, au dg&ecirc;t pour les navires d'la fliotte fran&ccedil;ais en train d'nos envahi. Il' &eacute;thaient 't&eacute; pr&ecirc;ts &agrave; mett' l&eacute; feu au T&acirc;s d'G&eacute;on pour dg&egrave;rni les gens d&eacute; muchi lus femmes et d'ragagni, arm&eacute;s, s'i'n'avaient pas d'fusi', d'lus frouque &agrave; p&acirc;nnais ou &agrave; vrai pour d'fendre lus siez-ieux. Eh bein, gr&acirc;ce au Buoan Djeu, i'n'en est pas d'm&ecirc;me achteu. Les Fran&ccedil;ais countinuent &agrave; nos envahi, mais coumme touristes, pas coumme &eacute;nn'm&icirc;ns. A la bouonn' heure! J'sis bein deux qu&eacute;, touas d'nous, j'&eacute;sp&eacute;thouns qu'la f&ecirc;te j&egrave;rriaise-fran&ccedil;aise nos ravigot'ta l'esprit et d'pus en pus nos f'ra, les Fran&ccedil;ais et nous, d&eacute; bouons va&icirc;s&icirc;ns.<br/>
<br/>
Pus tard, quand ou' s'sez pus accou&ocirc;tum&eacute;s qu'ou n'&ecirc;tes achteu &agrave; mes caprices, j'vos dithai pourtchi qu'&agrave; m'n'avis i'faut qu'nou countinue &agrave; r'garder la c&ocirc;te d&eacute; France avec eun' yi au dg&ecirc;t. Mais ch'n'est pas eunn'aut' inv&acirc;sioun qu&eacute; j'crains, ch'est dgi&ecirc;ux's neu' chent' neunante deux.<br/>
<br/>
<i><a href="delamare.html">L&eacute; Vier Trin'tais</a>.</i><br/>
<i>JEP 28 September 1989</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="grisventresintro.html">Lettre d'&icirc;ntroduction</a><p>

<li><a href="adlmsenateu.html">Fus tu &agrave; la Salle Parouaissaile l'aut' Jeudi &ecirc;couter les candid&acirc;ts pour Senateu</a><p>
<li><a href="adlmabattu.html">Erais-tu par chance tchiqu' vi&egrave;r b&acirc;tisse qu&eacute; tu voudrais vaie abattu?</a><p>
<li><a href="adlmfemme.html">La femme &agrave; l'ambassadeu Britannique</a><p>
<li><a href="adlmreservoir.html">L&eacute; r&ecirc;s&egrave;rvoir</a><p>
<li><a href="adlmrat.html">As-tu payi ton r&acirc;t?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

