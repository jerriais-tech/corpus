<HTML>
<HEAD>
<TITLE>M&eacute;mouaithes nostalgiques</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>M&eacute;mouaithes nostalgiques</h2></font></center><p>

<i><font size="-1">Fallbrook,<br/>
California, USA.<br/>
<br/>
Le 5 d&eacute; mai, 1984.</font></i><br/>
<br/>
<br/>

Moussieu l'R&eacute;dacteu,<br/>
<br/>
Y'en &agrave; tchi disent tch'i' n'faut pon vivre dans l'p&acirc;ss&eacute; mais tch'i' faut r'garder l'avant &agrave; s&eacute;. &Agrave; m'n id&eacute;e, ch'la d&eacute;pend hardi d'la sorte d'pass&eacute; qu' eune p&egrave;rsonne a joui dans la vie.<br/>
<br/>
Quant &agrave; m&eacute;, l'p&acirc;ss&eacute; m'a 't&eacute; bouan. Et &agrave; ch't heu qu&eacute; j'sis vyi et qu' j'ai un pid dans la tombe, j'y pense souvent, &agrave; chu p&acirc;ss&eacute;, et &egrave;s membres de la fanmil'ye Le Feuvre des Landes d&eacute; Gros Nez et d'La Fontaine, St. Ou&euml;n, et au temps tch'i' y'avait assez d'Vib&egrave;rts, Cornus et Feuvres pour peuplier Millais et Vinchelez. &Agrave; ch't heu i' n'y en a presque pon. J'crai m&ecirc;me qu&eacute; j'sis l'seul d&eacute; restant dans la contr&eacute;e des Landes.<br/>
<br/>
J'pense &egrave;s anciens, &agrave; lus vie duthe et m&eacute;thitouaithe, &agrave; lus crianches et richesse d&eacute; vi&egrave;rs ditons.<br/>
<br/>
J'me r'souveins tout &agrave; fait bein d'la dg&egrave;rre des Bo&egrave;rs, 1899 &agrave; 1902. J'avais neuv ans quand oulle 'tait acouo en allant et qu&eacute;, auve d'aut' mousses d&eacute; m'n &acirc;ge, nou chantait &#8220;God Save the Queen&#8221; (et &#8220;God Save the King&#8221; quand Edouard VII d'v&icirc;nt Rouai) en allant &agrave; l'&ecirc;cole. Et nou marchait au pas comme des soudards. J'avais envie d'm'engagi dans l'arm&eacute;e comme &#8220;drummer boy&#8221; pour &ecirc;t' comme les cheins qu' nou viyait dans les portraits d'la dg&egrave;rre dans eune g&acirc;zette appel&eacute;e &#8220;The Police Gazette&#8221; (si ma m&eacute;mouaithe ne m'trompe pon). Sus l'ch&acirc;chais et en d'ssus d'la tabl'ye dans la tchu&icirc;sinne siez Papa et Manman &agrave; La Forge y'avait un portrait d'la dg&egrave;rre appel&eacute; &#8220;The Relief of Mafeking,&#8221; et dans l'parleux y'avait des portraits enfr&ecirc;m&eacute;s d'la Reine Victoria et du Prince d&eacute; Galles, pus tard Edouard VII.<br/>
<br/>
La Blianche-Femme 'tait par les c'm&icirc;ns dans chu temps-l&agrave; et j'm'&egrave;rsouveins d'la s&eacute;th&eacute;e qu&eacute; la bouannefemme Missis L&eacute; S'bith&eacute; arrivit siez Papa, toute &ecirc;ssouffli&eacute;e, viyant qu'oulle en avait veu ieune sauter d&eacute; d'ssus l'foss&eacute; dans La Rue &agrave; Pendue aupr&egrave;s du Carrefour des P&egrave;rrons. La pou&ocirc;rre bouannefemme criyait qu' La Blianche-Femme 'tait souotre lyi et oulle en avait tellement peux qu' ou finnit par p&acirc;sser la niet siez nous sus l'sofa.<br/>
<br/>
L&eacute; Tchian du Bou&ocirc;lay hantait les c'm&icirc;ns &eacute;tout, et plusieurs grands ni&egrave;rs tchians d'la p&acirc;raisse tchi s'adonnaient cou&ocirc;rre les rues la niet gangnaient l'honneu d'&ecirc;t' chu fanmeux tchian sans aver ieu autchun d'si d'aspither au c&eacute;l&egrave;bre titre!<br/>
<br/>
I' s'adonnait qu' un f&egrave;rmyi du c&ocirc;te d'Iouville en avait iun d'm&ecirc;me. Eune s&eacute;th&eacute;e, l'tchian 'tait en c'm&icirc;n pour aller vaie s'n amouotheuse, la tchianne au Sieur Bailhache &agrave; Trodez, just&eacute;ment quand Missis Jean L'Cornu d' North West, Les Landes, &egrave;rv&eacute;nait d'la Chapelle. Il' arriv&icirc;drent en m&ecirc;me temps, l&eacute; tchian un mio l'avant, endrait la ma&icirc;son au Sieur Bailhache. &Eacute;tant ni&egrave;r, ou n'l'avait pon ap&egrave;rchu d'vant, et quand il arr&ecirc;tit pour entrer dans l'bel ou faillit tchaie par dessus. Criyant qu&eacute; ch'tait L'Tchian du Bou&ocirc;lay oulle en eut qu&acirc;si les sangs tou&acirc;nn&eacute;s. Ch'tait s'n homme tchi nouos l'dit dans la forge l&eacute; lendemain. I' n'en 'tait pon content, car ou l'avait torment&eacute; d'aller &agrave; la Chapelle auve lyi, et i' pensait qu&eacute; ch'tait binnasse d'aller au tchulte si liain d'siez ieux quand l'&Eacute;glyise d&eacute; St. George 'tait &agrave; la pr&eacute;chaine porte. J'tions bouans anmins auve les Cornus ouaithe que j'tions d'l'&Eacute;glyise, et Manman allait &egrave;s assembli&eacute;es d'pri&eacute;thes siez ieux au vendr&eacute;di au s&eacute;.<br/>
<br/>
J&eacute; n'tions pon superstitieux siez nous, mais comme mousses nou-s-avait eune c&egrave;rtaine appr&eacute;hension la niet. Eune s&eacute;th&eacute;e, man fr&eacute;the Fra&icirc;nque, trais ans pus janne qu&eacute; m&eacute;, avait rest&eacute; &agrave; baithe du th&eacute;e siez d's anm&icirc;ns &agrave; Trodez. Arriv&eacute; &egrave;s Ch&icirc;nq V&egrave;rgues i' ou&icirc;t un fr&eacute;das dans la route dri&eacute;the li. Pr&icirc;ns d'peux, i' happit la pathe ava la route, mais i' ou&iuml;yait un t&icirc;ntamarre dans la route dri&eacute;the li, et tant pus vite tch'il allait, tant pus d'brit l'si&eacute;vait.<br/>
<br/>
Arriv&eacute; &agrave; La Ronde Cotte i' n'en pouvait pus. I' s'arr&ecirc;tit, au m'sesp&eacute;, pr&ecirc;t &agrave; &eacute;t' assonm&eacute;, et d&ecirc;couvrit qu&eacute; ch'tait eune g&eacute;niche tchi s'&eacute;tait abannonn&eacute;e, et ch'tait l'pa&icirc;sson au but d'san lian tchi fa&icirc;thait tant d'brit dans la route.<br/>
<br/>
Ieune des raisons qu' les mousses 'taient p&ucirc;t&ocirc;t &ecirc;pe&ucirc;th&eacute;s la niet 'tait qu&eacute; l's anciens nouos disaient qu&eacute; l'Mal&icirc;n Esprit hantait les rues.<br/>
<br/>
Et j'm'&ecirc;rsouveins des D&icirc;nmanches arl&eacute;v&eacute;es assis auve Papa sus l'haut des monts endrait l'H&ocirc;tel d&eacute; L'&Ecirc;ta (i' n'y'en avait qu' ieune &agrave; L'&Ecirc;ta dans chu temps-l&agrave;) pour vaie les c&acirc;rrosses &agrave; deux et quat' ch&eacute;vaux arr&ecirc;ter &agrave; l'h&ocirc;tel. Et nou-s-arr&ecirc;tait tchiquefais au pallion tch'&eacute;tait entre l&eacute; d&ecirc;ha d' La Rue d'La Trape et Moreland House d'&agrave; ch't heu dans La Route des Landes. Les jannes hommes du va&icirc;s&icirc;nn&eacute; s'assembliaent l&agrave; &agrave; bailli d'lus becque et jouarder l'D&icirc;nmanche l'arl&eacute;v&eacute;e.<br/>
<br/>
En reunminnant, i' m'sembl'ye qu&acirc;si r'vivre ches bouans vi&egrave;rs jours!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfpassage.html">Le p&acirc;ssage du temps</a><p>
<li><a href="gdfautfais2.html">Aut'fais</a><p>
<li><a href="gdfjadis.html">L'Temps jadis</a><p>
<li><a href="gdftempspasse.html">L&eacute; temps pass&eacute;</a><p>
<li><a href="gdftempspasse2.html">L'Temps Pass&eacute;</a><p>
<li><a href="gdftempspasse3.html">L'temps p&acirc;ss&eacute;</a><p>
<li><a href="gdfsethees.html">S&eacute;th&eacute;es du temps pass&eacute;</a><p>

<li><a href="gdfmemouaithes4.html">M&eacute;mouaithes du temps pass&eacute;</a><p>
<li><a href="gdfmemouaithes5.html">M&eacute;mouaithes du temps p&acirc;ss&eacute;</a><p>
<li><a href="gdfsouvnin.html">Un doux souv'n&icirc;n!</a><p>
<li><a href="gdfmemouaithe.html">Av'ous bouanne m&eacute;mouaithe?</a><p>
<li><a href="gdfveindra.html">Aupr&egrave;s chu temps-ich&icirc;n il en veindra d'autre!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

