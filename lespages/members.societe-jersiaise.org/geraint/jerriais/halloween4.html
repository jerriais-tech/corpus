<HTML>
<HEAD>
<TITLE>La Tche&ucirc;t'tie d&eacute; Halloween - Trick or treat</TITLE>
<META  name="keywords" content="Jèrriais, language, langue normande, Channel Islands, îles anglo-normandes, ghosts, witches, superstitions,traditions, croyances populaires, fairies, revenants">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La Tche&ucirc;t'tie d&eacute; Halloween</h2></font></center><p>

Ach'teu &agrave; Halloween, ch'est la cou&ocirc;teunme pouor les mousses - habilyis dans des costumes et des v&icirc;sagi&eacute;thes d&eacute; monstres, d&eacute; r'v&eacute;nants et d'chorchi&egrave;rs et d'chorchi&eacute;thes - d&eacute; s'prom'ner siez les va&icirc;th&icirc;ns &agrave; seule f&icirc;n d'tche&ucirc;ter des chucr&icirc;ns et des chocolats. Ch'est <i>la tche&ucirc;t'tie d&eacute; Halloween</i> &#150; chein qu'nou-s'appelle en Angliais &#147;trick or treat&#148;.<p>

<A HREF="halloween3.html"><IMG SRC="rvenant.jpg" WIDTH=100 HEIGHT=176 align="left" alt="un r'v&eacute;nant" border=0></A>

Ch'est eune cou&ocirc;teunme tchi nos est v'nu d'l'Am&eacute;thique par l'mouoyen d'films et d'programmes &agrave; la t&eacute;l&eacute;v&icirc;sion &#150; mais ch'tait l's Irlandais et l's &Ecirc;cossais &icirc;nmigr&eacute;s en Am&eacute;thique tch'apport&icirc;tent lus vielles cou&ocirc;teunmes Celtiques dans lus nouvieau pays.<p>

Eh bein, siez nous en J&egrave;rri au dgi&ecirc;x-neuvi&egrave;me si&egrave;cl'ye nou soulait tche&ucirc;ter des sou et d'la fouaille pouor la fou&eacute;e la s&eacute;th&eacute;e d'Guy Fawkes pouor pouver c&ecirc;l&eacute;brer chutte-f&ecirc;te-l&agrave;. Nou soulait s'prom'ner l'entou d'la p&acirc;ra&icirc;sse, ou du va&icirc;thinn&eacute;, attriotchant les gens &#150; et en v&icirc;sitant les ma&icirc;sons pouor d'mander des contributions &agrave; la f&ecirc;te. En Dg&egrave;rn&eacute;sy &eacute;tout nou soulait tche&ucirc;ter pouor Halloween.<p>

Il en 'tait d'm&ecirc;me temps p&acirc;ss&eacute; sustout en Irlande &agrave; Halloween. Les bedgeurs soulaient v&icirc;siter les ma&icirc;sons &agrave; d'mander des p'tites g&acirc;ches et &agrave; offri d'dithe des pri&eacute;thes pouor l's &acirc;mes des cheins d'la ma&icirc;son tch'avaient p&acirc;ss&eacute; l'pas. Et en &ecirc;ffet, pus il' &egrave;rch&eacute;vaient d'g&acirc;ches, pus i' dithaient des pri&eacute;thes. Ches g&acirc;ches avaient nom &#147;g&acirc;ches d'&acirc;mes&#148;. Chutte tradition 'tait bein connue &eacute;tout dans des r&eacute;gions d'l'Angli&eacute;t&egrave;rre au dgi&ecirc;x-neuvi&egrave;me si&egrave;cl'ye &#150; j'en avons liu des r'cits entouor la tche&ucirc;t'tie d'g&acirc;ches en Staffordshire.<p>

Mais y'avait &eacute;tout eune aut' crianche tch'est p't-&ecirc;t' pus vielle. Nous soulait craithe (et ch'est p&ocirc;ssibl'ye qu'i' y'en a tch'y crait acouo) qu'la frontchi&eacute;the entr&eacute; not' monde et l'monde des esprits 'tait ouv&egrave;rte eune s&eacute;th&eacute;e dans l'ann&eacute;e &#150; la niet d&eacute; Halloween. L's esprits des cheins tch'avaient d'pis longtemps patchi ses vailes &egrave;rv&eacute;naient pouor vaie et v&icirc;siter lus ma&icirc;sons, lus villages et lus fanmil'yes. Les gens m'ttaient des g&acirc;ches ou des galettes d'vant lus portes et f'n&ecirc;t's pouor atchilyi ches esprits-ch&icirc;n &#150; et pouor s'm&ecirc;fier du ma qu' ches'-l&agrave; pou&ocirc;rrait faithe s'i' n'taient pon d'&egrave;rtou d'bouonne heunmeu.<p>

Y'en avait &eacute;tout tchi criyaient qu'les p'tits fa&icirc;tchieaux 'taient &agrave; banon chutte s&eacute;th&eacute;e-l&agrave; &eacute;tout &#150; et qu'i' fa&icirc;thaient toutes sortes d&eacute; farches. Les gens lus la&icirc;ssaient des p'tits pr&eacute;sents d'lait, &#150; ou d'v&icirc;n - d'pain et des g&acirc;ches et tout chenna.<p>

Bein seu, y'avait &eacute;tout des farcheurs du va&icirc;thinn&eacute; tchi fa&icirc;thaient s&egrave;rvi la s&eacute;th&eacute;e pouor jouer lus bouonnes farches &#150; par exempl'ye en m'ttant des l&icirc;ncheurs pouor &ecirc;pe&ucirc;ther les pou&ocirc;rres gens.<p>
<img src="ballealeunettes.gif" width="304" height="257" align="right" alt="l&eacute; balle-&agrave;-leunettes" title="" />
I' sembl'ye qu'la tradition d'la tche&ucirc;t'tie d'g&acirc;ches d'&acirc;mes et la cheinne des pr&eacute;sents off&egrave;rts &egrave;s r'v&eacute;nants et p'tits fa&icirc;tchieaux ont 't&eacute; m&ecirc;l&eacute;es quand l's Irlandais et l's &Ecirc;cossais et l's Angliais et touos l's aut's &ecirc;tably&icirc;tent lus nouvelles commeunaut&eacute;s en Am&eacute;thique.<p>

Les jannes gens m'nich'chaient lus va&icirc;th&icirc;ns auve des triques et des farches s'i' n'lus donnaient pon tchique chose &agrave; mangi. L'pus souvent nou lanchait d's oeufs (pou&ocirc;rris, si p&ocirc;ssibl'ye) contre la ma&icirc;son &agrave; tchith'un tchi n'avait rein off&egrave;rt.<p>

Nou-s'a raison d'craithe &eacute;tout qu'les triques et les farches 'taient faites s&egrave;rvi coumme eune manni&eacute;the d&eacute; justice sociale: chutte s&eacute;th&eacute;e-l&agrave; i' 'tait p&egrave;rm&icirc;ns d&eacute; faithe tremblier les membres les mains populaithes d'la commeunaut&eacute;. Si la frontchi&eacute;the entr&eacute; les mondes 'tait pus faibl'ye, l'ordre social en 'tait &eacute;tout.<p>

Don si &agrave; Halloween ou ou&iuml;yiz tchique brit &agrave; la porte, ch'est-i' un bedgeux &agrave; tche&ucirc;ter des g&acirc;ches d'&acirc;mes, des farcheurs, des p'tits fa&icirc;tchieaux, ou s&icirc;mpli&eacute;ment des mousses &agrave; tche&ucirc;ter des chucr&icirc;ns?<p>

En tout cas, bouonnes gens, n'en v'l&agrave;-t-i' la tche&ucirc;t'tie d&eacute; Halloween!<p>
&nbsp;<p>

<i><a href="jerpoem.html">Geraint Jennings</a><br>
Octobre 2001</i><p>

<P>&nbsp;</P>

<FONT SIZE=2>
<I>Viyiz &eacute;tout</I>:

<ul>
<li><a href="halloween3.html">Halloween et la S&eacute;thee d'Guy Fawkes</a><p>
<li><a href="halloween.html">Halloween</a><p>
<li><a href="halloween2.html">Halloween - des mots muchis</a><p>

<li><a href="mefioushalloween.html">M&ecirc;fi'-ous!</a><p>
<li><a href="halloween5.html">La Tche&ucirc;t'tie d'la S&eacute;th&eacute;e &egrave;s Chorchi&egrave;rs</a><p>
<li><A HREF="dgiablye.html">L&eacute; Dgi&acirc;bl'ye</A><p>
<li><a href="rvenants.html">Les R'v&eacute;nants d'Aut'fais</a><p>
<li><a href="rvenants2.html">D's histouaithes d&eacute; r'v&eacute;nants</a><p>
<li><A HREF="rvenant.html">Un R'venant</A><p>
<li><a href="astrologie.html">L'astrologie et les crianches</a><p>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>
<li><a href="rocqueber.html">Rocque B&egrave;r</a><p>
<li><a href="gdfchorchelllie.html">La chorchell'lie</a><p>
<li><a href="gdfblianche.html">La Blianche Femme</a><p>
<li><a href="rigodon.html">Rigodon d'Chorchel'lie</a><p>
<li><a href="gdfdemons.html">Les d&eacute;mons &icirc;nmaginnaithes</a><p>
<li><a href="vioge.html">La vioge</a><p>
<li><a href="gdfchorchiers.html">Chorchi&egrave;rs et tch&eacute;thauds</a><p>
<li><a href="chorchethon.html">La C&acirc;nchon du chorch&eacute;thon</a><p>

<li><a href="chorchigj.html">Chorchi, n&eacute;the m&eacute;the, pons'r&ecirc;sse</a><p>
<li><a href="halloweenhands.html">Les mains d'la S&eacute;th&eacute;e &egrave;s Chorchi&egrave;rs</a><p>
<li><a href="mortnier.html">La mort habilyie en ni&egrave;r</a><p>
<li><a href="halloween2017.html">Ch'est la S&eacute;th&eacute;e &egrave;s Chorchi&egrave;rs</a><p>
<li><a href="halloween2023.html">Aniet, la S&eacute;th&eacute;e &egrave;s Chorchi&egrave;rs</a><p>
<li><a href="zombinnnie.html">La Zombinn'nie</a><p>
<li><a href="beluets.html">Les B&eacute;luets</a><p>
<li><a href="blianchefemmegj.html">La blianche femme</a><p>
<li><a href="horreu2.html">L'H&ocirc;rreu d'achteu</a><p>

</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
