<HTML>
<HEAD>
<TITLE>M&eacute;mouaithes du Grand Hiv&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>M&eacute;mouaithes du Grand Hiv&eacute;</h2></font></center><p>

<font size="-1"><i>&Agrave; Portinf&eacute;</i><br/>
<i>Saint Ou.</i><br/></font>

Moussieu l'Editeu,<br/>
<br/>
&quot;Oh, mais, man pou&ocirc;re Ph'lip&quot;, s'fit la Merrienne hier au s&eacute; quand, apr&egrave;s un bouon tais j'tiomes assis yun &agrave; chaque bord du feu. &quot;Si j n'avions pas yeu l'avis de nos pr&eacute;pather avec tout plien d'bouais et d'tch&egrave;rbon, j'n'&eacute;thions jamais p&acirc;ss&eacute; &agrave; travers. Tu'as veu dans la g&acirc;zette combien de vielles gens ont p&acirc;ss&eacute; d'l'autre c&ocirc;t&eacute; chais jours. T&eacute; et m&eacute;, j'sommes bein chanceux d'&ecirc;tre ocquo en vie, mais je n'sais pas pour combein longtemps si la fraid continue. Je n'me r'souveins pas d'un patheil hiv&eacute; dans l'couothant d'ma vie&quot;.<br/>
&nbsp;<br/>
&quot;Si-fait, Merrienne,&quot; j'li dis, &quot;j'avons veu pi&egrave;the. As-tu r'oubli&eacute; l'hiv&eacute; d'la grande fraid, quand, pour siez s'maines d'temps, tout 'tait g'l&eacute; si du qu'&agrave; la Mathe au Seigneur y'avait d'la glace un pid d'&ecirc;pais,et nou n'pouvait faithe rein s&ucirc;s la t&ecirc;rre?&quot;.<br/>
&nbsp;<br/>
&quot;Ch'est vrai, &agrave; ch'teu qu'tu m'rapp&egrave;le chais t&ecirc;rriblyes siez s'maines l&agrave;,&quot; ou dit. &quot;Dans une seule niet une bouonne maintchi d'la s'menche fut g'l&eacute;e, car personne ne s'attendait &agrave; ditet temps. Et pourtant la saison, quand ou vint si tard, n'fut pas tant pi&egrave;the et les fermiers ne s'pliaignaient pas, car en Angli&eacute;t&ecirc;rre l&eacute; temps avait 't&eacute; ocquo p&ucirc;s fraid, et i' n'y avait pas pour dithe de comp&eacute;tition. Mais, Ph'lip, j'me r'souveins &agrave; ch'teu que ch'tait dans yunne de chais s&eacute;th&eacute;es que j'te rencontris pour la preumi&eacute; fais. Les femmes et filles du vaisin&eacute;, n'ayant rein &agrave; faithe siez-yeux allaient &agrave; la Mathe au Seigneur avec un &quot;stove&quot; et faisaient du tais et du caf&eacute; pour l&ucirc;s hommes.&quot; <br/>
&nbsp;<br/>
&quot;V&egrave;the, ma chi&egrave;the&quot;, j'li dis, &quot;et ch'tait dans yunne de chais s&eacute;th&eacute;es que j'vinmes &agrave; nos entreconnaitre. Tchinze jours p&ucirc;s tard tu m'dis &quot;oui&quot; quand j'te d'mandis si tu voulais m&eacute; mathier. J'n'avions pas d'sous, mais l&eacute; couothage n'mantchait pas. J'prins une ferme et si, par bord&eacute;e, je n'savions pas si l'D&eacute;nonciateur n'entr&eacute;thait pas dans notre bel pour faithe un arr&ecirc;t, tchiquechose s'arrivait tr&eacute;jours pour nos sauver.&quot;<br/>
&nbsp;<br/>
&quot;Ch'tait les pou&ocirc;res <a href="ouaise.html">ouaisieaux</a> tchi souffraient l'p&ucirc;s&quot; ou dit, car i' n'avaient rein &agrave; mangi&quot;.<br/>
&nbsp;<br/>
<img src="mele.gif" width="212" height="171" alt="m&ecirc;le" title="m&ecirc;le" border="0" align="right" />
&quot;Tu'as raison,&quot; j'li dis, &quot;car i' nos vint des millions de grives, de piacards et d'autres de France et m&eacute;-m&ecirc;me j'ai ram&acirc;ss&eacute; un mesle le long du f&ocirc;ss&eacute; tchi tait si faiblye tchi n'pouvait pas voler. Et pourtant, de touos l's ouaisieaux, les mesles sont les p&ucirc;s timides. Nou n'g&acirc;gnait rein d'aller &agrave; la chasse, parsque tout ch'que nou tithait n'&eacute;tait qu'la p&eacute; et l's os. Hardi des fermiers installitent des &quot;stoves&quot; dans l&ucirc;s sohi&egrave;rs pour pr&eacute;server l&ucirc;s s'menche la pr&eacute;chaine ann&eacute;e mais i' n'eutent jamais la djobbe de l's allumer car nou ne r'vit jamais un patheil hiv&eacute;, et i' furent laissis &agrave; rou&iuml;. Sans doute si nou cherchait nou pou&ocirc;rrait ocquo en trouver yun ichin et l&agrave;&quot;.<br/>
&nbsp;<br/>
La Merrienne, mettant un gros choutchet et un mio d'tch&egrave;rbon s&ucirc;s l'feu, s&eacute; mint &agrave; p&acirc;sler de chein tchi s'p&acirc;ssait ichin en J&ecirc;rri. &quot;Si chein qu'la &quot;Post&quot; dit est correcte&quot; ou dit, &quot;et je n'voudrais pas douter qu'oulle a raison y'&eacute;tha une &eacute;norme somme pour l&eacute; Chancellyi &agrave; trouver pour l'ann&eacute;e tchi veint, et ch'est seux que y'&eacute;tha d'nouvelles taxes. As-tu autchune id&eacute;e, Ph'lip tch&egrave;squ'i' s'en va les p&eacute;yi?&quot;<br/>
&nbsp;<br/>
&quot;L&eacute; tourisme, sans doute&quot;, j'li dis, &quot;&eacute;tha &agrave; contribuer sa part, mais pour l&eacute; restant, je n'sais rein de certain. Nou p&acirc;sle d'un taxe s&ucirc;s les vi&egrave;rs garcons.&quot;<br/>
&nbsp;<br/>
&quot;Il est b&eacute;t&ocirc;t temps,&quot; ou dit, &quot;mais i' faudra autrechose. La litcheu, par exemplye, et le p'tun.&quot;<br/>
&nbsp;<br/>
&quot;Oh, sans doute,&quot; j'li dis &quot;car tu n'b&eacute; qu'du tais et tu n'fume pas, mais si j'en avais l'pouv&eacute;, je doubli&eacute;thais la taxe s&ucirc;s les articlyes que nou vait dans l's f'n'&ecirc;tres des grandes boutiques&quot;.<br/>
&nbsp;<br/>
&quot;Tchi sorte d'choses?&quot; ou d'mandit.<br/>
&nbsp;<br/>
&quot;Des cauches en souaie &agrave; qu'menchi&quot;, j'li dis, &quot;&eacute;pis les bieaux p'tits souliers pour les femmes tchi d&eacute;v'thaient saver m&ucirc;s, et les filles, tchi n'ont pas ocquo assez d'avis. Des articles avec d'la dentelle et du parfum dans des p'tites boutelles pour s&eacute; faithe attrayantes &egrave;s hommes. Autchune chose pour attraper un homme, et dans plusieurs cas l'faithe mins&eacute;thablye pour l&eacute; restant d'sa vie. Le <a href="divorce2.html">divorce</a> d&eacute;v'thait &eacute;tre aboli sinon pour des couplyes tch'ont t&eacute; mathies au mains djais ans. Un homme tchi fiche san camp avec la femme d'un autre d&eacute;v'thait &eacute;tre mint &agrave; c&acirc;sser d'la pi&eacute;rre comme nou faisait aut'fais, et une femme tchi d'serte s'n homme pour un autre et bein je n'sais pas trop chein qu'nou d&eacute;v'thait li faithe&quot;.<br/>
&nbsp;<br/>
&quot;J's&eacute;thais bein, m&eacute;!&quot; ou dit, et tu peux t'fier qu'ou paiethait pour. Mais tout chonna ne trouv'thait pas les sous tchi nos faut. Tch&egrave;squ'en est des fermiers?&quot;<br/>
&nbsp;<br/>
&quot;Chonna n'est pas hardi g&ecirc;nant,&quot; j'li dis, &quot;car dans tchiques ann&eacute;es i' n'en rest&eacute;tha pas fort. Ch'est mins&egrave;the apr&egrave;s mins&egrave;the pour les pou&ocirc;res balloques Hardi tch'avaient fait une pou&ocirc;re saison, s&eacute; fiaient s&ucirc;s les br&eacute;colis pour les r'mettre s&ucirc;s l&ucirc;s pids, mais y'a des vr&eacute;gies comme des vr&eacute;gies tchi n'valent pas un sou sinon pour rafraichi la t&eacute;rre. Quant &egrave;s flieurs, le prospect n'est pas brilliant. A prendre yun dans l'autre l&eacute; seul fermyi tchi peut faithe nou&eacute; les deux buts au jour d'agniet n'a qu'une resource&quot;.<br/>
&nbsp;<br/>
&quot;Et tch&egrave;sque  ch'est?&quot; ou d'mandit.<br/>
&nbsp;<br/>
&quot;Ch'est l'fermyi tchi garde un fliantchet d'b&ecirc;tes, et a une femme ou une famillye &agrave; li aidgi. L&eacute; lait peut ocquo p&eacute;yi pour bein qu'la main-d'oeuvre d'meuthe s&ucirc;s la ferme et est d'partie d'la famillye. D'mande &agrave; des gens comme le Henri L'Maistre, d'<a href="st_martin.html">Saint Martin</a> et l'Sieur Richardson, &agrave; la Crouaix &egrave;s Mottes, &agrave; <a href="st_sauveux.html">Saint Sauveux</a>, si ch'n'est pas vrai, et pense &agrave; nou, t&eacute; et m&eacute; ocquo dans notre ferme parsque j'avons yeu l'avis d'aver un fliantchet d'mousses et n'oublie jamais que la t&ecirc;rre est tr&eacute;jours l&agrave;&quot;.<br/>
&nbsp;<br/>
&quot;Ch'est vrai&quot;, ou dit, &quot;mais Ph'lip, nos v'la tout pr&egrave;s du Jour d&eacute; l'An et nou d&eacute;v'thaient vivre en esp&eacute;thance&quot;.<br/>
&nbsp;<br/>
&quot;J'l'avons tr&eacute;jous fait,&quot; j'li dis &quot;et j'allons continuer &agrave; l'faithe, car quand i' n'y a pas d'esp&eacute;thance, i' n'y a rein. Et donc, ma chi&egrave;the femme, i' faut craithe que tout itha m&ucirc;s en so&euml;sante-deux que nou pou&ocirc;rrait craithe au moment. J&ecirc;rri a veu d'bouons temps et il a veu d'mauvais temps, mais J&ecirc;rri est ocquo l&agrave;. Pour en fini &agrave; ces s&eacute;, j'crai tchi faudrait un bouon v&ecirc;rre-caud pour b&eacute;the &agrave; la sant&eacute; de touos nos amins. Ch'est l&agrave; la vraie mani&egrave;the de fini une ann&eacute;e et d'en qu'menchi une autre. Mais je n'm'en vais pas b&egrave;the tout-seu. Deux bouons v&ecirc;rres-cauds. Merrienne, avec du chucre et une tranche d&eacute; limon. Tu n't'en vas pas dithe nennin!&quot;<br/>
&nbsp;<br/>
&quot;Oh bien,&quot; ou s'fit, ouvrant l'armouaithe, &quot;pour une fais chonna n'peut pas faithe grand ma. Sant&eacute;, man Ph'lip&quot;.<br/>
&nbsp;<br/>
Et, Moussieu, apr&egrave;s un couplye d'v&ecirc;rres ch'fut ma djobe d'aidgi &agrave; la Merrienne &agrave; ramonter et &agrave; s&eacute; deshabillyi.<br/>
&nbsp;<br/>
<i>Ph'lip</i><br/>
<i>La G&acirc;zette du S&eacute; 30/12/1961</i><br/>
&nbsp;<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="tempsvoc.html">L&eacute; temps</a><p>
<li><a href="pmfraid2.html">Merrienne et l'temps fraid</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmliet.html">Ph'lip aime san liet</a><p>
<li><a href="pmfraid.html">Pus fraid que Jamais?</a><p>
<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>

<li><a href="pmboutelle.html">Merrienne et sa boutelle</a><p>
<li><a href="fre.html">La Fr&eacute;</a><p>
<li><a href="fraid.html">Ah! Fait i' fraid!</a><p>
<li><a href="gdffraid2.html">I' fait fraid!</a><p>
<li><a href="pmouragan.html">L'Ouragan &agrave; Portinf&eacute;</a><p>
<li><a href="hive.html">L'Hiv&eacute;</a><p>

<li><a href="hiver.html">L'Hiver</a><p>
<li><a href="damenature.html">Dame Nature</a><p>
<li><a href="hive_syvret.html">La campangne en hiv&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
