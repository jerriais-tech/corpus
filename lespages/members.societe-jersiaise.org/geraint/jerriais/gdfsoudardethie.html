<HTML>
<HEAD>
<TITLE>La Soudard&eacute;thie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Soudard&eacute;thie</h2></font></center><p>


<font size="-1"><i>San Antonio, Texas</i><br/>
<i>U.S.A</i><br/>
<i>L&eacute; 26 d'f&eacute;vri, 1966.</i><br/></font>
<br/>
Moussieu l'Redacteu,<br/>
<br/>
 A ch't heu qu&eacute; l'gouv&egrave;rn&eacute;ment &agrave; Washington est en trains d'appeler les jannes hommes pour &ecirc;t' soudards et aller &agrave; la dg&egrave;rre au <a href="vietnam.html">Vietnam</a>, v'la tchi m'fait penser &agrave; man janne temps dans la Milice Rouoyale d&eacute; J&egrave;rri. Quand j'avais seize ans, m&eacute; v'la en c'm&icirc;n pour l'arsenal d&eacute; St. Pi&egrave;rre pour qu&eacute;manchi mes deux ans d's&egrave;rvice d&eacute; r'crues. Y'avait d's ann&eacute;es qu'j'avais envie d'aver seize ans pour pouver soudarder dans la Milice! J'avais veu man p'p&egrave;e et m's oncl'yes atout lus rouoges c&acirc;saques et lus Scatch  comme il' app'laient l'chap&eacute; d'soudard d&eacute; touos les jours  et l'du chap&eacute; auve un pitchet en tchuivre sus l'haut pour mett' &agrave; la Grand' R'veue. V'la tchi m'fa&icirc;sait vouler &ecirc;t' grand assez pour mett' des bieaux habits d'm&egrave;me! Et pis, l's histouaithes d'aventuthes &agrave; la dg&egrave;rre des Bo&euml;rs m'avaient tellement &icirc;mpressionn&eacute; comme mousse qu&eacute; j'avais m&egrave;me d&eacute;mand&eacute; &agrave; Papa si j'pouvais jouaindre l'arm&eacute;e Angliaiche comme Drummer Boy. Comme j'n'avais qu'huit ou neuv ans, i' n'est pon difficile d'&icirc;nmaginner sa r&ecirc;ponse! Moussieu A. J. B. Arthur y'&eacute;tait, &agrave; la dg&egrave;rre des Bo&euml;rs, et quand j&eacute; l'vis dans s'n uniforme en kh&acirc;ki un D&icirc;nmanche &agrave; St. George j'avais l's i&egrave;rs grands comme des &ecirc;calles! Tchi bel homme! M&egrave;me acouo &agrave; ch't heu dans sa vieill&egrave;che!<br/>
</font><font color="#111111"><br/>
Dans ma preunmi&eacute; ann&eacute;e comme mousse &agrave; l'arsenal d&eacute; St. Pi&egrave;rre, j'eus la chance de gangni la tchulyi en argent comme milyeu s&icirc;gnaleux, et comme il' 'taient a court d&eacute; s&icirc;gnaleurs dans la compangnie d'St. Br&eacute;lade j'fus accoutr&eacute; sus l'coup. Ou' n'avez qu'&agrave; d'mander si j'tais ordgilyeux! I' n'y avait pon un homme au monde tch'&eacute;tait pus ordgilyeux qu'm&eacute; la preunmi&eacute; matinn&eacute;e que j'm&icirc;ns l's habits d'soudard pour m'en aller au camp &egrave;s Tchennevais tout pr&egrave;s des Rouoges Ma&icirc;sons, m'n arme &agrave; l'&eacute;paule et la ba&iuml;onnette au c&ocirc;t&eacute;. I' m'sembliait que j'tais au mains aussi b&eacute; comme autcheun soudard des r&eacute;dguli&egrave;rs. J'marchais drait comme un pitchet, et j'&eacute;thais donn&eacute; autcheunne chose pour rencontrer ieune d&eacute; mes jannes filles chutte matinn&eacute;e-l&agrave;!<br/>
<br/>
J'avais r'gret d'n'&ecirc;t' pon dans la compangnie d'St. Ou&euml;n, mais j&eacute; d'meuthais &agrave; La Mouaie d'St. Br&eacute;lade siez mes parrain et marraine d'Aubert dans chu temps-l&agrave;, et fallait aller dans la compangnie d'St. Br&eacute;lade. Enfin, j'tais bien heutheux auve les St. Br&eacute;ladais, et ch'tait p't &ecirc;t' eune bouanne chose qu&eacute; j'tais auve ieux car les St. Ou&euml;nnais lus trouvaient tchiquefais, en embarras! Et pis, dans touos les cas j'tais dans l'bataillon du Ouest - l&eacute; preunmyi en t&ecirc;te es Grand' R'veues!<br/>
<br/>
Sans doute, je n'tais pon l'preunmyi d'ma fanmile &agrave; s&egrave;rvi dans l'bataillon du Ouest, et j'ai tr&eacute;jous pens&eacute; qu'mes anch&ecirc;tres dans la compangnie d'St. Ou avaient a&icirc;dgi &agrave; gangni la Bat&acirc;lle d&eacute; J&egrave;rri en dgiex-sept chent huiptante-ieune! Ch'est assez r'm&egrave;rquabl'ye qu&eacute; man neunm&eacute;tho d'soudard dans la Milice 'tait 1781, et qu'pus tard quand j'tais artilyeur dans les r&eacute;dguli&egrave;rs pour aller &agrave; la dg&egrave;rre d&eacute; 1914-1918 man neunm&eacute;tho fut 91781. Noum'&eacute;thait qu&acirc;si tchulbut&eacute; auve eune plieunme d&eacute; poule quand j'm'en app&egrave;rchus, et j'm&eacute; d'mandais s'i' y'avait tchique s&icirc;ngne d&eacute; myst&egrave;the l&agrave; d'dans, car quand j&eacute; r'gardais l'portrait d'La Bat&acirc;lle d&eacute; J&egrave;rri i' m'sembliait qu'un soudard &agrave; c&ocirc;t&eacute; du pouorre Majeur Peirson m&eacute; r'sembliait! N'm&eacute; dites pon quand-m&ecirc;me qu&eacute; ch'tait l'ni&egrave;r soudard tch'est &agrave; mither s'n arme, tchi m&eacute; r'sembl'ye - ouaithe qu&eacute; j'ai 't&eacute; hardi dans les chaleurs, j'sis acouo du rang des bliancs!<br/>
<br/>
Enfin, pour &egrave;rv&eacute;nin au camp &eacute;s Tchennevais, j'm&eacute; trouvis tout &agrave; fait &agrave; m'n aise dans ma tente. J'avais les milyeurs compangnons qu'nou pi&eacute;sse aver - Walter Chapman, du Somerville Hotel, et Harold Dart, de Foligny House, &agrave; St. Aubin, Arnold Mauger tchi f&egrave;rmait pas liain d'l&agrave;, et nouot' s&egrave;rgeant 'tait Ouoyamme Thelland, fis William John, tchi travaillait dans eune banque. Ch'tait tchiquechose, d&eacute; travailli dans eune banque dans chu temps-l&agrave;! Nou n'y viyait pon d'jannes hardelles atout lus l&egrave;vres et ongl'yes peintes, lus j'veux en p&egrave;rruques d&eacute; mouques-&agrave;-m'yi et lus robes en d'ssus de g'nou! Nou peut dithe qu&eacute; j'tais parmi des m&ecirc;ssieux. J'crai - et j'esp&egrave;the - qu&eacute;, l'Sieur Thelland est acouo du rang des vivants, et j'sai bien qu'Harold Dart, y'est car j'viyais dans la g&agrave;zette l'ann&eacute;e pass&eacute;e tch'il avait jou&eacute; l'orgue, &agrave; la Chapelle &agrave; St. Aubin pour eune ch&icirc;nquantaine d'ann&eacute;es ou pus. Arnold Mauger 'tait la b&ecirc;te au dgiabl'ye et nouos fa&icirc;sait tr&eacute;jous rithe.<br/>
<br/>
Quand man fr&eacute;the Fra&icirc;nque, tch'est pus janne qu&eacute; m&eacute;, d'v&icirc;nt milicien etout, i' v&icirc;nt d'meuther dans nouot' tente et j'avions deux b&ecirc;tes au dgiabl'ye - li et Arnold Maugi - dans la tente! Tchique ann&eacute;es pus tard, John G. Malzard, bieau-fis du Chent'nyi Carrel d&eacute; St. Pi&egrave;rre, arrivit en J&egrave;rri d'Cardiff pour prendre ch&egrave;rge d&eacute; la f&egrave;rme du Chent'nyi. Et i' fut appel&eacute; pour s&egrave;rvi dans la Milice. J'l&eacute; rencontris siez l'Conn&ecirc;tabl'ye (pus tard juge) F. V. Le Feuvre, et i' m'dit tch'il 'tait un mio g&ecirc;n&eacute; viyant tch'i' n'avait janmais 'tait soudard. J'li dis de s&eacute; g&ecirc;ner pon, et qu&eacute; s'i' voulait en prendre la peine, j'&icirc;thais l&icirc; apprendre &agrave; s&icirc;ngnaler au s&eacute; et eune fais accoutr&eacute; i' pouorrait v'n&icirc;n dans nouot' tente. <br/>
<br/>
L&eacute; Sieur Malzard 'tait &icirc;ntelligent et apprint &agrave; s&icirc;ngnaler dans bien p'tit d'temps, et comme i' y'avait tr&eacute;jours b&eacute;soin d's&icirc;gnaleurs dans l'bataillon i' fut tout d'suite m&icirc;nt auve nous eune fais enr&ocirc;l&eacute; dans la Milice!<br/>
<br/>

<br/>
<i><a href="lefeuvre.html">George d'La Forge</a></i><br/>
<br/>
<br/>
<br/>



<center><font color="#215e21"><h2>La Soudard&eacute;thie</h2>
(Si&egrave;te)</font></center><p>
<br/>


<font size="-1"><i>Fort Lauderdale. Florida,</i><br/>
<i>U.S.A.</i><br/></font>
<br/>
Auve John Malzard dans nouot' tente j'tions ch&icirc;nq d&eacute; nous. J'avions tout pliein d'run. L's armes 'taient m&acirc;t&eacute;es l'long du p&ocirc;le dans l'mitan d'la tente, la tchulasse &egrave;rpos&eacute;e sus l'aithe d&eacute; bouais tch'&eacute;tait en deux d'mi&eacute;-rondasses qu&eacute; nou-s appelait des &#8220;galettes&#8221;. J'pensais au confort d&eacute; nouot' tente bien souvent pus tard &agrave; la dg&egrave;rre en France et en Belgique. L&agrave;, si nou-s avait la chance d&eacute; couochi dans eune tente en r'pos dri&egrave;the l&eacute; front, nou y'&eacute;tait seize - iun &agrave; ch&acirc;que triangl'ye d&eacute; taile l&eacute; tou d'la tente - les pids au p&ocirc;le &agrave; garder les tchulasses d'armes caudes, et patchis comme des sardinnes en boua&icirc;tes d&eacute; blianc-f&eacute;!<br/>
<br/>
J'allions mangi dans eune grand' tente &agrave; c&ocirc;t&eacute; des Rouoges Maisons. Ouaithe qu&eacute; l's heinitcheurs (i' n'mangeaient p't &ecirc;t' pon si bien siez ieux!) trouvaient &agrave; r'dithe, la nouorrituthe 'tait bouanne. J'm&eacute; r'souveins qu'y'avait des dgichons plieins d'oeufs, et qu'y'avait des gourmands tch'en mangeaient ch&icirc;nq ou six pour d&ecirc;jeuner! Sans doute, les r'pas 'taient s&egrave;rvis un mio &agrave; la frouque, et n'y'avait pon d'doublyiy&egrave;rs sus la tabl'ye, mais y'avait du bel et du bouan &agrave; mangi!<br/>
<br/>
La vie d'soudard 'tait plia&icirc;sante dans la Milice. La grand' partie d's offici&egrave;rs, &agrave; l'exception d'l'Ag&icirc;tant, 'taient des J&egrave;rriais comme les s&icirc;mpl'yes soudards s&eacute;non tch'i' y'avait des sou dans lus fanmiles. L&eacute; Cap'taine d&eacute; ma compangnie d'St. Br&eacute;lade 'tait Moussieu H.J.D. Tennant (j'crai qu'ses noms d'bapt&egrave;me 'taient Hugh Johnston Dalrymple!), et l'M&acirc;jeur 'tait Moussieu Robert F.J. de Vismes, deux charmants m&ecirc;ssieux. L&eacute; Lieut'nant-Coronel du Bataillon du Ouest 'tait l'Avocat Maurice Alavoine. Il 'tait bien aim&eacute;. J'm&eacute; r'souviens qu'eune fais, quand y'avait ieu du troubl'ye &agrave; cause d&eacute; la r&eacute;volte d'eune demi&eacute;-douzaine d&eacute; St. Ou&euml;nnais, contre un Sergeant-M&acirc;jeur, i' v&icirc;nt &agrave; j'va bailli eune saqu&eacute;tinne bouanne savonn&eacute;e au sujet du comport d'un soudard, la maintchi en Anglais et l'aut' maintchi en J&egrave;rriais, et j'vouos asse&ucirc;the tch'i' pouvait juther comme un vi&eacute;r J&egrave;rriais! J&eacute; n'm&eacute; r'souveins pon du nom d'nouot' Coronel. N&eacute; vl'a chein qu'chest d'&ecirc;t' en Am&eacute;thique &agrave; la pliaiche d'&ecirc;t' en J&egrave;rri. Si j'y &egrave;tais, j'n'&eacute;thais qu'&agrave; r'garder dans iun des vi&egrave;rs almonnas dans la biblyioth&egrave;que &agrave; Fra&icirc;nque Le Maistre et j'trouvethais san nom tout d'suite!<br/>
<br/>
Nouot' Ag&icirc;tant 'tait l'Cap'taine Albert George L'Estrange Le Gallais (pus tard Coronel), de l'arm&eacute;e r&eacute;dguli&egrave;the. Si j'm'en r'souveins, il 'tait offici dans les Northumberland Fusiliers et il avait un sup&egrave;rbe uniforme. San p'p&eacute;e, acouo en vie dans chu temps-l&agrave;, 'tait Moussieu Albert Le Gallais d'La Maison d'La Mouaie, un p'tit homme charmant et un vraie type d&eacute; moussieu du temps-pass&eacute;. L&eacute; Cap'taine 'tait charmant &eacute;tout. I' savait bien qu'la grand' partie des miliciens 'taient pus accouoteunm&eacute;s &agrave; t'n&icirc;n la tch&eacute;thue qu'&agrave; manier eune arme d'soudard!<br/>
<br/>
I' y'avait tou d'm&egrave;me d'la disciplinne, ouaithe qu&eacute; nou n'en souffrait pon fort. Nou s&eacute; l'vait d'bouan mat&icirc;n au son d'la trompette et faillait faithe des ex&egrave;rcices, sans armes, pour raptichi les gros ventres! En 1914, quand j'tions en b&egrave;rrecks &agrave; La Gr&egrave;ve d&eacute; L&eacute;,  nou-s allait s'bangnier &agrave; la m&eacute;. Aupr&egrave;s d&eacute;jeuner, ch'tait l'ex&egrave;rcise atout l'arme &agrave; l'&ecirc;paule, et en marche - eune fais au mains dans les dgiex jours auve la musique en t&ecirc;te et l' &#8220;sac au dos&#8221;, comme disent les Fran&ccedil;ais. Chutte fais-l&agrave; nou marchait tchiques milles dans la route. Ch'tait chein que l's Angliais appellent &#8220;route march&#8221;.<br/>
<br/>
Touos les mat&icirc;ns i' fallait &ecirc;tchuther ses boutons d'c&acirc;saque et biouques d&eacute; beltes et les faithe &egrave;rlithe comme des mitheurs, et bliatchinner ses bottes, et l'sanmedi fallait &ecirc;tchuther les boutons d'la rouoge c&acirc;saque et l'&ecirc;tchusson, la cha&icirc;ne d&eacute; moton et l'pitchet du chap&eacute; d'Grand' R'veue pour la parade &agrave; l'Eglyise d&eacute; St. Br&eacute;lade l&eacute; D&icirc;nmanche mat&icirc;n. Ch'tait eune grande et ordgilyeuse occasion. Nou y'allait musique en t&ecirc;te et tout l'monde d&ecirc;halaient pour nouos vaie passer. Y'en avait m&egrave;me eune dgaingue l&eacute; long du chinm'tchi&egrave;the pour nouos vaie arriver, et nouos vaie former en colonne d&eacute; marche pour l&eacute; r'tou au camp. L'arl&eacute;v&eacute;e 'tait un fest&icirc;n d'plia&icirc;si pour touos nous. La Musique d&eacute; La Milice Rouoyale (si j'm'en r'souviens, ch'tait l'bouanhomme Sieur McKee tch'en n'tait l'conducteur dans man temps) jouait dans l'camp pour deux-s'trais heuthes, et touos les pathents, anm&icirc;ns et jannes filles des milliciens v'naient l'&ecirc;couter, et vaie les tentes. Nou-s avait gard&eacute; la rouoge c&acirc;saque pour l'occasion, auve la &#8220;Scatch&#8221; &agrave; la pliaiche du chap&eacute; &agrave; pitchet, ou un &#8220;Haldane Cap&#8221; tch'&eacute;tait eune castchette &agrave; saluette comme les Cap'taines d&eacute; l'Arm&eacute;e du Salut mettent, et auve toutes les filyes et femmes &agrave; vouos admither en habit d'soudard, nou 'tait ordgilyeurs comme des poux sus du v'lous. V'la tchi m'ram&egrave;mouaithe qu&eacute; man vi&egrave;r anmin <a href="ejluce.html">Edwin John (&#8220;Jock&#8221;) Luce</a>, tch'&ecirc;crivait r&icirc;nme et po&euml;sie sus tout ch'tchi l&icirc; v'nait &agrave; l'id&eacute;e, &ecirc;crivit eune fais quand j'tais en habit du D&icirc;nmanche dans la Milice, et tch'i' v&icirc;nt m'vaie :-<br/>
<br/>
George Le Feuvre est en ornement <br/>
Qui s'habille correctement:<br/>
Il est toujours content de soi <br/>
Et plus royaliste que le Roi!<br/>
<br/>

<br/>
<i><a href="lefeuvre.html">George d'La Forge</a></i><br/>



<center><font color="#215e21"><h2>La Soudard&eacute;thie</h2>
(Si&egrave;te)</font></center><p>
<br/>
<font size="-1"><i>Fort Lauderdale, Florida, U.S.A.</i><br/>
<br/>
<i>L&eacute; 19 d&eacute; mar, 1966.</i><br/></font>
<br/>
J'avions d'nouos s&egrave;rgeants et des s&egrave;rgeants des r&eacute;dguliers pour nouos drilyi. Nouos s&egrave;rgeants n'lus y connaissaient pon fort pus qu'nous, mais les s&egrave;rgeants-instructeurs r&eacute;dguliers 'taient &agrave; la hauteu d'lus ch&egrave;rges et nou-s appranait bein souos ieux. <br/>
<br/>
L&eacute; Quartchi-Maitre 'tait l'Sieur T. Louis de Faye, l'bouochi. J'crai tch'il avait l'titre honothaithe d&eacute; Lieut'nant - p't &ecirc;t' Cap'taine pus tard - et i' m'ttait un uniforme d&eacute; parade tchi 'tait mangnifique mais tchi n&eacute; r'sembitait pon &agrave; l'uniforme des aut' officiers!<br/>
<br/>
Autr&eacute;ment qu'd'apprandre &agrave; marchi en rang, &agrave; man&#339;uvrer comme i' faut et &agrave; manier l'arme et la ba&iuml;onnette, nou-s appranait l'escarmouche dans les Blianches Banques. Les banques d&eacute; sablion et les p'tites vall&eacute;es 'taient sup&egrave;rbes pour l'escarmouche et la man&#339;uvre, et nou s'divisait en deux &#8220;arm&eacute;es&#8221; - ieune d'attaque et l'aut' d&eacute; d'fense. Sans doute, i' y'avait tr&egrave;jous l'c&ocirc;t&eacute; gangnant et l'c&ocirc;t&eacute; p&egrave;rdant, et l'Coronel rassembliait les deux armees eune fais l'escamouche finnie pour lus explyitchi pour tch'est qu'les perdants avaient p&egrave;rdu. L'avant-drein jour au camp, l&eacute; Gouverneux v'nait pour observer l'escarmouche. J'avions un poste d'signaleurs sus l'haut' d&eacute; Spion Kop et l'aut' poste restait au camp pour signaler l'arriv&eacute;e du Gouv&egrave;rneux &agrave; Spion Kop pour averti l's offici&egrave;rs ench&egrave;rgis d'l'escarmouche d'&ecirc;t' sus lus garde pour s&eacute;n arriv&eacute;e dans les Blianches Banques, et d'faithe d&eacute; lus mus pour li faithe &agrave; craithe qu&eacute; j'nous y r'connaissions!<br/>
<br/>
Dans nouos tentes j'avions eune pailyoche bouorr&eacute;e atout d'l'&ecirc;train, et un ouothilyi en forme d'sausiche bouorr&eacute; d'&ecirc;train &eacute;tout, et deux ou trais draps d'laine. Touos les mat&icirc;ns i' fallait patchi liet et ouothilyi d'eune certaine mani&egrave;the, auve les draps sus l'haut, et netti l'aithe d&eacute; bouais d'la tente pour l'inspection d'l'offici du jour, chu moussieu-l&agrave; &eacute;tant iun des jannes offici&egrave;rs, nomm&eacute;s touos les jours, tou &agrave; tou, pour seurvilyi l'ordre et la propr&eacute;t&eacute; du camp. <br/>
<br/>
&Agrave; dgiex heuthes au s&eacute;, la trompette annon&ccedil;ait tch'i' fallait d&ecirc;teindre toutes les veues, et i' fallait qu'touos les soudards tchi n'avaient pon p&egrave;rmission d'miniet f&ucirc;ssent dans lus tentes. Nou s'couochait, viyant qu'nou n'pouvait pon jouer &egrave;s cartes ou &egrave;s danminos &agrave; t&acirc;tons. Ch'tait ieune des r&eacute;gl'yes tch 'tait stricte et qu'fallait obe&iuml;. A mains qu'nou fusse d&eacute; garde &agrave; la h&egrave;che pour la niet, nou pouvait rester hors du camp jusqu'a dgiex heuthes. Nou pouvait quand-m&egrave;me aver p&eacute;rmission d&eacute; rentrer &agrave; miniet &agrave; la pliaiche d&eacute; dgieux heuthes, mais i' n'fallait pon alleunmer d'veue en entrant dans la tente, et i' fallait s&eacute; d's'habilyi et s'couochi &agrave; t&acirc;tons! V'la tchi donnait eune chance &egrave;s cheins tchi lus couochaient d'bouanne heuthe de jouer des farces &egrave;s cheins tchi v'naient tard. La cheinne qu&eacute; nou faisait l'pus 'tait d&eacute; r'doublier les draps d'laine en deux pour faithe l&eacute; liet en env'loppe. <br/>
<br/>
Eune aut' bouanne farce 'tait d'mett' eune bouqu't&eacute;e dg'ieau &agrave; l'entr&eacute;e et en dans d'la tente. Comme l&eacute; chien tchi rentrait aupr&egrave;s dgiex heuthes n&eacute; pouvait pon m&egrave;me satchi eune alleunmette pour vaie, i' m'ttait san pid dans l'boutchet en entrant! Auve botte, pid et braies mouoillis qu&acirc;si jus'au g'nou, il en faisait, des teurbleudes! Y'avait eune aut' farce tch'&eacute;tait bouanne &eacute;tout. Ch'tait d'amather un but d'ficelle d'un c&ocirc;t&eacute; d'la tente &aacute; l'autre endrait l'entr&eacute;e, et d'pendre des boutelles vi&egrave;des (les b'veurs d&eacute; bi&egrave;the en laissaient tr&eacute;jous par les c'mins) dessus. En entrant, l&eacute; tardi avait &agrave; d's'amather la taille tchi faisait s&egrave;rvi d'porte et la plier d'c&ocirc;t&eacute;, et pis i' l'vait l'pid par dessus l&eacute; p'tit ridgieau d'&agrave; bein pr&egrave;s 18 pouces d&eacute; hauteu tchi faisait l'tou d'la tente, et baissait la t&ecirc;te pour entrer, et s'tapait l'nez contre les bouteiles pendues! Man fr&egrave;the Prainque pouvait &icirc;nventer un tas d'ches farces-l&aacute;!<br/>
<br/>
En ao&ucirc;t, 1914, quand la Milice fut mobilis&eacute;e, j'tions en b&egrave;rr&eacute;cks &agrave; la Gr&egrave;ve d&eacute; L&eacute;, tchinze ou seize dans chaque chambre. A siez heuthes au matin fallait s'bangnier &agrave; la m&eacute; dans la gr&egrave;ve. Eune s&eacute;thee, l&eacute; Y.M.C.A. 'tait v'nu d'la ville pour nouos donner un conc&egrave;rt. Tout l'monde all&icirc;drent au conc&egrave;rt s&eacute;non l'Fra&icirc;nque et m&eacute;. J'd&icirc;sinmes &egrave;s autres qu&eacute; j'nouos en allions &agrave; la pratique du chant &agrave; l'&eacute;glyise d&eacute; St. Br&eacute;lade, et i' nouos v&icirc;drent sorti. J'n'all&icirc;nmes pon bein liain, et quand j'tions seux qu'touos l's aut' 'taient au conc&egrave;rt j'rentr&icirc;nmes trantchil'ment et nouos v'la &agrave; meler les bottes et habits d'touos les cheins dans la pr&eacute;chaine chambre d&eacute; nouos, et pis j'fich&icirc;nmes l&eacute; camp jusqu'&agrave; dgiex heuthes pour qu&eacute; l's aut' nouos v&icirc;ssent &egrave;rv&eacute;n&icirc;n. I' iut un t&icirc;ntam&acirc;rre abominabl'ye l&eacute; lendemain au mat&icirc;n quand les gar&ccedil;ons &ecirc;prouv&icirc;drent &agrave; lus habilyi. I' restaient au liet - naturellement - jusqu'&agrave; la dreine minute aupr&egrave;s qu'la trompette sonnait l'r&ecirc;vilyon, et fallait s'habilyi d&ecirc;li&ecirc;ment pour prendre sa pliaiche dans les rangs &agrave; l'heuthe. Les hauts &ecirc;prouvaient &agrave; mett' des braies tch'&eacute;taient trop courtes, et les p'tits des braies tch'&eacute;taient trop longues. Les gros ventres (y'en a parmi des miliciens!) &ecirc;prouvaient &agrave; boutonner des braies tch'avaient la cheintuthe trop p'tite, et les maigres des braies tch'allaient deux fais l'tou d'lus t&acirc;lle, et p&egrave;rsonne n&eacute; pouvait enduther des bottes tch'&eacute;taient trop p'tites ou trop grandes pour lus pids!<br/>
<br/>
<i>(A si&egrave;the)</i><br/>
<br/>
<i><a href="lefeuvre.html">George d'La Forge.</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfmetchi.html">N'faut pon aver honte d&eacute; san m&ecirc;tchi!</a><p>
<li><a href="gdfsoudards.html">Les soudards</a><p>
<li><a href="gdfle.html">Les Berr&egrave;xes d&eacute; la Gr&egrave;ve d&eacute; L&eacute;</a><p>
<li><a href="cotiyon.html">Les Soudar' &agrave; cotiyon</a><p>


<li><a href="militia.html">Ph'lip on the Old Militia</a><p>
<li><a href="soudards2.html">Soudards</a><p>
<li><a href="milice_caouain.html">La Milice</a><p>
<li><a href="milice.html">Comment Qu&eacute; J'fus Enr&ocirc;l&eacute; Dans La Milice</a><p>
<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

