<HTML>
<HEAD>
<TITLE>La multiplic&acirc;tion!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La multiplic&acirc;tion!</h2></font></center><p>

<font size="-1"><i>Fort Lauderdale, Florida,</i><br/>
<i>U.S.A.</i><br/>
<br/>
<i>L&eacute; 19 d'avri, 1969.</i><br/></font>
<br/>
Moussieu l'R&eacute;dacteu,<br/>
<br/>
Y'a eune telle appathence des bouannes choses d&eacute; la vie ich&icirc;n en Am&eacute;thique que des vi&egrave;rs comme m&eacute; s&eacute; d'mandent tchiquefais, o&ugrave;'est qu'l'affaithe s'en va finni, et tch'est qu'les gens f'thaient s'il' avaient &agrave; gabather auve l&eacute; p'tit d'choses qu&eacute; nou-s-avait quand j'tais mousse!<br/>
<br/>
Les jannes d'&agrave; ch't heu - principalement les filles - apprannent &agrave; cartchuler bein vite &agrave; l'&ecirc;cole, et la somme la pus a&icirc;sie pour ieux est la multiplic&acirc;tion viyant tch'i' sont accou&ocirc;teunm&eacute;s &agrave; eune multiplic&acirc;tion des beins d'la vie! I' sont &agrave; peine &egrave;rv&eacute;nus d'l'&ecirc;cole siez ieux tch'i' faut tchi'i' c'menchent &agrave; t&eacute;l&eacute;phoner &egrave;s aut' mousses pour continnuer la conv&egrave;rs&acirc;tion c'menchie en sortant d'la porte d'l'&ecirc;cole, continnu&eacute;e dans la beusse tchi les portent jusqu'au but d'la rue tout pr&egrave;s d'siez ieux, et en marchant les deux-s'trais pas jusqu'&agrave; la ma&icirc;son! L&eacute; temps est v'nu qu'les pathents &eacute;tout ont &agrave; apprandre la multiplic&acirc;tion, souvent oublyiy&eacute;e d'pis lus p'tits jours &agrave; l'&ecirc;cole, car i' faut faithe mett' un deuxi&egrave;me - tchiquesfais un traisi&egrave;me - t&eacute;l&eacute;phone dans la maison. Autr&eacute;ment, i' n'pouorraient pon faithe s&egrave;rvi l'leu pour l&eacute; reste d'la s&eacute;th&eacute;e! En faisant lus le&ccedil;ons du s&eacute;, les mousses l&eacute; font s&egrave;rvi pour compather lus efforts et s'entr'a&icirc;dgi, et la solution est la multiplic&acirc;tion d't&eacute;l&eacute;phones!<br/>
<br/>
Y'a-t'i' des J&egrave;rriais tch'aimethaient joui d'deux voc&acirc;tions ou m&ecirc;tchi&egrave;rs duthant lus vie? Eh bein, auve les grosses t&ecirc;tes et cl&egrave;rcs d'office et &eacute;rgots d'Cour en ville tchi s'en vont &ecirc;t' pinnetchinn&eacute;s au but d'eune vingtaine d'ann&eacute;es d'travas - s'nou peut appeler chein tchi font du travas - i' s'en vont pouver r'qu&eacute;menchi eune deuxi&egrave;me voc&acirc;tion et r'ch&eacute;ver lus pinnetchinne en m&egrave;me temps et r'joui d'eune deuxi&egrave;me vie &agrave; ch't heu qu'les gens vivent jusqu'&agrave; pus d'septante ans! V'a tchi s'fait en Am&eacute;thique - et au Cannada &eacute;tout - pas seulement parmi l's hommes d'office, mais parmi les travailleurs d&eacute;pis qu'les s&#375;ndicats travaillistes les forchent d'&ecirc;t' pinnetchinn&eacute;s d'bouanne heuthe dans la vie.<br/>
<br/>
L&eacute; temps c'menche &agrave; v'n&icirc;n qu&eacute; les Am&eacute;thitchains lus accou&ocirc;teunment &agrave; aver deux ou pus d'toutes les c'mmodit&eacute;s. I' n'y a pon 'couo tant d'ann&eacute;es qu'eune fanmile s&eacute; vantait d'aver r'mu&eacute; dans eune ma&icirc;son tch'avait eune salle d&eacute; bain. &Agrave; ch't heu, les fanmiles s&eacute; craient inf&eacute;thieurs - vis-&agrave;-vis l'va&icirc;s&icirc;n - s'i' n'ont pon au mains deux salles d&eacute; bain, et les pus riches en veulent ieune tchi donne dans ch&acirc;que chambre &agrave; couochi, et eune douche dans la cave!<br/>
<br/>
Ch'est la m&egrave;me boutique pour la t&eacute;l&eacute;vision et les motos. Quand la t&eacute;l&eacute;vision fit s'n appathence, ch'tait un s&icirc;ngne d&eacute; prosp&eacute;thit&eacute; d'en aver ieune. Dans chu temps-l&agrave;, i' n'y avait qu'eune st&acirc;tion ou deux &agrave; vaie et &ecirc;couter, mais &agrave; m'suthe qu&eacute; les st&acirc;tions multipliyaient, les mousses voulaient vaie les leu et les grands voulaient vaie aut' chose, ch'est en tchi il' en acataient eune deuxi&egrave;me pour mett' dans la chambre d'r&eacute;cr&eacute;ation pour les jannes. &Agrave; ch't heu, l'id&eacute;e est d'en aver eune traisi&egrave;me dans la chambre &agrave; haut pour vaie et ou&iuml; les nouvelles en s&eacute; l'vant au matin. Bein souvent la femme d&eacute; la maison en a eune petite jutchie sus l'ais dans la tchuisinne pour vaie, et ou&iuml; d'la m&ucirc;sique en m'ttant ses vaissieaux dans la machinne tchi les lavent.<br/>
<br/>
Ch'est &ecirc;tonnant comme les gens - pr&icirc;ncipalement les jannes - aiment l&eacute; brit. O&ugrave;'est tch'est l'bouan vi&egrave;r temps quand la trantchillit&eacute; 'tait l'ordre du jour?<br/>
<br/>
Quant &egrave;s motos, iun par fanmile 'tait assez l'temps pass&eacute;. &Agrave; ch't heu il en faut iun ch&acirc;que pour homme et femme d'un m&ecirc;nage, et iun pour ch&acirc;tchun des pus grands d's &ecirc;fants tchi vont &agrave; l'&ecirc;cole s'gondaithe. Ch'est r'm&egrave;rquabl'ye d&eacute; vaie l'nombre d'motos stationn&eacute;s dans les bels des &ecirc;coles, et quand il' en b&acirc;tissent des neuves i' faut eune &ecirc;tendue &agrave; c&ocirc;t&eacute; pour stationner les motos tch'est bein pus grande qu&eacute; l'empliaichement des b&acirc;tisses!<br/>
<br/>
L's offici&egrave;rs, soudards, matelots, pilotes d'aviation, agents d'police, hommes d&eacute; brigades et en g&eacute;n&eacute;ral l's emplyiy&eacute;s des municipalit&eacute;s tchi sont pinnetchinn&eacute;s au but d'v&icirc;ngt ans d's&egrave;rvice sont jannes assez pour &egrave;rfaithe eune v&icirc;ngtaine d'ann&eacute;es dans un aut' m&ecirc;tchi et r'gangni eune deuxi&egrave;me pinnetchinne! Bien souvent, un homme tchi r'qu&eacute;menche eune deuxi&egrave;me voc&acirc;tion est pus heutheux dans sa deuxi&egrave;me vie qu'dans sa preunmi&egrave;the. La jouissance d&eacute; sa pinnetchinne l&icirc; hale la g&ecirc;ne et la peux d'p&egrave;rdre san deuxi&egrave;me empliai et l&icirc; donne pus d'confianche!<br/>
<br/>
Nou s&eacute; d'mande o&ugrave;'est qu&eacute; ch't app&eacute;tit-l&agrave; pour deux sortes d'vie s'en va finni! Pour tch'est, par exempl'ye, qu'un homme es'sait satisfait d'eune seule femme si un moto, eune salle d&eacute; bain, eune t&eacute;l&eacute;vision n'sont pon assez et tch'i' peut a&icirc;siement r'doublier sus ch&acirc;que articl'ye? Est-che tch'i' n'voudra pon aver eune femme pour souangni d'ses mousses et d'san m&ecirc;nage, et ieune pour l&icirc; apporter ses chap&icirc;ns, sa pipe et san chipa&ucirc;d&eacute; et sa g&acirc;zette du moment tch'i' s'met dans sa grand' tchaise aupr&egrave;s l'th&eacute;e? N'm&eacute; dites pon qu&eacute; ch'n'est pon probabl'ye, m&egrave;me en Am&eacute;thique! J'sommes dans l'si&egrave;cl'ye du changement - pour l&eacute; mus ou pour le pi&eacute;the!<br/>
<br/>
<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfemancipation.html">Emancip&acirc;tion?</a><p>
<li><a href="gdfnier.html">Ni&egrave;r et blianc</a><p>
<li><a href="gdfpolitique.html">La politique en Am&eacute;thique</a><p>
<li><a href="gdfdrive.html">Tout s'en va &agrave; la d'rive!</a><p>
<li><a href="gdfconservateur.html">J'sis cons&egrave;rvateur!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

