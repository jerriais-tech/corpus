<HTML>
<HEAD>
<TITLE>La vie n'est pon tout roses</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La vie n'est pon tout roses</h2></font></center><p>

<i><font size="-1">Le M&eacute;nage &egrave;s Feuvres,<br/>
St. Ou&euml;n.<br/>
<br/>
L&eacute; 6 d'juilet, 1974.<br/></font></i>
<br/>
Moussieu l'Redacteu,<br/>
<br/>
&quot;Les <a href="cannada.html">Cannadgiens</a> et l's <a href="etatsunnis.html">Am&eacute;thitchains</a> ont-i' les m&egrave;mes louais?&quot;, Missis Lesbith&eacute; d&icirc;t &agrave; Papa eune s&eacute;th&eacute;e quand j'tions au coin d'l'&acirc;tre aupr&egrave;s l'th&eacute;e.<br/>
<br/>
&quot;Eh bein,&quot; Papa l&icirc; d&icirc;t, &quot;j'dithais qu'oui, &agrave; tchiquechose pr&egrave;s. Mais tch'est tchi vouos fait vouler l'saver?&quot;<br/>
<br/>
&quot;Ch'est qu&eacute; quand j'li&eacute; la g&acirc;zette j'sis &icirc;nt&eacute;r&ecirc;ssie dans les nouvelles de ches pays-l&agrave; d'pis qu'vouot' George est &agrave; <a href="gdfcote.html">La C&ocirc;te</a>,&quot; ou d&icirc;t &agrave; Papa. &quot;Et acouo pus &agrave; ch't heu d&eacute;pis tch'i' d'meuthe &agrave; <a href="gdfottawa.html">Ottawa</a>, la capitale d&eacute; tout l'Cannada. I' s'en passe d&eacute; toutes les sortes dans l'monde. Pensez: J'li&ecirc;sais eune articl'ye dans 'La Chronique' tchi nouos dit qu'un missionnaithe a 't&eacute; mangi par les cannibales en <a href="gdfafrique.html">Afrique</a>. Faut-i' tch'il' aient faim, les cannibales, pour mangi l'monde d&eacute; m&egrave;me! Et l'missionnaithe avait v&ecirc;tchu l&agrave;-bas pour tch&icirc;nze ans sans aver ieu d'ma. Ch'est-i' triste pour sa femme et ses &ecirc;fants! Et l'aut' jour j'viyais dans 'La Chronique' qu'un homme en Am&eacute;thique avait mathi&eacute; quat' femmes et tch'i' n'a pon 't&eacute; peunni. I' n'y a pus d'justice dans l'monde!&quot;<br/>
<br/>
&quot;Eh bein, Missis,&quot; Papa l&icirc; d&icirc;t, &quot;les cannibales n&eacute; savent pon mus. Et pis ou criyiz qu'l'homme tch'a mathi&eacute; quat' femmes n'a pon 't&eacute; peunni? Ch'n'est d&ecirc;j&agrave; pas mal d'aver &agrave; en maint'n&icirc;n ieune, sans p&acirc;ler d'quatre!&quot;<br/>
<br/>
&quot;Allons, Ma&icirc;t' George,&quot; ou l&icirc; d&icirc;t, &quot;ou dites chenna pour m'&ecirc;tibotchi. Mais quand j'pense &agrave; ches mauvais cannibales! Aller mangi un brave homme d&eacute; m&egrave;me quand il' &eacute;thaient peu tout aussi bein mangi chu vilain-l&agrave; tch'a m&icirc;ns tant d'femmes m&icirc;ns&eacute;thabl'yes!&quot;<br/>
<br/>
&quot;Ma pouorre Missis,&quot; Papa l&icirc; d&icirc;t, &quot;ou-s-&ecirc;t' &agrave; mett' tout &agrave; l'arbours. &Agrave; c'menchi, i' n'faut pon oublier qu'les deux choses e&ucirc;drent lieu dans deux pays s'path&eacute;s iun d'l'autre par des mille milles, l'Afrique et l'Am&eacute;thique. L's Am&eacute;thitchains n'lus entre mangent pon, mais un cannibale, natif d&eacute; c&egrave;rtaines parties d'l'Afrique, peut mathier un tas d'femmes, et il a fait un fricot d'san va&icirc;s&icirc;n pour des chents ans. &Agrave; ch't heu, d&eacute;pis qu'l'Angli&eacute;t&egrave;rre en gouv&egrave;rne des grand' parties, et qu'des missionnaithes ont 't&eacute; l&agrave;-bas lus pr&ecirc;chi l'&Ecirc;vangile et les civil&icirc;se un mio, et lus apprendre &agrave; cra&icirc;tre des patates et des caboches, la grand' partie ont c'menchi &agrave; comprendre qu&eacute; ch'n'est pon ra&icirc;sonnabl'ye d&eacute; vouler s'entre mangi. &Agrave; m'suthe qu&eacute; la civil&icirc;s&acirc;tion avanche dans lus pays i' tchittent chutte mauvaise habitude-l&agrave;. Et pis quand i' vaient comment tch'i' y'a des missionnaithes tchi s'la&icirc;ssent c'mander par lus femmes, l&eacute; temps arrive tch'i' tchittent &agrave; en aver pus d'ieune ieux-m&egrave;mes d&eacute; peux n&eacute; n'pouver pon l's apprivoua&icirc;si.&quot;<br/>
<br/>
&quot;Oh mais n'l'&ecirc;coutez pon ma pouorres Missis,&quot; Manman d&icirc;t &agrave; Missis Lesbith&eacute;. &quot;Il est &agrave; vouos &ecirc;tibotchi, m'n homme! I' sait bein mus.&quot;<br/>
<br/>
&quot;Eh bein, Missis,&quot; Papa l&icirc; d&icirc;t, &quot;&egrave;rv&eacute;nons &agrave; l'affaithe d&eacute; l'Am&eacute;thitchain tch'a mathi&eacute; quat' femmes. La louai n'l&icirc; p&egrave;rmet pon d'en garder pus d'ieune &agrave; la fais. Ch'est seux tch'il en a d&ecirc;mathi&eacute; trais d'vant prendre la quatri&egrave;me. Il' appellent ch'la 'divorcer' en Am&eacute;thique et au Cannada.&quot;<br/>
<br/>
&quot;Man P&eacute;the B&eacute;n&icirc;n!&quot;, s'f&icirc;t Missis Lesbith&eacute;, &quot;n'en v'la-t-i', du m&ecirc;lange! Et l's &ecirc;fants? savent-i tch'est tch'est p&eacute;the et m&eacute;the? Si ch'est d'm&egrave;me, un &ecirc;fant d'san p&eacute;the pouorrait-i' aver un p&eacute;the et quat' m&eacute;thes?&quot;<br/>
<br/>
&quot;Eh bein,&quot; Papa l&icirc; dit, &quot;des cas d'm&egrave;me sont tristes pour les pouorres mousses. Chaque fais qu'un coupl'ye est s'path&eacute; par l&eacute; d&ecirc;mathiage, ch'est fait d'vant eune Cour d&eacute; Justice et l'Juge ouait les deux c&ocirc;t&eacute;s d'vant prononcer l'divorce. Quand y'a d's &ecirc;fants i' les donne &agrave; iun ou &agrave; l'autre des p&egrave;rsonnes divorc&eacute;es. I' d&eacute;cide l&eacute;tch&eacute; des deux tch'est l'pus d&icirc;ngne et capabl'ye d&eacute; l's &ecirc;lver et d'en souangni comme i' faut. L'troubl'ye est qu'ches gens-l&agrave; s'&egrave;rmathyissent, et pis i' sont souvent divorc&eacute;s pus d'eune fais et i' veint un temps qu'un &ecirc;fant a changi d'p&eacute;the et m&eacute;the tant d'fais tch'i' n'sait pus d'en par io&ugrave; tch'il en est. Et pis les nouvieaux p&eacute;the et &eacute;the n'ont pon la m&egrave;me ami&ecirc;tchi pour lus mousses comme un coupl'ye tchi p&acirc;ssent eune vie ensembl'ye comme en J&egrave;rri.&quot;<br/>
<br/>
&quot;Mais est-ch' qu&eacute; l'Juge n&eacute; condamne pon l's hommes &agrave; payi pour l&eacute; maintchein d's &ecirc;fants?&quot;, Missis Lesbith&eacute; d'mandit &agrave; Papa.<br/>
<br/>
&quot;Oui,&quot; i' l&icirc; d&icirc;t, &quot;mais tu peux bein t'&icirc;nmaginner tchi sorte d'pr&icirc;ncipe qu&eacute; d's hommes d&eacute; m&egrave;me ont. Si un homme est divorc&eacute; deux-s'trais fais, et condamn&eacute; ch&acirc;que fais &agrave; payi l'maintchein d'un tas d'&ecirc;fants, i' n'peut pon gangni assez pour y suffithe et i' trouve tchique mouoyen d's'en d&ecirc;barraser. Dans un pays d'chent ch&icirc;nquante millions d'p&egrave;rsonnes i' peut s'p&egrave;rdre a&icirc;siement.&quot;<br/>
<br/>
&quot;Mais tch'est qu'en d'veint, don, d'ches pouorres mousses?&quot;, s'f&icirc;t Missis Lesbith&eacute;.<br/>
<br/>
&quot;En Am&eacute;thique, &quot; i' l&icirc; d&icirc;t, &quot;i' patha&icirc;t qu'p&egrave;rsonne n&eacute; meuthe d&eacute; faim. L's orph&eacute;lin&acirc;ts et les soci&ecirc;t&eacute;s charitabl'yes en souaingnent. Mais la chose tch'i' n'faut pon p&egrave;rdre d'veue est qu'un &ecirc;fant a b&eacute;soin d'l'ami&ecirc;tchi d'p&eacute;the et m&eacute;the et d'&ecirc;t' &ecirc;l'v&eacute; en fanmile pour joui du bonheu d'la jann&egrave;che et d'form&acirc;tion d'caract&eacute;the. I' faut esp&eacute;ther qu&eacute; j'n'&eacute;thons janmais eune louai d'm&egrave;me en J&egrave;rri, mais j&eacute; n'savons pon tch'est tchi nouos pend sus la t&ecirc;te!&quot;<br/>
<br/>
<i><a href="lefeuvre.html">George d'La Forge</a><br/></i>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="obey.html">The Promise To Obey</a><p>
<li><a href="divorce2.html">Ph'lip and Merrienne Discuss Divorce</a><p>
<li><a href="pmdivorce.html">Merrienne pasle d'une divorce</a><p>
<li><a href="pmmathiages.html">Les mathiages d'agniet et d'aut'fais</a><p>
<li><a href="pmcourting.html">Courting Days</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

