<HTML>
<HEAD>
<TITLE>Hay box cookery no success</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Hay box cookery no success</h2></font></center><p>

Not' &quot;'appy 'ome&quot; est tout &agrave; fait chen-d'sus-d'sous. P&eacute;p&eacute;e a capuchi sus m&eacute;m&eacute;e; la maintchi d'not vaisselle est en br&eacute;delles; ma canarienne est morte de peux, et je n'p&ucirc;mes pas all&eacute; &agrave; la chapelle Dimanche viyant qu'm&eacute;m&eacute;e avait un rouoge &quot;black-eye&quot; sus l'menton; tandi qu'm&eacute;, j'avais l's yeux enfli&eacute;es par av&eacute; plieuth&eacute; d'vaie mes chi&egrave;rs pathents s'ent' n&acirc;dji.<br/>
<br/>
Faut que j'vos dise l'affaithe des l'c'menchment. Coumme nou sait, tout a div&eacute;rsement renchi&eacute;thi, et l'allouange que p&eacute;p&eacute;e nos dounne, touos les Sam'dis, pour la s'maine, n'peut pus suffithe &agrave; tout; quand tout 'tait payi, i' n'restait quazi rin pour les Bouonnes Oeuvres a m&eacute;m&eacute;e, et l'pasteur en avait fait la r'merque deus-tr&eacute;s fais.<br/>
<br/>
L'affaithe en 'tait l&agrave;, et mother ne savait sus tchi pid dans&eacute; (monni&eacute;the de p&acirc;sl&eacute;, car mother n'a jommais 't&eacute; port&eacute;e pour cheunna), quand un jour ou r'vint d'sa Mothers' Union d'eunne diverse bouonne humeu en chant&ucirc;sant &quot;Now we shan't be long.&quot; Le lend'main matin, quand p&eacute;p&eacute;e fut hort &agrave; san travas et qu'les vaissieaux f&ucirc;tes erpath&eacute;s, la v'la qui s'en va a-haut, au galtas, et b&eacute;t&ocirc;t r'descend en trainant eunne grand casse - la casse dans tchi m'n'onclye Phlip nos rapportait du h&eacute;than quand il allait &agrave; la c&ocirc;te. <br/>
<br/>
&quot;Hello, mother,&quot; que j'fit; &quot;wot's up?&quot;<br/>
<br/>
&quot;N't&eacute; g&ecirc;ne pon, ma Lon&ocirc;re,&quot; qu'ou m'dit, en faisant yun d'ses bouons &quot;smile&quot;; &quot;tu t'en vas vaie ch'que tu verras. Mets tan chap&eacute; - tan num&eacute;tho deux - et va lus dithe siez Le Riche de nos envi&eacute; un d'mi&eacute; tounn&eacute; d'fain.<br/>
<br/>
H&eacute; bin, pour cop&eacute; court a m'n'histou&egrave;the, le fain arrivi eunne demi-heuthe apr&egrave;s. L'houmme fit eune diverse &quot;mess&quot; dans les d'gr&eacute;s. J'passi eunne bouonne heuthe &agrave; netti souontre li. Avous &agrave; ch't'heu d'vin&eacute; de tch&egrave;s qu'i' s'agissait? J'nos n'allions coy&eacute; des sous sus l'tcherbon; j'nos n'allions coutchi ov du fain! Ch'est la mode a ch't'heu dans bin des maisons; y'a des gens - m&ecirc;me des &egrave;scrivains, &agrave; ch'que nou dit - qui n'mangent pas aut' chose.<br/>
<br/>
H&eacute; bin, j'bat&icirc;mes not' &quot;hay-box&quot; coumme nous avait ens&eacute;gnyi &agrave; mother. Du fain, pr&ecirc;ssi bin du, plien la casse; deux nids dans l'mittan pour met' les casstrolles; et r'couvri tout, bin cliottiche, avec de vielles chiques, des ouothilli&egrave;rs, des lincheurs, et ditet. J'f&icirc;mes tout coumme nous avait dit &agrave; m&eacute;m&eacute;e.<br/>
<br/>
J'm&icirc;nmes de la viande et des l&eacute;djeummes dans eune castrolle, des domplinnes dans eunne autre - pas fort d'ieau - j'm&icirc;nmes chenna dans les nids d'fain, je r'couvr&icirc;mes tout bin cliottiche, et je m'assis sus l'couerclye pour pus d'seutht&eacute;; &quot;Every little 'elps,&quot; coumme dit m&eacute;m&eacute;e si souvent.<br/>
<br/>
Quand p&eacute;p&eacute;e rentri, et qu'i' fut bin assis, et tandi qu'il 'tait a affil&eacute; san cout&eacute; sus sa s'melle de botte, j'aidji a m&eacute;m&eacute;e a port&eacute; les castrolles sus la tablye (j'ava&icirc;mes mins des gazettes pour ne pas ni&eacute;rchi l'doublyi). J'hall&icirc;me les couv&egrave;rclyes, et quand j'eut dit &quot;For wot we are goin',&quot; m&eacute;m&eacute;e print eunne tchullyi-a-pot et s'mint a dr&eacute;chi l'd&icirc;n&eacute;.<br/>
<br/>
Jommais pus grande surpr&icirc;nze! Tout &eacute;tait cru, absolument cru, coumme quand j'l'ava&icirc;mes mins dans l'fain! V'la tchi n'avait pas m&ecirc;me d&egrave;stiedji; et p&eacute;p&eacute;e s'mint dans eunne diverse grande col&eacute;the, ou pou&eacute;z vos imagin&eacute;!<br/>
<br/>
&quot;Et pourtant,&quot; d&icirc;sait m&eacute;m&eacute;e, en plieuthant, &quot;j&eacute; n'cr&eacute; pas av&eacute; n&eacute;glyiji rin. Ma 'hay-box' est bein faite, bin cliottiche; les provisions ont 't&eacute; d'dans quatr' heuthes de temps, et Lon&ocirc;re a 't&eacute; assise sus la casse eunne partie d'la matin&egrave;e - tch&eacute;s qu'i' fallait faithe d&eacute; pus?&quot;<br/>
<br/>
Pouorre m&eacute;m&eacute;e! Ch'est d'm&ecirc;me qu'ou'l a gagnyi un &quot;black-eye,&quot; et qu'p&eacute;p&eacute;e fit san d&icirc;n&eacute; sus du pain et un restant caboche d&egrave;sm&ecirc;l&eacute; avec du vinaigre. J'avons r'prins a coutchi au tch&egrave;rbon; et j'avons eune &quot;hay-box&quot; a vendre bouan marchi.<br/>
<br/>
<i><a href="brambilo.html">Miss Lon&ocirc;re Pain</a></i><br/>
<i>Jersey Weekly Post 11/11/1916</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain_mouothidfaim.html">La t&ecirc;touognise de Marie Hibou qui s'&eacute;tait d&eacute;cid&eacute;e de mouothi d'faim</a><p>
<li><a href="painpicnic.html">How the Picnic Came Off</a><p>
<li><a href="pmdinner2.html">Ph'lip cooks the dinner</a><p>
<li><a href="paindine.html">Piteur has some friends to dine</a><p>
<li><a href="painfricot.html">Oquo du fricot</a><p>
<li><a href="gdfventre.html">Ch'est l'ventre tchi sou&ocirc;tcheint l'dos!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

