<HTML>
<HEAD>
<TITLE>Exemptions</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Exemptions</h2></font></center><p>

Deux viers campagnards &eacute;taient assis au pid du feu une s&eacute;th&eacute;e d'hiver et en fumant lus pipes s'amusithent &agrave; r&eacute;capituler et &agrave; distchuter les &eacute;v&ecirc;nements de lus jeune temps et &agrave; s'entre ram&eacute;mouother des habitudes et des dit-ons d'un grand nombre d'gens qu'ils avaient connu dans l'temps pass&eacute;, mais dont la majorit&eacute; n'&eacute;taient pus d'chu monde.<br/>
<br/>
La conversation vint &agrave; tou&acirc;ner sus les grands changements qui s'&eacute;taient d&ecirc;velopp&eacute;s d&eacute;pis lus &ecirc;fanche.<br/>
<br/>
&#8220;Si tan p&eacute;the pouvait ervenin acheteu, man Ph'lippe, je n'sais tch'est qu'i dithait de vaie des c&acirc;rosses sans ch'vaux filer &agrave; chinquante milles &agrave; l'heuthe le long des routes et tchulbuter les malheutheux pi&eacute;tons qui s'trouvent &agrave; la vaie.&#8221;<br/>
<br/>
&#8220;Dame!&#8221; se fit l'autre, &#8220;i' m'semblye que j'vai l'bouonhomme, i' n'pourrait pas craithe ses yiers, et j'garantis qu'il en f'thait du potin, li qu'allait tr&eacute;jous au pas dans san hernais, quand il allait en ville.<br/>
<br/>
Et si nous avait dit &agrave; ma bouannefemme de grand' m&eacute;the que l'temps vaindrait que les gens vaindraient d'Angli&eacute;terre en J&ecirc;rri dans des machines volantes dans l'couothant d'une heuthe ou une heuthe et d'mie.<br/>
<br/>
&#8220;Et I' &#8220;Wireless&#8221; don! La pouore vieille dithait que tout chenna &eacute;tait d'la chorchel'lie et des inventions du dj&acirc;blye et que ch'tait un signe que la fin du monde n'&eacute;tait pas liain.&#8221;<br/>
<br/>
&#8220;Tu p&acirc;lais acheteu, Charles, des pi&eacute;tons qui sont tchulbut&eacute;s sus la route, comme i' n'y en a pas ieu mal &agrave; ches dernyi.  As'tu tchiquefais 't&eacute; appel&eacute; &agrave; servi sus l'jury devant l's Assises?&#8221;<br/>
<br/>
&#8220;Oui, deux fais seulement, dans l'couothant de toute ma vie.&#8221;<br/>
<br/>
&#8220;Eh bain, tu as ieu la chance t&eacute;! Pour un temps j'y &eacute;tais prins qu&acirc;siment touos l's ans. Ch'tait comme un sort, sapresti! Que j'm'y prinsse comme je voul&icirc;sse, je n'pouvais jamais r'pather de m'faithe cliergi.&#8221;<br/>
<br/>
&#8220;Pourtant,&#8221; s'fit Charles, &#8220;i' y en a bain des pi&eacute;ches qui trouvent chenna bain facile. Je me r'souvains, i' y a bain d's ann&eacute;es, la derni&eacute; feis que j'fus appel&eacute;, la cause ne fut pas entam&eacute;e sus l'jour appoint&eacute;, mais fut r'minse &agrave; une autre date.&#8221;<br/>
<br/>
&#8220;Bon! et pourtchi raison?&#8221;<br/>
<br/>
&#8220;Pour la raison qu'i' y en eu tant qui furent cliergis qu'i' n'y en resti pas assez pour former un jury.&#8221;<br/>
<br/>
&#8220;Je n'ai autchune id&eacute;e de chenna,&#8221; Ph'lippe se fit, &#8220;je m'en r'souvains pas du tout. Tchilles extchuses qu'i' pouvaient donner? Raconte nous chenna.&#8221;<br/>
<br/>
&#8220;Eh bain d'abord, comme d'habitude, les Avocats en r&eacute;tchusirent un certain nombre, comme ils en ont l'drouait. I' n'donnent pas jamais lus raisons, ieux. V'l&agrave; tchi ne f'thait pas. La Cour et l'public peuvent en tither lus conclusions, comme bouan lus semblye. Oppr&egrave;s chenna i' y en eut toute une racachie qui n'voulaient pas servi.<br/>
<br/>
Le prumi pr&eacute;senti un certificat de san docteu pour dithe qu'il 'tait asthmatique et qu'i' n'&eacute;tait pas prudent qu'i' sortisse de la maison. Exempt&eacute; d'servi.<br/>
<br/>
Je r'ou&icirc;mes pus tard que la m&ecirc;me arlev&eacute;e i' fut m&acirc;t&eacute; pour deux heuthes de temps dans la plyie &agrave; Westmount &agrave; r'garder un &#8220;Football March.&#8221;<br/>
<br/>
Le pr&eacute;chain dit au Pr&eacute;sident, &#8220;Je n'comprends pas not'e Conna&icirc;tablye, Moussieu! Je m'en vais prendre septante ans au mais d'F&eacute;vri tchi vaint, et i' d&eacute;vthait aver pus d'avis que d'mettre man nom &#8211;<br/>
<br/>
Le Pr&eacute;sident : &#8220;Ou pouvez vos en aller.&#8221;<br/>
<br/>
Quand l'traisi&egrave;me se pr&eacute;senti, le Pr&eacute;sident li d'mandi, &#8220;Tch'est qu'est votre nom?&#8221;<br/>
<br/>
&#8220;Bienaim&eacute; Prosp&egrave;re Marsouin.&#8221;<br/>
<br/>
&#8220;Eh bain tchille extchuse qu'ou avez &agrave; offri?&#8221;<br/>
<br/>
&#8220;INSUFFICIENT KNOWLEDGE OF FRENCH, SIR!&#8221;<br/>
<br/>
Le Ba&icirc;lli fa&icirc;llit s'&ecirc;vanni et i' y eut des &ecirc;cliats de rithe par toute la Cour.<br/>
<br/>
I' fallit des explications. <br/>
<br/>
Ch't oua&icirc;s&eacute;-l&agrave; dit &agrave; la Cour qu'il avait 't&eacute; n&eacute; &agrave; St. Martin, que san p&eacute;the &eacute;tait Normand mais que sa m&eacute;the &eacute;tait Irlandaise, mais que ses pathents &eacute;taient s'path&eacute;s quand il 'tait oquo en bas &acirc;ge et qu'sa m&eacute;the l'avais emmen&eacute; en Irlande avec lyi.<br/>
<br/>
I' n'se trouvi personne pour prouver l'contraithe et i' fut exempt&eacute; ettou.<br/>
<br/>
Le pr&eacute;chain dit, &#8220;Moussieu, ma belle-m&eacute;the est mouothante et i' n'est pas probablye qu'ou pas'sa la journ&eacute;e et si je n'&eacute;tais pas l&agrave; quand ou vaindra &agrave; tr&eacute;passer ou craithait que che s'sait par un manque de resp&eacute; et jamais ou n'me r'pardon'nait.&#8221;<br/>
<br/>
Le Ba&icirc;lli d'chu temps-l&agrave; ne savait pas tch'est que ch'tait d'aver une belle-m&eacute;the, mais i' sympathisi quand-m&ecirc;me, et i' l'exempti, en l'felicitant sus sa d&eacute;votion. <br/>
<br/>
Ch'tait un fermi d'Ste. Mathie qui se r'butti l'pr&eacute;chain.<br/>
<br/>
&#8220;Moussieu,&#8221; sui' s'fit, &#8220;J'ai une lapine de valeur qui s'en va aver des p'tits et je voudrais d'mander bain respectueusement &agrave; la Cour de m'laissi m'en raller siez-nous.&#8221;<br/>
<br/>
&#8220;Comment!&#8221; s'fit l'Pr&eacute;sident, &#8220;pour une lapine?&#8221;<br/>
<br/>
&#8220;Vaithe, ch'est qu'ou viyiz Moussieu, oulle est sujette &agrave; des fi&egrave;vres d'lait et i' faudrait que je s'sais l&agrave; pour la pomper.&#8221;<br/>
<br/>
&#8220;Ah!&#8221; s'&ecirc;criyi l'Pr&eacute;sident, &#8220;voil&agrave; encore du nouveau!&#8221; I'y a-t-i un v&eacute;t&eacute;rinaithe dans la salle?&#8221;<br/>
<br/>
I s'adonni qu'i s'en trouvait iun dans l'auditouaithe et i' fut ordonn&eacute; de s'avanchi.<br/>
<br/>
&#8220;Ous avez entendu ch't homme-l&agrave;?&#8221;<br/>
<br/>
&#8220;Oui, Moussieu.&#8221;<br/>
<br/>
&#8220;Eh bain, selon vous, i' y a-t-i autchun bouan sens dans chein qu'il a dit?&#8221;<br/>
<br/>
&#8220;J'ai connu des cas analogues, Moussieu, mais je n'veur pas exprimer d'opinion, j'aime mus laissi l'affaithe entre les mains d'la Cour.&#8221;<br/>
<br/>
Le Ste. Mathiais erpathi d'&ecirc;tre exempt&eacute;, mais par une bain p'tite majorit&eacute;.<br/>
<br/>
Il en restait oquo iun.<br/>
<br/>
Ch'tis chin dit : &#8220;Messieux, je n'objecte pas d'servi sus l'jury, mais je voudrais la garantie que la cause s'en va fini anni&egrave;t. Ma femme est hardi nerveuse et ou n'pouorrait jamais enduther de couochi dans la maison toute seule, si ch'est qu'ou savait que &#8211;<br/>
<br/>
A chu moment-l&agrave; tchiqu'uns des juges c'menchirent &agrave; montrer des signes d'impatienche et i'y en eut iun qui se l'vi et dit, &#8220;Je voudrais saver combain longtemps que j'allons perdre l'temps d'la Cour &agrave; &ecirc;couter des extchuses aussi frivoles. Ch't homme-l&agrave; dev'thait &ecirc;tre contraint &agrave; servi. Si sa femme est si nerveuse, je pouvons envier l'huissier &agrave; li garder compagnie.&#8221;<br/>
<br/>
Touos l's autres furent consult&eacute;s et i' dirent &#8220;M&ecirc;me opinion.&#8221;<br/>
<br/>
Mais quand nou vint &agrave; faithe le compte i' n's'en trouvait pas un nombre suffisant, cons&eacute;quemment i' fallit en averti un nouviau lot et v'l&agrave; pourtchi, qu'la cause fut r'minse comme je te l'disais tout-&agrave;-l'heuthe.&#8221;<br/>
<br/>
&#8220;Mais ch'n'est pas tout ch'la man Ph'lippe, tandis qu'nous est &agrave; ba&icirc;lli d'sa becque, le temps s'passe et v'la b&eacute;t&ocirc;t onze heuthes et je n'ai pas oquo soigni ma jument. Je t&eacute; r'verrai d'main.&#8221;<br/>
<br/>
<i><a href="gwdec.html">Caouain</a></i><br/>
<i>1934</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmassises.html">L's'Assises dans les viers temps</a><p>
<li><a href="pmjugements.html">Dr&ocirc;les d&eacute; jugements, dit Merrienne</a><p>
<li><a href="pmjury.html">Des femmes sus l'jury</a><p>
<li><a href="noncoupablye.html">Non Coupablye</a><p>
<li><a href="piteurjury.html">How Piteur convinced the Jury</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

