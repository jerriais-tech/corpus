<HTML>
<HEAD>
<TITLE>Acouo des godenivelles</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Acouo des godenivelles</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 2 d'juin, 1972.</i><br/></font>
<br/>
Moussieu l'R&eacute;dacteu,<br/>
<br/>
&#8220;Salut, Missis Le Feuvre,&#8221; l&icirc; dit la vielle Jeanneton Angot quand j'la rencontr&icirc;nmes dans la Rue &agrave; la Pendue en r'v&eacute;nant d'la boutique &agrave; Ma&icirc;t' John Le Feuvre d'La Fontaine l'aut' arl&eacute;v&eacute;e. &#8220;Est-ch'ti' pon l&eacute; p'tit &agrave; vouot' grand tch'est auve vous?&#8221;<br/>
<br/>
&#8220;Oui dgia,&#8221; Manman l&icirc; dit, &#8220;et il a l'm&egrave;me nom comme san p'p&egrave;e - George Francis - tch'est &agrave; La C&ocirc;te, mais ouaithe tch'il est 'l&eacute; p'tit' &agrave; san p'p&egrave;e il est quand-m&egrave;me l&eacute; grand! Il est l'a&icirc;n&eacute; d'ses quat' gar&ccedil;ons!&#8221;<br/>
<br/>
&#8220;Bon! J&eacute; n'savais pon qu' sa fanmile 'tait si grande, m&eacute;,&#8221; s'fit Jeanneton. &#8220;Les trais aut' sont-i' &agrave; La C&ocirc;te auve p&eacute;the et m&eacute;the?&#8221;<br/>
<br/>
&#8220;Nann&icirc;n,&#8221; Manman l&icirc; dit, &#8220;y'en a deux auve ieux, l&eacute; Sydney et John Giffard, Fra&icirc;nque est auve nous &agrave; La Forge. Quand l'George s'en allit &agrave; La C&ocirc;te, j'pensinmes qu&eacute; ch'tait mus d'garder Fra&icirc;nque en J&egrave;rri. Ch'est d'la compangnie pour san fr&eacute;the.&#8221;<br/>
<br/>
&#8220;Lus m'm&egrave;e n'est-alle pon eune Giffard&#8221;, Jeanneton l&icirc; dit.<br/>
<br/>
&#8220;Oui,&#8221; Manman l&icirc; dit. &#8220;Florence Mary Giffard, la fille du Cap'taine <a href="giffard.html">Jean Giffard</a>, l&eacute; sculpteur tch'a fait l's armeu&ecirc;thies d'Angli&eacute;t&egrave;rre en d'ssus d'la grand' porte dans l'bel d&eacute; la prison. Et ch'est li tch'a fait l'estatue du dgi&acirc;bl'ye tch'est dans l'fond du <a href="creuxvis.html">Creux du Vis</a> qu&eacute; l'monde ont c'menchi &agrave; appeler l'Creux du Dgi&acirc;bl'ye.&#8221;<br/>
<br/>
&#8220;Ch'est rein qu' d&eacute;pis qu' chu dgi&acirc;bl'ye-l&agrave; a 't&eacute; m&icirc;ns en pliaiche qu&eacute; l'monde l'appelle d&eacute; m&egrave;me,&#8221; s'f&icirc;t Jeanneton. &#8220;J'allis l'vaie y'a tchique temps, et il est si &acirc;ffreux atout ses cornes qu&eacute; j'en avais qu&acirc;si peux.<br/>
<br/>
&#8220;J'ai ou&iuml;,&#8221; Jeanneton continnuit, &#8220;qu&eacute; vouot' fille Ada a un galant.&#8221;<br/>
<br/>
&#8220;Eh bein,&#8221; Manman l&icirc; dit, &#8220;y'en a deux-s'trais tchi sont v'nus la r'condithe au D&icirc;nmanche au s&eacute;. J&eacute; n'crai pon qu' oulle a 'couo fait san chouaix. Mais, en p&acirc;lant d'galants, Miss Angot, j'm&eacute; sis d'mand&eacute;e bein des fais comment qu'eune charmante femme comme vous a &ecirc;capp&eacute; d&eacute; s'mathier!&#8221;<br/>
<br/>
&#8220;Ah! Ch'l&agrave;,&#8221; ou dit &agrave; Manman en ritonnant, &#8220;ch'est d'ma faute. J'ai 't&eacute; d'mand&eacute;e bein des fais. Quand j'tais janne, j'avais d'la peine &agrave; m'en d&ecirc;faithe, des jannes hommes. Ch'n'est pon pour m&eacute; vanter, ou viyiz, mais j'tais eune belle fille - j'n'ai pon changi fort! Y'en avait tant qu&eacute; j&eacute; n'pou&ocirc;rrais pon les nommer tous. Y'avait, par exempl'ye, l&eacute; Charles Vidgeu, d'Ste. Mathie. I' m'voulait &agrave; toutes forches. I' v'nait m&eacute; r'condithe toutes les fais qu' j'allais vaie ma tante au Haut du Mathais, et i' n'y pon un D&icirc;nmanche tch'i' n'tait &agrave; m'attendre &agrave; la sortie d'la Chapelle. I' m'disait tr&eacute;jous tchi n'mathi&ecirc;thait p&egrave;rsonne si j'l&eacute; r'f&ucirc;sais, et i' faillit mouothit d'chagr&icirc;n quand j'l'env'yis s'pronm'ner. Il aimait trop l'ver l'coute, ou viyiz!<br/>
<br/>
&#8220;Et pis y'avait l&eacute; La&iuml;esse Rousset d'La Ville au N'veu. Ch't&icirc;-l&agrave; avait 't&eacute; m'n amouotheux d&eacute;pis qu' j'avais m&icirc;ns mes g'veux &agrave; haut. I' m'disait qu&eacute; j'tais sa p'tite cr&eacute;tonne, et j'l'appelais man p'tit doux! J'tions pr&ecirc;ts &agrave; nouos mathier quand i' s'en allit en m&eacute;. J&eacute; n'l'ai pon r'veu. J'ai ou&iuml; tch'il eut les fi&eacute;vres en Afrique et tch'i' s'en allit en Australie pour sa sant&eacute;.<br/>
<br/>
&#8220;Y'avait, &eacute;tout, l'Douard L&eacute; P'tit, du Coin Vath&icirc;n &agrave; St. Pi&egrave;rre. Un bieau gar&ccedil;on d'siex pids d'haut et les g'veux corl&eacute;s. Il avait 't&eacute; &agrave; l'&ecirc;cole en ville et savait l'Angliais. Toutes les filles 'taient souotre li, mais i' n'y avait qu'm&eacute; tch'il aimait. Ch'tait au th&eacute;e des trais p&acirc;raisses qu&eacute; j'l&eacute; rencontris la preunmi&eacute; fais. J'm'en r'souveins comme si ch'tait &agrave; ch't heu. I' couothit souotre m&eacute; quand j'tions &agrave; jouer dans l'Gard&icirc;n d'Olivet, et quand j'nouos trouv&icirc;nmes dri&eacute;the les bouais i' m'embraichit. J'l&icirc; fichis eune p&eacute;tite talmo&ucirc;se, pas bein d&ucirc;, ou viyiz, pour li faithe accraithe qu&eacute; j'tais m&acirc;rrie. I' m'embraichit eune deuxi&egrave;me fais en m'disant tch'il aimait eune filles esprit&eacute;e comme m&eacute;. J'l'aimais bein, l'Douard. I' m'apportait tr&eacute;jous des chucr&icirc;ns. J'tions engagis et j'allions nous mathier quand, tout &agrave; coup, i' s'd&eacute;cidit d's'en aller en Angli&eacute;t&egrave;rre pour apprendre &agrave; &ecirc;tre un Docteu &agrave; B&ecirc;tes. I' plieuthit quand i' s'en fut, mais i' n&eacute; r'v&icirc;nt pon en J&egrave;rri. Nou m'dit tch'i' d'v&icirc;nt si bouan docteu qu'un moussieu Am&eacute;thitchain env'yit pour li pour souangni d'ses vaques J&egrave;rriaises.<br/>
<br/>
&#8220;Enfin, j'en ai ieu tant, d'amouotheurs, qu&eacute; j&eacute; n'peux pon m'&egrave;rsouv'n&icirc;n d'lus noms. Mais pourtchi s'emb&ecirc;ter d'hommes? J'fais comme j&eacute; veurs et j'n'ai pon &agrave; m'n&eacute;grer la vie &agrave; souangni d'un homme et p't &ecirc;t' eune racachie d'mousses. Et pis, i' sont si &icirc;nnouothants, l's hommes! I' craient qu' les femmes n&eacute; peuvent s'graie sans ieux. Ch'est-i' b&ecirc;te, d&eacute; penser d'it&eacute;. J'voudrais vaie un homme prendre soin d'un m&egrave;nage. I' n'pou&ocirc;rrait m&egrave;me pon bouoilli d'ieau sans la br&ucirc;ler.&#8221;<br/>
<br/>
&#8220;J'vai bein, Miss Angot, qu'ou-s-avez ieu pus d'chance qu&eacute; m&eacute;,&#8221; Manman l&icirc; dit. &#8220;J'n'ai ieu qu' un galant - et i' m'mathyit, ch'est en tchi il est temps qu&eacute; j'm'en &acirc;ge pour l&icirc; graie san th&eacute;e!&#8221;<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfgodenivelles.html">Des godenivelles</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

