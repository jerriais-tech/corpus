<HTML>
<HEAD>
<TITLE>Merrienne &agrave; la Batalle</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne &agrave; la Batalle</h2>
Dr&ocirc;le position en Ville</font></center><p>

<i><font size="1">&agrave; Port&icirc;nf&eacute;,<br/>
Saint Ou<br/></font></i>
<br/>
Moussieu l'Editeu,<br/>
<br/>
Sans doute ous avez veu qu'apr&egrave;s qu'oulle avait juth&eacute; qu'ou n'ithait pas &agrave; la <a href="pmbataille1958.html">Batalle de Flieurs</a>, la Merrienne se laissit persuad&eacute; d'y aller, et qu'ou s'trouvit l&agrave; comme une vendeuse de paisson. Y 'tait v'nu eune d&eacute;put&acirc;tion d'une demie-do&ucirc;zaine de villais lundi au s&eacute; pour li dithe que, comme la p&ucirc;s fameuse femme de J&ecirc;rri, sa pr&eacute;sence 'tait indispensablye, et que y'avait un grand nombre de visiteurs tchi n'voulaient pas s'en r'aller en Angli&eacute;t&ecirc;rre sans l'aver veue. J'&eacute;thais creu que ma bouonnefemme, &agrave; s'n &acirc;ge, &eacute;thait veu p&ucirc;s d'avis que d'&ecirc;couter chu gniolin-l&agrave;, mais nouff&eacute;. Ou fit a mine en qu'menchant qu'ou n'y t'nait pas, mais, apr&egrave;s tchiques autres compliements, ou dit que si ch'tait d'm&ecirc;me, ou n'voulait pas d&eacute;sappoint&eacute; l'monde, et pour l&ucirc;s faithe pliaisi, ou s'montrethait s&ucirc;s l'avenue Victoria comme une vendeuse de paisson, et que chein qu'ou dithait s'sait dit en pliat j&ecirc;rriais.<br/>
<br/>
M&eacute;, Moussieu, dans l'temps je n'dis rein, car j'me faisais seux que je s'sais invit&eacute; &eacute;tout, car si n'y avait pas yeu de Ph'lip, bein seux que n'y &eacute;thait pas yeu d'Merrienne. Mais nenn&icirc;n, apr&egrave;s aver r'chu l'consentement d'la bouonnefemme, i' r'fichites l&ucirc;s camp, sans m'dithe un mot. Ou pouvez craithe que je n'tais pas content, et j'en dis autant &agrave; la Merrienne.<br/>
<br/>
&quot;Chein que je n'peux pas comprendre,&quot; je qu'menchis, &quot;ch'est que tu n'l&ucirc;s as pas dit que sans m&eacute; ch'tait une affaithe fichue. Mais j'vais bein chein qu'ch'est. Ch'est ta vanit&eacute;. Tu'as tr&eacute;jous souffert de chutte maladie-l&agrave;, et le rouai Salomon n'se trompait pas quand i' dit que la vanit&eacute; 'tait la ruine du sexe f&eacute;minin.&quot;<br/>
<br/>
&quot;J'n'ai jamais liut tch'il avait dit chonna,&quot; ou s'fit, &quot;mais vein seux il &eacute;thait deu saver, car il en avait eu assez, et m&ecirc;me bein trop et i' n'tait pas partitchulyi, le vi&egrave;r saligot, car si la couleu 'tait blianche, ou aune ou n&egrave;the tout p&acirc;ssait, et pourtant nou nos a tr&eacute;jous dit que ch'tait un homme sage. Ch'tait des chents femmes tch'il avait. Il &eacute;thait deu aver grand' honte.&quot;<br/>
<br/>
&quot;Dans chais temps-l&agrave;,&quot; j'li dis, &quot;la louai n'emp&ecirc;chait pas un homme d'aver autant d'femmes comme i' pouvait maint'n&icirc;n, et quand yunne ne li pliaisait pas i' la p&acirc;ssait &agrave; yun d'ses vaisins. Enfin, Merrienne, tu'as promint, et tu f'thas comme tu voudras, mais tu pou&ocirc;rrais t'en r'grett&eacute;.&quot;<br/>
<br/>
Et don, Moussieu, jeudi mat&icirc;n ne v'l&agrave; une v&eacute;tuthe &agrave; la porte et la v'l&agrave; en route pour la Ville. Quand &agrave; m&eacute;, j'eus &agrave; pr&eacute;path&eacute; man d&icirc;n&eacute; du m&ucirc;s que j'pu, et, quand ou r'vint &agrave; la fin d'l'arlev&eacute;e ou 'tait trop l&acirc;ss&eacute;e pour pr&eacute;path&eacute; man tais et s'en fut tout-drait au liet. Je n'li souhaite pas d'ma, mais si par chance oulle a attrap&eacute; du frais dans ses rignons, chonna li servitha bein.<br/>
<br/>
Laissons chonna d'c&ocirc;t&eacute; pour a ch'teu, Moussieu, i' m'semblye que la <a href="st_helyi.html">p&acirc;raisse de Saint H&eacute;lier</a> se trouve dans une assez dr&ocirc;le de position chais jours, si nou peut jugi par le rapport s&ucirc;s la &quot;Post&quot; l'autre s&eacute;. J'en dis autant &agrave; la Merrienne, et ou r'mertchit que ch'n'tait pas surprenant, car le papi avait dit que l'Sieur Pod&ecirc;tre souffrait hardi d'la maladie que les docteurs app&egrave;lent le siatiqueur.<br/>
<br/>
&quot;Ch'est une sale maladie,&quot; j'observis, &quot;et je dev'thais l'sav&eacute;, car j'en attrapit une dose, comme tu sais, y'a une v&icirc;ntaine d'ann&eacute;es.&quot;<br/>
<br/>
&quot;J'n'ai pas r'oubli&eacute;,&quot; ou dit, &quot;car pour bet&ocirc;t un mais tu restais couochi au liet ou s&ucirc;s l'sofa, me laissant a faithe tout l'travas de d'hors, mais j'me r'souveins &eacute;tout que la preunmi&eacute;e matin&eacute;e que j'eut a aller en Ville, tu m&ecirc;nagit a marchi jusq'&agrave; l'auberge, et que quand je r'vint tu'en avais une raide chasse. Y faut espether que l'Sieur Pod&ecirc;tre a la m&ecirc;me vari&ecirc;t&eacute; de chu siatiqueur, mais j'en doute hardi.&quot;<br/>
<br/>
&quot;Ch'tait la marche tchi me r'fit,&quot; j'li dis.<br/>
<br/>
&quot;Ch'tait l'prechain jour,&quot; ou dit, &quot;que tu p&acirc;ssit a serclyi un b&eacute;tchet d'p&acirc;nais, ayant m&ecirc;me presque peux d'entrer pour tan d&icirc;n&eacute;. Mais tu p&acirc;sle de la dr&ocirc;le position de la p&acirc;raisse, Ph'lip. Tch&egrave;squ'en est la cause?&quot;<br/>
<br/>
&quot;Ch'est l'accord qu'oulle avait fait avec yunne des banques,&quot; j'li dis, &quot;apr&egrave;s aver d&eacute;cid&eacute; de b&acirc;ti un esp&egrave;ce d'hopita pour les vielles gens. La banque avait consenti de pr&ecirc;t&eacute; une &ecirc;norme somme a chinque du chent, a condition que la p&acirc;raisse r'paiethait la dette &agrave; raison de djais mille louis par an. La diffitchult&eacute; &agrave; ch'teu ch'est que les travaux sont &agrave; peine qu'menchis, et a banque veur ses djais mille louis. Y'en a tchi veulent dithe que l'estim&eacute; tch'avait 't&eacute; accept&eacute; pour la cou&ocirc;tage ne l'couvritha pas &agrave; ch'teu d'un bieau but, et d'autres ne craient pas que l'b&acirc;tisse s'sa jamais &ecirc;rigi. Ch't'ann&eacute;e y n's'en va pas y'aver d'votes charitablyes comme de cou&ocirc;tume. Les P'tites Soeurs des Pauvres, par exemplye, ne s'en vont pas aver un sou. Pour agver tout, l'ex-S&eacute;nateur John Le Merquand, qu'a une propri&ecirc;t&eacute; tchiquebord &agrave; Saint H&eacute;lier, avait dit &agrave; l'Assemblyi&eacute;e que la Batalle de Flieurs n'tait pas un besoin public, et tch'il &icirc;thait d'vant la Cour pour opp&ocirc;ser l'vote. &Agrave; ch'teu il a changi d'id&eacute;e, pas pour la preunmi&eacute;e fais, et a promint tch'i' ne f'tha autchune d&ecirc;marche ch't'ann&eacute;e, mais que l'ann&eacute;e tchi veint che s'sa diff&eacute;thant.&quot;<br/>
<br/>
&quot;V&eacute;thitablyement, une dr&ocirc;le de position,&quot; ou s'fit, &quot;mais le r&acirc;t a baissi quand m&ecirc;me.&quot;<br/>
<br/>
&quot;Oh, v&egrave;the,&quot; j'li dis, &quot;mais arr&ecirc;te &agrave; l'ann&eacute;e tchi veint et l'ann&eacute;e d'apr&egrave;s. Chein qu'les villais g&acirc;gnent ch't'ann&eacute;e i' perdethont bein vite. et l'pr&eacute;chain Conn&ecirc;tablye n'&eacute;tha pas une aisie djobbe.&quot;<br/>
<br/>
&quot;&Agrave; Saint Louothains,&quot; ou dit, &quot;je vais que l'r&acirc;t a hauchi de siez sous par quartchi.&quot;<br/>
<br/>
&quot;Souos l'nouvieau syst&egrave;me,&quot; j'li dis, &quot;le r&acirc;t s'en va changi partout. Y'a m&ecirc;me des propri&eacute;taithes tch'ont hauchi l&ucirc;s loyers parsqu'i' sont seux que l&ucirc;s r&acirc;t s'en va hauchi &eacute;tout. J'ai ou&icirc; de yun tch'a d&ecirc;j&agrave; averti ses louagiers tch'i' s'en vont aver a p&eacute;yi djais ch'lins la s'maine de p&ucirc;s. Y'a dans les v&icirc;ngt louages dans s'n &ecirc;norme maison, et ch'est tous des appartements fournis, ch'est-&agrave;-dithe, i' peut fichi &agrave; la porte autchuns tchi r'f&ucirc;sent de p&eacute;yi.&quot;<br/>
<br/>
&quot;Ch'est une dr&ocirc;le de louai, i' m'semblye,&quot; ou dit, &quot;et i' m'semblye &eacute;tout que ch'n'est pas juste.&quot;<br/>
<br/>
&quot;Bein seux que ch'n'est pas juste,&quot; j'li dis, &quot;mais pour ses louagiers ch'est une tchestchion de p&eacute;yi ou de s'trouver s&ucirc;s la route. La race d'Abraham est ocquo parmi nous, malheutheusement.&quot;<br/>
<br/>
<a href="lebrocq.html">Ph'lip</a><br/>
12/8/1961<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="bataledeflieurs.html">La Bat&acirc;le d&eacute; Flieurs</a><p>
<li><a href="bataille.html">La Bataille des Fleurs</a><p>
<li><a href="pmbataille1953.html">La Bataille de Flieurs</a><p>
<li><a href="pmbataille1958.html">Ph'lip et la Bataille</a><p>
<li><a href="pmbataille1951a.html">La Bataille</a><p>
<li><a href="pmbataille1951b.html">La Bataille</a><p>
<li><a href="batale2007.html">Bat&acirc;le d&eacute; Flieurs 2007</a></p>
<li><a href="bataille_elie.html">&Eacute;lie &agrave; la Bataille</a><p>
<li><a href="bravo.html">Bravo! bravo pour la p&acirc;raisse de la Trinit&egrave;t</a><p>
<li><a href="suggest.html">Suggestions</a><p>
<li><a href="cahouain_bataille.html">Caouain et la Bataille de Flieurs</a><p>
<li><a href="succes.html">L&eacute; Succ&egrave;s</a><p>
<li><a href="pmbella.html">Bella va &agrave; la Bataille</a><p>
<li><a href="bataledesflieurs1907.html">Tulipes ou tourn&eacute;-oualipes?</a><p>
<li><a href="painbattle.html">How Mister Pain saw the Battle</a><p>
<li><a href="painbattle2.html">Mrs. Pain Taboos the Battle of Flowers</a><p>
<li><a href="pmbataille.html">Ph'lip va &agrave; la Bataille</a><p>
<li><a href="peste.html">Peste! yeux et lus bataille!!</a><p>
<li><a href="batailleadlm.html">La Bataille d&eacute; Flieurs</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

