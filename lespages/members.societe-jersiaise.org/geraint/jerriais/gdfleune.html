<HTML>
<HEAD>
<TITLE>Un viage &agrave; La Leune!</TITLE>
<META  name="keywords" content="Jèrriais, language, langue, moon, astronomy, astronomie, voyage à la lune, langue normande">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


 <center><font color="#215e21"><h2>Un viage &agrave; La Leune!</h2></font></center><p>


<font size="-1"><I>San Antonio, Texas,<br>
U.S.A.<P>

<P>L&eacute; 28 d&eacute;zembre, 1968.</P></I></font>

<P> Moussieu l'R&eacute;dacteu,</P>

 J'fus a r'garder la t&eacute;l&eacute;vision qu&acirc;si toute la niet d'lundi p&acirc;ss&egrave; pour vaie les portraits d'La Leune tchi nouos f&ucirc;drent env'y&egrave;s par l's "Astronautes" Am&eacute;thitchains Borman, Lovell et Anders en en fa&icirc;thant l'tou en orbite. Les lecteurs des bullet&icirc;ns d'L'Assembli&eacute;e d'J&eacute;rriais lus r'souveindront p't-&eacute;t' qu&eacute;, y'a six ou sept ans (j'n'ai pon mes bulletins ichin auve m&eacute;. et j&eacute; n'sis pon seux d'l'ann&eacute;e), j'&eacute;crivis eune p&eacute;tite articl'ye entouorre l'ann&eacute;e cosmique dans tchi que j'disais qu&eacute; l'temps veindrait 'qu'nou pouorrait faithe un viage &agrave; La Leune. Eh bein! comme j'l'ai dit d'vant, j'sis trop vyi pour vaie chu temps-l&agrave;, mais l&eacute; viage des trais Am&eacute;thitchains tchi veinnent de l'orbiter nouos l'appr&eacute;che, et les jannes d'&agrave; ch't heu l&eacute; v&eacute;rront c&eacute;rtainement!<p>


<A HREF="gdfcouothage.html"><IMG SRC="leune.jpg" WIDTH=239 HEIGHT=238 border=0 align="left" alt="L'Houmme dans la Leune"></A>

 V'la tchi m'fait penser &agrave; un s&egrave;rmon pr&ecirc;chi par l&eacute; Pasteur Allen d'eune &eacute;glyise Presbyt&eacute;rienne dans l'Nouvieau J&egrave;rri ichin en Am&eacute;thique. I' c'menchi par &ecirc;prouver &agrave; faithe sa congr&eacute;g&acirc;tion comprendre l'isolement absolu d&eacute; l'Astronaute couochi sus l'dos dans l'nez d'la fus&eacute;e tchi s'en va l'lanchi dans l'espace et l'condithe dans trais jours &agrave; trav&egrave;rs des deux chent quarante milles &agrave; La Leune. Il est couochi-l&agrave; &agrave; r'garder un tas d&eacute; p'tites veues et d'boutons. I' y'a d&ecirc;j&agrave; 't&eacute; eune heuthe et d'mie et il a &agrave; attendre acouo eune d&eacute;mi heuthe d&eacute;vant &eacute;t' souffli&eacute; en l'air, quandi tch'i' sont &agrave; remplyi l'engin d'p&eacute;trole et faithe les dreines pr&eacute;path&acirc;tions. L'temps s'p&acirc;sse douochement, munnute par munnute. Les dreines ch&icirc;nq arrivent, et l'Astronaute pense &agrave; sa femme et sa fanmile. I' n's&eacute;thont pon d'vant tch'i' r'veinge si L'Bouan Dgieu va l'pr&eacute;s&egrave;rver duthant l'aventuthe tch'i' s'en va entreprendre, mais sa femme a la fouai et d'vant l'tchitter ou li a m&icirc;ns eune p&eacute;tite carte dans la main sus tchi qu'oulle avait &ecirc;crit des mots du huiti&egrave;me v&egrave;rset du Psaume 139, "Si j'monte jusqu&eacute; dans les cieux. Tu'es l&agrave;!" et i' r'garde la carte (i' l'a cliut&eacute;e sus la pliaque des &icirc;nstruments) et v'la tchi li donne du couothage. I' li&eacute;sait m&ecirc;me les mots pour la chenti&eacute;me fais quand la fus&eacute;e, pouss&eacute;e rapidement en l'air par l'explosion en d'ssous , li pathaissait monter tout alentou d'li et l'enfon&ccedil;ait dans san liet d'mo caoutchouc jusqu'&agrave; tch'i' li sembliait tch'il avait un paids &ecirc;cr&acirc;sant sus l'corps, mais la sensation s'p&acirc;ssit &agrave; m'suthe qu&eacute; la fus&eacute;e montait dans l'vi&egrave;de d&eacute; l'espace, et i' n'avait pus du tout d'paids et fallut s'accou&ocirc;teunmcer &agrave; bouogi sans l'paids d'eune plieunme d&eacute; poule a li garder la t&eacute;te en haut et les pids en bas!</P>


<P> Qu&acirc;si trais jours pus tard, et l'pid &agrave; t&egrave;rre sus La Leune, i' s'trouve &eacute;m&egrave;rvilyi par l&eacute; spectacl'ye d'vant li - montangnes, vall&eacute;es cr&eacute;vasses, rotchi&egrave;rs, "crat&egrave;res" - eune d&ecirc;sol&acirc;tion t&eacute;rribl'ye dans sa nobli&egrave;che topographique! Ses preunmi&eacute;thes heuthes f&ucirc;drent sans ennion. L&eacute; temps s'pass&icirc;t vite en ram&acirc;ssant l's &ecirc;chantillons d'gr&egrave;s et d'rotchi pour les rapporter &agrave; La T&eacute;rre pour l's analyses scientifiques, et en prannant des portraits d'tout ch'tchi'i' viyait l'tou d'li.</P>

<P>Il avait eune heuthe d&eacute; laisi d'vant r'monter &agrave; bord d&eacute; sa fus&eacute;e pour l&egrave; r'tou &agrave; La T&egrave;rre, et i' s'd&ecirc;cidit d'grimper amont eune p&eacute;tite montangne &agrave; c&ocirc;t&eacute; d'li, chein tch'ii fit sans &ecirc;ffort, &eacute;tant bein pus ligi sus La Leune qu&eacute; sus La T&eacute;rre. Arriv&eacute; au haut, i' fut frapp&eacute; par l&eacute; silence absolu et l'manque d'autcheun mouvement ni singne d&eacute; vie! Il eut soudainement l'impression d'ou&iuml; eune vouaix c&eacute;leste li dithe : "Astronaute d&eacute; La T&egrave;rre ! Tu'es sus ieune d&eacute; mes plian&egrave;tes tchi n'a janmais 't&eacute; empoua&icirc;sonn&eacute;e par la mauvaitchi! Toute l'&eacute;tendue et toutes les montangnes d&eacute;vant t&eacute; n'ont janmais connu l'p&eacute;ch&eacute;. Un mensonge n'a janmais 't&eacute; prononc&eacute; dans chu monde silencieux. Ches rotchi&egrave;rs n'ont janmais 't&eacute; tachis par l&eacute; sang des martythes d&eacute; dg&egrave;rres. Tu'es privil&eacute;gi&eacute; d'pouver p&acirc;sser eune heuthe dans la propr&eacute;t&eacute; d'un puthe atmosph&eacute;the. La T&eacute;rre, o&ugrave;'est qu'tu t'en r'vas, 'tait d'm&ecirc;me &eacute;tout quand ou' fut cr&eacute;&eacute;e par la main du Cr&eacute;ateur, mais oulle a 't&eacute; avraun&eacute;e par ses criatuthes-m&ecirc;me!"</P>

<P> Comme l'Astronaute 'tait &ecirc;mou&eacute; par l'inmensit&eacute; silencieuse d&eacute;vant li et la vouaix solonelle tch'i' criyait aver ou&iuml; les mots d'l' Ap&ocirc;tre Jean dans l'v&icirc;ngt-uni&eacute;me chapitre d&eacute; <a href="revelation_biblye.html">La R&eacute;v&eacute;l&acirc;tion</a> li v&icirc;ndrent &agrave; l'id&eacute;e : "J'vis un neu ciel et un nouvieau monde. J'ou&iuml;s eune grande vouaix tchi disait: L'<a href="bouondgieu.html">Bouan Dgieu</a> &ecirc;ssuitha toutes les l&egrave;rmes: I' n'y &eacute;tha pus d'mortalit&eacute;, ni plieuthes, ni d'peine: Et la maudison n&eacute; s'sa pon-la. ni rein d'malpropre!"</P>

<P>&Agrave; chu moment-l&agrave;, l'Astronaute l'vit la veue et app&eacute;rchut eune m&eacute;rveil'ye qu&eacute; janmais &ecirc;tre humain n'avait veu d'vant - la veue d'La T&eacute;rre s&eacute; montrer sus l'horizon d'La Leune! Tchi mangnifique spectacl'ye ! Tchi tchi li ram&eacute;mouaithit tch'i' fallait r'monter &agrave; bord d&eacute; sa fus&eacute;e pour l&eacute; viage d&eacute; r'tou, et auve la solonnit&eacute; d'la vouaix c&eacute;leste acouo vibrante dans l'ou&iuml;e. L'id&eacute;e qu'la bieaut&eacute; d'La T&egrave;rre pouorrait r'&ecirc;tre sanctifi&eacute;e par l&eacute; r'tou au manque d&eacute; p&eacute;ch&eacute; et d'mauvaitchi, par la gr&acirc;ce du Bouan Dgieu, l&eacute; fit l'ver la veue au ciel et prononcer les mots du quatri&eacute;me v&egrave;rset du <a href="ps85.html">huiptante-ch&icirc;nqui&eacute;me Psaume</a>: "Erdg&eacute;this-nous, O Dgieu d&eacute; notre Salut, et oublies T&eacute;n &icirc;nd&icirc;ngnation env&egrave;rs nous!"</P>

<i><a href="lefeuvre.html">George d'La Forge</a></i><p>


&nbsp;<p>
<FONT SIZE=2>
<i>Viyiz &eacute;tout:</i><p>

<ul>
<li><a href="gdfcouothage.html"> I' faut du couothage!</a><p>
<li><a href="cielvoc.html">Dans l&eacute; ciel</a><p>
<li><a href="cosmique.html">1961 - L'Ann&eacute;e Cosmique</a><p>
<li><a href="supposition.html">Eune Supposition</a><p>
<li><a href="leune2.html">La Leune</a><p>
<li><A HREF="lunne.html">La Lunne</A><p>
<li><a href="espace.html">L'espace</a><p>

<li><a href="pmlune.html">Ph'lip va &agrave; la lune</a><p>
<li><a href="pmrusses.html">Merrienne perd la t&ecirc;te</a><p>
<li><a href="pmirlande.html">La Visite en Irlande</a><p>
<li><a href="gdfviage.html">En viage</a><p>
<li><a href="gdfterre.html">D'&egrave;rtou &agrave; t&egrave;rre</a><p>

<li><a href="rencontres.html">Des rencontres d&eacute; bein pr&egrave;s</a><p>

<li><a href="leune.html">L'Homme d&eacute; d'dans la Leune</a><p>
<li><A HREF="leune3.html">Happe la Leune!</A><p>
<li><a href="sanctum.html">Sanctuaire du Po&egrave;te</a><p>
<li><a href="verteleune.html">La v&egrave;rte leune</a><p>
<li><a href="leuneantique.html">La leune antique</a><p>
<li><a href="starman.html">Houmme &ecirc;taileux</a><p>
<li><a href="vierjer.html">La Conm&egrave;te &agrave; Halley</a><p>
<LI><A HREF="eclyipse99.html">L'&Ecirc;clyipse</A><p>
<li><a href="eclyipse.html">Unn' histoua&icirc;re d'&ecirc;clyipse!</a><p>
<li><a href="astrologie.html">L'astrologie et les crianches</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
