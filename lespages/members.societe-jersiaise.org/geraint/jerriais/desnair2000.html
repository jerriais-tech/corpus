<HTML>
<HEAD>
<TITLE>Desna&iuml;r en Dg&egrave;rn&eacute;sy 2000</TITLE>
<META  name="keywords" content="Jèrriais, language, langue normande, Guernesey, guernesiais, Channel Islands, îles anglo-normandes, Guernsey ">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Desna&iuml;r en Dg&egrave;rn&eacute;sy 2000</h2></font><p>


<b>Discours du Pr&eacute;sident en Dg&egrave;rn&eacute;sy, l&eacute; 30 d'Novembre 2000</b><p></center>

Moussieu l'Pr&eacute;sident de l'Assemblia&iuml; d'Dg&egrave;rnesiais, Madame sa femme, Mesdames, Mesd'mouaiselles, Messieux, anm&icirc;ns d&eacute; <a href="dgernesy.html">Dg&egrave;rn&eacute;sy</a> et d'J&egrave;rri, d'la part d'ma bouannefemme et m&eacute;, bonsouair et m&egrave;rcie pour nos aver &icirc;nvit&eacute; &agrave; vot' dina&iuml;r annuel.  <p>

Nou m'dit qu'les miyieurs discours sont les pus courts, mais i'm'semblye qu' ch'est d&ecirc;j&agrave; trop tard pour l&eacute; raccourchi aupr&egrave;s eune &icirc;ntroduction comme chenna - mais j'm'en vais t&acirc;chi d&eacute; l'garder aussi court que p&ocirc;ssibl'ye tout d'm&ecirc;me.<p>

Hi&egrave;r dans l'office, deux J&egrave;rriais, Roy et Christine, v&icirc;ntent m'vaie pour faithe les pr&eacute;path&acirc;tis pour not' s&egrave;rvice d'Nou&eacute;, et j'&eacute;tions &agrave; distchutter ma visite &agrave; chu dinner &agrave; ces s&eacute;.  En p&acirc;lant, i'disent comme tchi qu'il aiment la campagne ich&icirc;n en Dg&egrave;rn&eacute;sy, eyou qu'nou peut vaie autant des caumi&egrave;thes, des bungalows comme j'n'avons pon en J&egrave;rri.  I' trouv&icirc;tent ch'l&agrave; eune grande diff&eacute;thence entre les deux &icirc;les, et i'l'aimaient hardi.  Pour d'm&eacute;, j'ai tr&egrave;jous consid&eacute;th&eacute; les diff&eacute;thences entre les &icirc;les sont mains &icirc;nmportantes que les s&icirc;nmilitudes, et j'm' d'mande pourtchi qu'i' y avait trejous ieu du brit entre les J&egrave;rriais et les Dg&egrave;rn&eacute;siais.  Par exempl'ye, au mais d'Mai, quand j'&eacute;tions ich&icirc;n pour la F&ecirc;te Normande, La Presse m'd'mandit eune entreveue, qu'i' publy&icirc;tent sous l'titre "Can Jersey teach us to save our language?"  I'pensit en l'viyant que si j'tais Dg&egrave;rn&eacute;siais, j'&eacute;thais dit "Nann&icirc;n, m&egrave;rcie!"<p>

J'ai ou&iuml; p&acirc;ler dreinement d'un Dg&egrave;rn&eacute;siais tchi mouothit et s'trouvit au hechot d'Paradis, eyou qu'St. Pi&egrave;rre li d'mandit san nom.  En examinant dans san livre, St. Pi&egrave;rre trouvit qu'l'bouonhomme avait p&acirc;ss&eacute; eune bouanne vie sus la t&egrave;rre. Il li dit qu'i' y avait eune seule &ecirc;preuve &agrave; faithe d'vant entrer au Paradis, et ch'tait d'&ecirc;peler l'mot l'pus &icirc;nmportant dans la vie, l'mot "Amour".  A-M-O-U-R fit l'Dg&egrave;rn&eacute;siais, et St. Pi&egrave;rre l'fit entrer.  I' trouvit qu'l'rouoyaume des cieux 'tait justement comme nou l'imaginne, bein pais&icirc;bl'ye et ch'na li donnit bein du plia&icirc;si.  Mais aupr&egrave;s eune s'maine, i'tait explyitchi qu'les nouvieaux-v'nus avaient eune t&acirc;che &agrave; faithe.  St. Pi&egrave;rre aimait jouer au golf touos les Sanm'dis - j'n'sai pon san handicap - et les siens tchi 'taient arriv&eacute;s dreinement pr&icirc;ntent sa pliaiche &agrave; la porte des cieux.  Sanm'di v&icirc;nt, et l'Dg&egrave;rn&eacute;siais v&icirc;nt faithe san d'v&eacute;, et aupr&egrave;s tchique temps, il avait d'mand&eacute; &agrave; tchique douzaines d'&ecirc;peler "Amour" d'vant lus admettre, quand i' viyait un J&egrave;rriais arriver &agrave; la porte.  I' r'gardit dans san livre, et trouvit qu'il avait m'n&eacute; eune bouanne vie etout, et pis, l'&ecirc;preuve finale pour chu J&egrave;rriais - "pouv'ous &ecirc;peler l'mot l'pus &icirc;nmportant ich&icirc;n man vyi?  L'mot - tch&egrave;coslovaquie!"<p>

J'n' p&acirc;ssit pon des vacances en Dg&egrave;rn&eacute;sy quand j'tais mousse - la preunmi&eacute;the fais qu'j'visitis l'&icirc;le 'tait auve eune jolie janne fil'ye - et chutte fil'ye d'v&icirc;nt ma bouannefemme.  J'm'rappelle d'aver fait eune promenade en vouaituthe et d'aver mangi un bouan r'pas au restaurant "Absolute End".  <p>

Ch'tait vraiement en travaillant pour Channel Television qu'j'fis des visites en Dg&egrave;rn&eacute;sy assez souvent.  J' c'menchis &agrave; apprendre l'J&egrave;rriais en 1985 (et j'continnue au jour d'aniet), et aupr&egrave;s tchiques ann&eacute;es, Michael Lucas m' d'mandit d'faithe eune douzaine d'court programmes en J&egrave;rriais.  I' pathait qu'ils r&ecirc;uss&icirc;tent, car l'ann&eacute;e suivante, i'm' d'mandit d'en faithe en Dg&egrave;rn&eacute;siais.  Ch'na m'donnit un p'tit probli&egrave;me, car &agrave; chu temps-l&agrave;, j'n' connaissais p&egrave;rsonne tchi p&acirc;lait vot' langue.  Michael m'donnit deux noms, et i'm' dit tchi n'y &eacute;thait pon autcheune diffitchult&eacute;.  Il avait raison, viyant que les noms 'taient les siens d&eacute; Mabel et Morrison Torode. J'lus visitis, i'm' trouv&icirc;tent des victimes - mes apologies, des gens &agrave; prendre part, et i'm'introduithaient &egrave;s autres tchi m'aidg&icirc;tent dans l's ann&eacute;es suivantes - j'n' m'en vais pon mentionner touos, car ch'na prendr&eacute;thais trop longtemps, mais chutte fais ch'tait Bill Gallienne et les siens tch'organis&icirc;tent La F&ecirc;te Normande, et j'veurs vos dithe qu' les deux programmes qu'j'fis es'sont sus Channel les semaines tchi veinnent - mais i'faut programmer vos videos, car i' s'sont diffus&eacute;s Mardi &agrave; 11.30 du s&eacute; jusqu'&agrave; minniet et la m&ecirc;me heuthe Mardi en huit.<p>

Mes anmins, j'sommes dans d's ann&eacute;es critiques pour nos langues. J' sai bein qu' i'y en a, especiallement dans l's &icirc;les, tchi disent que les langues s'en vont s'perdre, m&ecirc;me qu' ch'est eune bouanne chose s'il' mouoth&icirc;tent, mais &agrave; m'n id&eacute;e, i' faut faithe autant qu'possibl'ye pour les saufgarder.  <p>

I' y a pus d'&icirc;nt&eacute;th&ecirc;t en d'houors d'Dg&egrave;rn&eacute;sy et d'J&egrave;rri qu'i' y en a en d'dans - par exempl'ye, Prof Richard Coates d&eacute; l'Unniversit&eacute; d'Sussex est en train d'ch&egrave;rchi les sou pour faithe des catalogues d'l'&ecirc;crituthe dans l'J&egrave;rriais et l'Dg&egrave;rn&eacute;siais, Mari Jones &agrave; Cambridge a ieue eune commission pour un livre tchi s'sa diffus&eacute; partout l'monde, et i' y a un tas d'autres comme eune &ecirc;tudgiante Dg&egrave;rn&eacute;siaise, Julia Sallabank, dans l's Unniversit&eacute;s et dans les pays francophones tchi lus &icirc;nt&eacute;r&ecirc;ssent.  <p>

Mais pour les garder en allant, i'faut &icirc;nt&eacute;r&ecirc;ssi les jannes, et comme ou savez, aniet en J&egrave;rri, j'avons dans les deux chents mousses dans vingt'huit cl&acirc;sses par s'maine, et j'avons ieu du grand succ&egrave;s - par exempl'ye, pus qu' quarante pr&icirc;ntent part dans l'Eisteddfod la semaine p&acirc;ss&eacute;e dans les diff&eacute;thentes cl&acirc;sses.  J'avons des sites sus l'&Icirc;nternet eyou qu'ous pouvez li&eacute;the tout entouor chein qu' j'avons fait.  <p>

Comme Pr&eacute;sident d'L'Assembli&eacute;e d'J&egrave;rriais, j'voudrais encouothagi tout l'monde d'appr&eacute;cier not' langue et j'veurs l'vaie ravigott&eacute; par autchun moyen.<p>

J'vos r'm&egrave;rcie tout et especiallement Moussieu d'Garis d'la part des J&egrave;rriais ich&icirc;n pour vot' hospitalit&eacute; &agrave; ces s&eacute;, et j' d'mande &agrave; touos les J&egrave;rriais d'vos l'ver  et d'baithe &agrave; la sant&eacute; d'l' Assemblia&iuml; d'Dg&egrave;rn&eacute;siais.<p>

&nbsp;<p>

<i>Anthony Scott Warren</i><p>


&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="iles.html">Les &Icirc;les d'la Manche</a><p>
<li><a href="dgernjer.html">Dg&egrave;rn&eacute;siais et J&egrave;rriais</a><p>

<li><a href="dgernjer2.html">Dg&egrave;rn&eacute;siais et J&egrave;rriais 2</a><p>
<li><a href="ptithist.html">P'tite histouaithe des vi&egrave;rs</a><p>
<li><a href="hinpro.html">Eune Hinprovisation</a><p>
<li><a href="djingue.html">Eunne djingue de Jerriais</a><p>
<li><a href="guernseygache.html">D'la G&acirc;che Dg&egrave;rn&eacute;siaise</a> - Guernsey G&acirc;che<p>
<li><a href="guernseygache2.html">D'la G&acirc;che Dg&egrave;rn&eacute;siaise</a> - Guernsey G&acirc;che<p>
<li><a href="assembliee/dgernesiais1961.html">Concert par des Dg&egrave;rn&eacute;siais</a><p>
<li><a href="assembliee/dgernesy.html">Visite en Dg&egrave;rn&eacute;sy</a><p>
</ul>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
