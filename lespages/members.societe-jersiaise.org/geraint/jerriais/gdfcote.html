<HTML>
<HEAD>
<TITLE>Les J&egrave;rriais &agrave; La C&ocirc;te</TITLE>
<META  name="keywords" content="Jerriais, literature, Canada, Gaspé, Gaspésie, Québec">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les J&egrave;rriais &agrave; La C&ocirc;te</h2></font></center><p>

<font size="-1"><I>Fallbrook,<br>
California, USA.<P>
<P>L&eacute; 31 d&eacute; mar, 1984.</P></I></font>

<P>Moussieu l'R&eacute;dacteu,</P>

<P>"Ch'est vrai qu' la vie n'est pon tout roses pour un tas d'monde," nouos disait Papa eune s&eacute;th&eacute;e quand j'tions a l'entou d'l'&acirc;tre y'a beint&ocirc;t n&eacute;nante ans.</P>

<P>"Bon!" s'fit Manman, "tch'est en embarras chutte fais?"</P>

<P>"Eh bein," Papa nouos dit, "ch'n'est p't-&ecirc;t'pon autant eune affaithe d'embarras comme eune affaithe d'&ecirc;t' dans la peine. Et ch'est eune peine tchi s'p&acirc;ss'sa auve l&eacute; p&acirc;ssage du temps.</P>

<P>"L&eacute; bouanhomme Pi&egrave;rre L&eacute; S'bith&eacute;, tch'est v'nu a la forge a mat&icirc;n atout deux reues d'vainne dans san h&egrave;rnais pour &ecirc;t' f&eacute;th&eacute;es, m'a dit qu' sa p'tite-fille d&eacute; v&icirc;nt-quatre ans est dans la peine viyant qu' oulle a p&eacute;rdu san janne homme tchi s'en allit a La C&ocirc;te y'a eune dgiexaine d'ann&eacute;es. I' r'v&icirc;nt en J&eacute;rri au but d'ses ch&icirc;nq ans. Il avait vingt-tch'un ans et s'&eacute;tait rengagi pour les Rob&icirc;ns.</P>

<P>"D&eacute;vant s'en r'aller a La C&ocirc;te a la fin d'ses vacanches en J&egrave;rri, i' s'engagit auve la p'tite-fille au bouanhomme Pi&egrave;rre. I's'entr'&ecirc;crivaient r&eacute;dguli&eacute;thement, et i' n'y'avait autchun s&icirc;ngne qu&eacute; tout n'allait pon bein. Il avait finni san deuxi&egrave;me engage- ment siez les Rob&icirc;ns et avait sauv&eacute; ses sou pour s&eacute; mathier, et i' s'&eacute;tait rengagi pour eune traisi&egrave;me bord&eacute;e auve les Rob&icirc;ns.</P>

<P>"Il 'tait a bord d&eacute; la brigantinne Dawn a Pasp&eacute;dgia, pr&ecirc;t a s'en v'n&icirc;n en J&egrave;rri pour s&eacute; mathier et em'ner sa femme auve li &agrave; La C&ocirc;te, quand l's autorit&eacute;s d'l&agrave;-bas v&icirc;ndrent l'arr&ecirc;ter viyant qu' eune femme, Cannadgienne-Fran&ccedil;aise, l'atch&ucirc;sait d'&ecirc;t' l&eacute; p&eacute;the d&eacute; s'n &ecirc;nfant pr&eacute;t a na&icirc;tre.</P>

<P>"I' patha&icirc;t y'avait des doutes au sujet d'la pat&egrave;rnit&eacute; d'l'enfant, mais l'janne homme, honorabl'ye d'caract&eacute;the, et dans la peine a cause d'eune &icirc;ndiscretion tch'avait si mal tou&acirc;nn&eacute; pour li, acceptit responsabilit&eacute; et mathyit la Cannadgienne-Fran&ccedil;aise. Il en avait tellement d&ecirc;piet et d'chagr&icirc;n pour sa janne fille en J&egrave;rri tch'i n'avait m&ecirc;me pon l'couothage d&eacute; l&icirc;-&ecirc;crithe. I' d'mandit a iun d'ses anm&icirc;ns a Pasp&eacute;dgia d'l&icirc;-&ecirc;crithe et l&icirc;-explyitchi les circonstances. Et il en avait tant d'chagr&icirc;n tch'i' f&icirc;t un voeu d&eacute; n&eacute; janmais r'v&eacute;ni en J&egrave;rri."</P>

<P>"Ch'n'est pon rein d'nouv&eacute;," s'f&icirc;t Manman. "Et ch'est r'm&eacute;rquabl'ye, quand nou pense au grand nombre d'gar&ccedil;ons d'J&egrave;rri tchi sont a La C&ocirc;te, qu&eacute; v'l&agrave; tchi n's'est pon arriv&eacute; pus souvent, I' n'y'a pon fort d&eacute; J&eacute;rriaises l&agrave;-bas, autr&eacute;ment qu' les filles des J&eacute;rriais m&ecirc;me, et ch'est seux qu' les Cannadgiennes- Fran&ccedil;aises en prannent avantage.</P>

<P>"J'ai connu un cas a bein pr&eacute;s sembliabl'ye au chein qu' tu veins d'nouos raconter, tchi s'arrivit y'a tchiques ann&eacute;es. Dans chu cas-l&agrave; l&eacute; janne homme n&eacute; r'm&icirc;nt janmais l'pid en J&egrave;rri. I' fut l'p&eacute;the d&eacute; dgiex &ecirc;fants a La C&ocirc;te. Un homme &icirc;nt&eacute;gre et solide. Sa femme et ses dgiex &ecirc;fants 'taient Catholiques Romains, mais i' restit membre d&eacute; l'&Eacute;glyise Anglicanne, et j'ai ou&iuml;' tch'il 'tait un Franc-machon en bou&acirc;n rapport dans sa loge. Ch'n'est pon qu&eacute; j'connais rein entou&ocirc;rre les Franc-machons. Ch'est les J&egrave;rriais tchi r'veinnent en J&egrave;rri entre lus bord&eacute;es d's&egrave;rvice auve les Rob&icirc;ns tchi m'ont racont&eacute; l'histouaithe."</P>

<P>"Tch'est qu' ch'est qu' des <a href="gdffrancmachons.html">Franc-machons</a>?" j&eacute; d'mandis a Papa. "Est-ch" rein a faithe auve des col&icirc;nmachons?"</P>

<P>"Nann&icirc;n, man garcon", s'f&icirc;t Papa, en ritonnant, "ouaithe tch'il' ont eune habitude sembliabl'ye - les Franc-machons lus r'nardent dans lus loges, et les col&icirc;nmachons lus r'nardent dans lus cruques ou &ecirc;cales. Les Franc-machons sont un groupe d'hommes d&eacute;vou&eacute;s a c&egrave;rta&icirc;ns objets charitabl'yes dans la vie et tchi sont un s&eacute;gret entre ieux. Ch'est d'bou&acirc;n monde. Comme tu l'sai bein, les col&icirc;nmachons sont cliut&eacute;s l'long d'la machonn'nie en attendant d'&ecirc;t' ram&acirc;ss&eacute;s par ta Manman pour faithe du sithot."</P>

<P>"T'&egrave;rv&eacute;l&agrave; a &ecirc;prouver a m'&ecirc;tibotchi entou&ocirc;rre chu bou&acirc;n sithot", s'f&icirc;t Manman, "mais l'temps pou&ocirc;rrait v'nin qu'un gout&icirc;n d&eacute; chu sithot-l&agrave; a&icirc;guethait &agrave; t'sauver la vie."</P>

<P>"Y'en a-t-i' a La C&ocirc;te, des col&icirc;nmachons?" , j&eacute; d'mandis a Papa.</P>

<P>"Ma f&icirc;ngre, ch'est dr&ocirc;le, mais ouaithe qu&eacute; j'y'ai p&acirc;ss&eacute; assez longtemps j&eacute; n'sai pon s'i' y'en a. J'cr&eacute;thais p&ucirc;t&ocirc;t qu'nann&icirc;n, car la fraid les tue&ucirc;thait dans l'hiv&eacute;. Mais j'ai connu un homme qu&eacute; san preunmie nom 'tait Colin - j'crai qu' ch'est un nom Angliais et comme san nom d'fanmil'ye 'tait Machon, les gens l&agrave;-bas l'appelaient Col&icirc;nmachon!"</P>

<P>"Eh bein, nouos y v'l&agrave;!" s'f&icirc;t Manman. "Si les Rob&icirc;ns avaient du sithot d'col&icirc;nmachon d'amain y'&eacute;thait mains d'gar&ccedil;ons renv'y&eacute;s en J&egrave;rri a cause d&eacute; la conseunmtion!"</P>

&nbsp;<p>

<I><P><a href="lefeuvre.html">George d'La Forge</a></P></I>


&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="gdfcote2.html">Les J&egrave;rriais &agrave; La C&ocirc;te</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
<li><a href="cannada1977.html">Portraits du Cannada</a><p>
<li><a href="cannada1911.html">Nuous Jersiais au Canada</a><p>
<li><a href="painnone.html">How Laiz&eacute; Would Have None Of It</a><p>
<li><a href="gdfheutheuse.html">He&ucirc;theuse rencontre</a><p>
<li><a href="gdforth.html">Orthographique</a><p>
<li><a href="siezse.html">Nou-s-est oquo mus d' &ecirc;tre siez s&eacute;</a><p>
<li><a href="exiles.html">Deux Mots des Exil&eacute;s &agrave; L'Assembli&eacute;e d'J&egrave;rriais</a><p>
<li><a href="abetot2.html">A b&eacute;t&ocirc;t, Jerriais</a><p>
<li><a href="cannada.html">Les Prov&icirc;nces du Cannada</a><p>
<li><a href="totemes.html">Les M&acirc;ts d'T&ocirc;t&egrave;mes</a><p>
<li><a href="cannada1937.html">L&eacute; J&egrave;rriais au Cannada</a><p>
<li><a href="goodtimes.html">How Mister Piteur had good times in his youth</a><p>
<li><a href="chicago.html">Les J&egrave;rriais &agrave; Chicago</a><p>
<li><a href="groundhogday.html">D'la marmott'tie et du mic-mac</a><p>
<li><a href="capbreton1888.html">A Moussieu l'Editeu d'la &quot;Nouvelle Chronique.&quot;</a><p>
<li><a href="ocannada.html">Oh Cannada</a><p>

<li><a href="gaspe1896.html">A M. l'Editeu d'la &quot;Nouvelle Chronique&quot;</a><p>
<li><a href="capbreton1888.html">A Moussieu l'Editeu d'la &quot;Nouvelle Chronique.&quot;</a><p>
<li><a href="noue/cannada.html">The Jersey Society in Canada</a><p>
<li><a href="gdfcrasset.html">Les d'vis du Bouan'homme George</a><p>
<li><a href="gdfrobins.html">Les runs des Rob&icirc;ns</a><p>

<li><a href="pequethies.html">Les P&ecirc;quethies d'la C&ocirc;te</a><p>
<li><a href="gdfottawa.html">Ottawa - la belle capitale du Cannada!</a><p>
<li><a href="gdfottawa2.html">Ottawa</a><p>
<li><a href="gdfottawa3.html">Ottawa</a><p>
<li><a href="gdfottawa4.html">Ottawa</a><p>
<li><a href="gdfcannada.html">Au Cannada</a><p>
<li><a href="gdftchipays.html">Tchi pays!</a><p>
<li><a href="terneuv3.html">Notre Johnny est ervenu d'Terreneuve</a><p>
<li><a href="ertou.html">L&eacute; R'tou du Terre-Neuvi opr&egrave;s san prumi viage</a><p>
<li><a href="terneuvi.html">La R'venue du Terneuvi</a><p>
<li><a href="newfsull.html">Newfoundland</a><p>
<li><a href="matelot.html">Chanson du Matelot</a><p>
<li><a href="terreneuve.html">Le r-tou de Phlip de Terreneuve</a><p>
<li><a href="terreneuve_valon.html">En r'v&eacute;nant d'T&egrave;rreneuve</a><p>
<li><a href="mevlo.html">M&eacute; V'lo R'v&eacute;nu!</a><p>
<li><A HREF="pequeux.html">L&eacute; R'tou du P&ecirc;queux</A><p>
<li><a href="sornet2.html">Chanson triste et sornette tragique</a><p>
<li><a href="bacaillot.html">L&eacute; Bacaillot</a><p>
<li><a href="terrneuve.html">J'nos 'nallons pour Terr'neuve</a><p>


<li><a href="gdfjerrijadis.html">J&egrave;rri Jadis</a><p>
<li><a href="gdffrancmachons.html">Les Franc-Machons</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
