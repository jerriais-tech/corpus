<HTML>
<HEAD>
<TITLE>Ph'lip and Merrienne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip and Merrienne</h2></font></center><p>

Moussieu l'Editeu,<br/>
<br/>
L'autre arlev&eacute;e la Merrienne mint san bonnet, print san parapluie et s'en fut b&eacute;the une t&acirc;sse de tais siez yunne de ses va&icirc;sinnes. Quand ou r'vint j'vis ben que tchiquechose ne y'avait pas piu, et je n'fut pas longtemps d'vant sav&eacute; tch&ecirc;sque ch'tait.<br/>
<br/>
&quot;Imagine t&eacute;, Ph'lip,&quot; qu'ou qu'menchit une fais qu'ou fut assise dans sa grand'chaise, &quot;que nou p&acirc;sle de mettre des femmes dans l'Etats. As-tu jamais de la vie ou&iuml; ditet?&quot;<br/>
<br/>
&quot;Eh ben,&quot; j'dis, &quot;pourtchi pas? Yunne ou deux ne f'thaient pas d'ma dans l'Assemblyi&eacute;e. Tchiques nice jeunes hardelles de vingt-yun an par exemplye. Tu n'verrais pas tant d'Conn&ecirc;tablyes et d'Recteurs, sans p&acirc;sl&eacute; d'Jur&eacute;s Justiciers, incapablyes d'assister &egrave;s Etats sans exp&ocirc;s&eacute; l&ucirc;s sant&eacute;.&quot;<br/>
<br/>
Ou me r'gardit pour une demi&eacute;-minute, &eacute;pis - &quot;Un mio p&ucirc;s d'chu gnionl&icirc;n-l&agrave;,&quot; ou s'fit, &quot;et je t&eacute; fliaquait une paffe. Es-tu dans ton bouon sens?&quot;<br/>
<br/>
&quot;Ben se&ucirc;x j'qu'j'y s&icirc;s,&quot; j'l'y raiponnit, &quot;mais enfin, d&eacute;pis qu'ch'est d'm&ecirc;me, dis nous pourtchi qu'tu n'veur pas vais les femmes dans l's'Etats. Est-che parsque y n'ont pas assez d'intelligence?&quot;<br/>
<br/>
&quot;Au contraithe,&quot; ou dit, &quot;ils en ont ben p&ucirc;s que l's'hommes. Mais ch'n'est pas l&ucirc;s pi&eacute;che, et tu l'sait ben.&quot;<br/>
<br/>
&quot;Ma f&eacute;,&quot; je m'fit, &quot;de nos jours j'n'en s&icirc;s pas si se&ucirc;x. Ch'n'est pas comme aut'fais quand une fille restait &agrave; la maison, &agrave; aidgi sa m&eacute;the, en attendant un galant. Ach'teu oulle est a peine horte d'l'&ecirc;cole qu'ou s'en va en ville dans une office ou dans une banque, et p&ucirc;s qu'chonna la maintchi d'yeux sont habillyies en braies.&quot;<br/>
<br/>
&quot;Ch'est une honte,&quot; s'fit la Merrienne, &quot;y dev'thait y'av&eacute; une lou&euml; contre chonna. Ch'est d&ecirc;gou&ocirc;tant. H&eacute;las! si ma pou&ocirc;re grand'm&eacute;the r'venait s&ucirc;s la terre ou n'restethait pas longtemps.&quot;<br/>
<br/>
&quot;Chonna,&quot; j'l'y dit, &quot;est certain. Mais comme les choses vont ach'teu, n'y'a rain &agrave; faithe. Et j'te dis qu'&agrave; la pr&eacute;chaine vacance du verras une femme se port&eacute; candidate.&quot;<br/>
<br/>
&quot;Et combain d'vouaix qu'oulle &eacute;thait ichin &agrave; Saint-Ou?&quot;<br/>
<br/>
&quot;Pas hardi,&quot; j'raiponnit, &quot;mais ch'ne s'sa pas &agrave; Saint-Ou, che s'sa en ville, et les villais ch'est d'dr&ocirc;les de gens.&quot;<br/>
<br/>
&quot;N'm'en p&acirc;sle pas,&quot; dit la bouonnefemme. &quot;Apr&egrave;s chen tch'ils on dit des fermiers et du lait je n'veur pas en r'vais. Avec chonna jamais je n'craithai tch'y s'saient b&ecirc;tes assez d'all&eacute; mettre des cotillions dans l's'Etats. Che s'sait tou&ocirc;n&eacute; tout en riditchule.&quot;<br/>
<br/>
&quot;Tch&ecirc;sque tu g&acirc;gne de pasl&eacute; d'cotillions?&quot; j'l'y dit, &quot;quand tu dait sav&eacute; tch'y n'en mettent pon.&quot;<br/>
<br/>
&quot;Ecoute, Ph'lip,&quot; ou dit s&eacute;v&eacute;thement, &quot;veur-tu m'faithe m&acirc;rri?&quot;<br/>
<br/>
&quot;Mais n&acirc;nin, ma chi&eacute;the, je n'veur pas t'faithe m&acirc;rri mais ch'est la v&eacute;thit&eacute;.&quot;<br/>
<br/>
&quot;Et comment qu'tu veins &agrave; sav&eacute; chonna?&quot;<br/>
<br/>
&quot;Nou m'la dit.&quot;<br/>
<br/>
&quot;Eh ben les siens tch'y t'l'ont dit &eacute;thaient deu sav&eacute; m&ucirc;s. Mais cotillions ou non, j'maintchains qu'une femme tch'y s'respecte &icirc;thait s'pendre p&ucirc;s t&ocirc;t qu'd'all&eacute; faithe une b&ecirc;te de l'y-m&ecirc;me dans l's'Etats.<br/>
<br/>
&quot;Et dis-m&eacute; chonnech&icirc;n,&quot; oulle ajou&ocirc;tit, &quot;quand la femme s'sa &agrave; b&acirc;illyi d'sa b&eacute;que dans l's'Etats, tch&ecirc;sque'y nettitha la maison, tch&ecirc;squ'y pr&eacute;path-tha les r'p&acirc;s et tch&ecirc;squ'y soign'na des mousses?&quot;<br/>
<br/>
&quot;Quant &agrave; la maison et les r'p&acirc;s,&quot; j'l'y raiponnit, &quot;j'n'y connais rain, mais s'il est tchestchon d's'avers ne t'g&ecirc;ne pon, car nos femmes tch'y sont int&eacute;r&ecirc;ssis dans la politique prennent bouon soin d'n'en aver pon.&quot;<br/>
<br/>
<i><a href="lebrocq.html">Ph'lip</a></i><br/>
<i>Morning News 8/3/1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmfemmes.html">Au sujet des femmes</a><p>
<li><a href="pmjury.html">Des femmes sus l'jury</a><p>
<li><a href="pmhommesfemmes.html">Les Hommes et les Femmes</a><p>
<li><a href="pmhommesfemmes2.html">Les hommes et les femmes</a><p>
<li><a href="pmvote.html">Merrienne Doesn't Want The Vote</a><p>
<li><a href="skirts.html">The Question of Shorter Skirts</a><p>
<li><a href="pmwomen.html">A Women's Political Party</a><p>
<li><a href="gdffemmes1948.html">Les D'vis du Bouan'homme George</a><p>
<li><a href="gdffemmes1948b.html">Les D'vis du Bouan'homme George</a><p>
<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="gdffemmes.html">Les Femmes</a><p>
<li><a href="gdfelections1975.html">&Ecirc;lections et appointements</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

