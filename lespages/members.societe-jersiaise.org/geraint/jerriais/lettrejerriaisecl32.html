<HTML>
<HEAD>
<TITLE>Lettre Jerriaise Dinmanche le 29 d'Ao&ucirc;t 1999</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lettre Jerriaise Dinmanche le 29 d'Ao&ucirc;t 1999</h2></font></center><p>


Bonjour a touos les gens tch'&eacute;coute la letter Jerriaise aniet Dinmanche le 29 d'Ao&ucirc;t 1999. Ch'&eacute;s Clifford Laisney tch'a l'pliaisi d'la presenter.<br/>
<br/>
Nos v'la arriv&eacute;e a la fin d'un autre mais. Demain setha la dernier f&ecirc;te l&eacute;gale devant les f&ecirc;tes de nou&eacute;. Avous print d'avis comme tchi qu'un coup la Bataille de Flieurs est pass&eacute;e les jours onts appathence d'accourchi, deja achteu quand vint huit heuthes du s&eacute; la niet c'mmenche a tchaie. En g&eacute;nerale j'avons connu d'meilleurs &eacute;t&eacute;s que ch't'ann&eacute;e. Enfin, faut vivre souos &eacute;sp&egrave;thance qu'un p'tit &eacute;t&eacute; d'st Martin assistetha a raccourchi les longs jours d'hiver.<br/>
<br/>
D&ucirc;thant les dernier deux ou trais mais, sus les journals, le radio et la television, j'avons lu et entendu toup entouors le grand spectaclye tchi s'arrivit le 11 d'Aout. Oui, j'ref&egrave;the a l'Eclyipse. Une occasion quand l'sol&eacute; passit directement driethe l'empliaichement d'la lune. Ch'tait en 1927 la dernier fais que ch'nna s'arrivit dans not contr&eacute;e du monde, et malgr&eacute; que j'taits par les c'mins, j'confesse que j'nait autchune connaissance du sp&eacute;ctaclye, j'taits trop confortablye dans mon ber pour prendre int&egrave;thet dans ch'nna tchi s'passer.<br/>
<br/>
Les astrologues nos avaits predit que bieaux que j't'aimes pas dans l'c'min directe de l'&eacute;clyipse, quand-m&ecirc;me j'pouvaimes nos attendre qu'el jour dev'n'thait presque niet, les oiseaux r'tournaits a lus nids, les poules ithaits lus jutchi (et j'pense bein poundr&eacute;es deux fais l'm&ecirc;me jour). Ch'tait essentiel de port&eacute; des lunnettes speciale a cause de la severit&eacute; du sol&eacute; un coup tch'il appather d'la lune.<br/>
<br/>
Eh bein j'crai que s'fut un grand d'ssapointment. Le sol&eacute; 'tait ombrer par les nuages, le jour ne nierchi pas comme j'm'attendaits, et j'nait pas entendu d'un surplus d'oeus sus l'marchi. Grace de la t&eacute;chnologie du television, i fut possiblye de vaie de magnifiques portraits transmitt&eacute;s d'un avion d'autsus les nouages. J'comprends que la prechain &eacute;clyipse autha lieu dans nenante ans. J'me doubte si y'autha autchun d'm&eacute;s ecouteurs par les c'mins, mais faut espether qu'el temps setha pus cliait pour chutte occasion.<br/>
<br/>
Sans doubte ou s'etes tous au couorant &eacute;s triste evenements tchi' veinnent de s'passer dans La Turtchie duthant les dernier tchinze jours. J'en pouvons pas c'mmenchi d'nos imaginer la tristesse et d'g&acirc;t causer par le tremblyement d'terre d'une dimension comme tchi s'arrivit a 3 heuthes du matin quand la population 'tait en r'pos. I pathaits que les batisses &eacute;croulites comme un patchet d'cartes, ent&egrave;rrant tout dans son c'min, meublye, possessions, motos, et au mins 40,000 vies. Des milles futent bli&eacute;ss&eacute;s, et ch'tait auve tendrement d'tchoeu que j'observimes le d'g&acirc;t, le traitement d'bli&eacute;ss&eacute;s dans les rues, &eacute;tant qu'les hopitaux etaits remplyies. Auve l'aidge du television j'vimes les portraits d'survivants travaillons a bras d'corps parmi la matchiethe cherchant pour membres d'fanmillyes, et vaisins.<br/>
<br/>
Tchi jouaie quand un p'tit &eacute;fant, m&ecirc;the, p&ecirc;the, fr&ecirc;the, soeur, &eacute;taits soul'v&eacute;es du godin, ayant vetchu aupr&eacute;s avait 'tait trapp&eacute;s pour plusieurs jours. Tchi couothage des volont&egrave;thes tch'avaits laissi lus siez ieux en orde d'assister a sauver vie parmi l'fourbi et en conditions dangereuse causer par infection et maladie. I s'en va faller longtemps d'vant qu'el batissement ersetha r'pather, mais les vies perdues ne sethonts janmais rempliaichies. I nos &eacute;s dit que i'a' possibilit&eacute; d'une continnuation de tremblyement d'terres pour les prechaines vingt ans, et d'm&ecirc;me l'av'nin dans ch&ecirc;s contr&ecirc;es du monde n'est pas bein encouoragante.<br/>
<br/>
Acquo une fais comme tchi que j'pouvons etre ermerciants de d'meuther dans une partie du monde ouaiqu' je jouissons d'une vie d'trantchil't&eacute;.<br/>
<br/>
Nos priethes sonts auve touos les vict&icirc;nmes de chutte tragedie. Puis-que Dgieu les souolage dans lus temps d'incertain'ter et les aid'tha a comprendre et accepter une situation inconnue.<br/>
<br/>
Nos pens&eacute;es sonts etout auve touos nos membres d'fanmillyes et anmins, tchi sonts malade et qu'ont souffert la tristesse derniernement.<br/>
<br/>
J'vos souhaite une bouonne journ&eacute;e. Puis-qu'el sol&eacute; erlie g&eacute;netheusement sus toutes vos entreprinses chutte semaine.<br/>
<br/>
A LA PRECHAINE.<br/>
<br/>
<i>Clifford Laisney</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="lettrejerriaisecl29.html">Lettre J&egrave;rriaise - Clifford Laisney</a><p>
<li><a href="lettrejerriaisecl30.html">Lettre J&egrave;rriaise - Clifford Laisney</a><p>
<li><a href="lettrejerriaisecl31.html">Lettre J&egrave;rriaise - Clifford Laisney</a><p>
<li><a href="lettrejerriaisecl22.html">Lettre J&egrave;rriaise - Clifford Laisney</a><p>
<li><a href="lettrejerriaisecl23.html">Lettre J&egrave;rriaise - Clifford Laisney</a><p>
<li><a href="lettrejerriaisecl24.html">Lettre J&egrave;rriaise - Clifford Laisney</a><p>
<li><a href="lettrejerriaisecl25.html">Lettre J&egrave;rriaise - Clifford Laisney</a><p>
<li><a href="lettrejerriaisecl26.html">Lettre J&egrave;rriaise - Clifford Laisney</a><p>
<li><a href="lettrejerriaisecl27.html">Lettre J&egrave;rriaise - Clifford Laisney</a><p>
<li><a href="lettrejerriaisecl28.html">Lettre J&egrave;rriaise - Clifford Laisney</a><p>
<li><a href="lettrejerriaisecl20.html">Lettre J&egrave;rriaise - Clifford Laisney</a><p>
<li><a href="lettrejerriaisecl21.html">Lettre J&egrave;rriaise - Clifford Laisney</a><p>
<li><a href="lettrejerriaisecl9.html">Lettre J&egrave;rriaise - Clifford Laisney</a><p>
<li><a href="lettrejerriaisecl10.html">Lettre J&egrave;rriaise - Clifford Laisney</a><p>
<li><a href="lettrejerriaisecl11.html">Lettre J&egrave;rriaise - Clifford Laisney</a><p>
<li><a href="lettrejerriaisecl12.html">Lettre J&egrave;rriaise - Clifford Laisney</a><p>
<li><a href="lettrejerriaisecl13.html">Lettre J&egrave;rriaise - Clifford Laisney</a><p>
<li><a href="lettrejerriaisecl14.html">Lettre J&egrave;rriaise - Clifford Laisney</a><p>
<li><a href="lettrejerriaisecl15.html">Lettre J&egrave;rriaise - Clifford Laisney</a><p>
<li><a href="lettrejerriaisecl16.html">Lettre J&egrave;rriaise - Clifford Laisney</a><p>
<li><a href="lettrejerriaisecl17.html">Lettre J&egrave;rriaise - Clifford Laisney</a><p>
<li><a href="lettrejerriaisecl18.html">Lettre J&egrave;rriaise - Clifford Laisney</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

