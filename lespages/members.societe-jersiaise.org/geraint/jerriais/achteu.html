<HTML>
<HEAD>
<TITLE>Le Temps d'Achteu</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<font color="#215e21"><center><h2>Le Temps d'Achteu</h2></center></font><br>
<CENTER><TABLE><TR><TD>
Nou dit que la v&eacute;thit&egrave;t n'est pas tr&eacute;jous bouanne &agrave; dithe,<br>
Mais quand nou la dit nou peut dormi trantchille.<br>
Eh bein, i' faout k'menchi par l&eacute; temps d'achteu,<br>
Et tout chein qui faout faithe pour &ecirc;tre bein veu.<br>
<p>

I' faout tr&eacute;jous av&eacute; la main &agrave; la pouch&egrave;tte,<br>
Mais i' faout t&acirc;chi de n'faithe pas trop d'dettes,<br>
Car s'ou z-avez tout plien d'h&egrave;rpins,<br>
Ou z-&ecirc;tes seurs de trouv&eacute; hardi d'anmins<br>
A d&ecirc;pens&eacute; tout ch'que ou z-avez ieu d'laissi,<br>
Que vos p&egrave;thes ont ieu bein d'la peine &agrave; g&acirc;gni.<br>
Mais unne feis que tout est d&ecirc;pens&egrave;<br>
Nou ne r'vait les anmins du pass&egrave;.<br>
<p>

Achteu, ch'est tout &agrave; fait la mode en J&ecirc;rri,<br>
Pour plusieurs qu'ont seu lus enrichi,<br>
De rassembyi&eacute; privately lus cr&ecirc;anci&egrave;rs,<br>
Et crac! dans treis meis les r'vela dans un comm&egrave;rce.<br>
<p>

Opr&eacute;s av&eacute; p&eacute;yi un dividend de daeus-treis chelins,<br>
Avec bein de la peine, &agrave; la livre sterling,<br>
L&eacute; v'l&agrave; hors pour un p'tit viage hors J&ecirc;rri,<br>
A s'proumn&eacute; comme un moussieu &agrave; l'&ecirc;trangi.<br>
<p>

Et pis dans bein p'tit d'temps l&eacute; v'l&agrave; ervenu,<br>
Apr&egrave;s av&eacute; pass&egrave; la Corbi&egrave;the, bein entendu,<br>
I' fait la m&icirc;nne d'av&eacute; oubli&eacute; tout san j&ecirc;rriais,<br>
Et don l&eacute; v'la k'menchi &agrave; p&acirc;sl&eacute; l'angliais,<br>
De l'anglais qu'est tout &agrave; d'pichi,<br>
Qui peut vos z'en faithe tout l'corps fr&eacute;mi.<br>
<p>

H&eacute;las! tch'est qui nos z-a b&acirc;illyi dit&egrave;t,<br>
Du monde avec une telle simpyicit&egrave;t.<br>
<p>

Achteu, quand veint l'prumi&eacute; <a href="lundi_jour.html">Lundi</a> du meis,<br>
La dame se met &agrave; faithe touos ses appr&ecirc;ts,<br>
Pour av&eacute;, si vos plia&icirc;t, un nice p'tit afternoon tea<br>
Pour erpass&eacute; toutes les nouvelles, you see.<br>
<p>

Achteu les jannes filles aiment bein all&eacute; collect&eacute;.<br>
Sustout l'arlev&egrave;e pour happ&eacute; la missis &agrave; scrobb&eacute;,<br>
La missis devthait av&eacute; l'esprit pr&eacute;sent et dithe<br>
Que che s'sait un bouan exemple pour ieux &agrave; suivre,<br>
Je s&icirc;s pr&ecirc;te &agrave; donn&eacute; et j'vos r'mercie de vot'e visite,<br>
Mais j'esp&egrave;te que vot'e nom patha&icirc;t au haout d'la liste.<br>
<p>

R'passons les changements du temps d'achteu,<br>
Et les modes de tout chein que nou z-a veu.<br>
H&eacute;las! ch'est les chapiaux qui sont si haouts,<br>
Qui signifie que ch'est l&agrave; la mode qui faout,<br>
Avec des grand' pliumes et des larges bords,<br>
Qui font &egrave;s siens assis dri&egrave;the hardi d'tort.<br>
<p>

Et pis les robes d'acheteu sont si &ecirc;traites,<br>
Que les femmes sont obligies d'lus gardait draites,<br>
I' mettent des habits que nou v&eacute; qu&acirc;siment l'travers,<br>
Ch'est comme si lus z-n'allaient prendre part &agrave; un concert.<br>
Et pis, l'hiv&eacute; quand i' fait grand fraid,<br>
Les v'l&agrave; malades, et sont obligies d'rest&eacute; au li&egrave;t.<br>
<p>

Quand veint l'jour pour une jeune fille d'&ecirc;tre mathi&eacute;e,<br>
V'l&agrave; qui fait d'l'&ecirc;meute dans toute la contr&eacute;e,<br>
Nou vait les gens all&eacute; &agrave; l' &eacute;gy&icirc;se ou &agrave; la chapelle,<br>
Pour vaie les belles robes &egrave;s demoiselles,<br>
Et pis, le lend'main nou vait sus les g&acirc;zettes,<br>
Que les bridesmaids avaient des picture hats.<br>
Opr&egrave;s que l'couplle ont finit la c&eacute;r&eacute;monie,<br>
I' lus pr&eacute;pathent touos les daeux pour all&eacute; &agrave; Paris.<br>
Opr&egrave;s qui l'ont ieu la grand' r&eacute;ception,<br>
Ch'est l&agrave; la mode &egrave; neuches de tout chu temps,<br>
Pour que l's anmins apporte un tas d'pr&eacute;sents.<br>
<p>

D' aoutres ont daeus-treis jours de visites,<br>
Qui fait les gens tchuthieurs y-all&eacute; bein vite,<br>
Pour veis les meublyes et les biaux tapis, -<br>
Qu'les gens d'la femme y-ont donn&eacute; pour sa vie.<br>
Pour de m&eacute;, je s'ais pour changi le r&egrave;gllement,<br>
Et je crait que che s'sait un grand amendement.<br>
<p>

Nou z -&icirc;thait les vais faout dithe douze meis opr&egrave;s,<br>
Et nou s&eacute;thait bein s'il &eacute;thaient fait des progr&egrave;s.<br>
Che s'sait bein nice de s'trouv&eacute; dans l'biau parlaeux,<br>
Et d'vais l'b&egrave;r et le p'tit mousse entre les daeux.<br>
V'l&agrave; qui don'nait du couothage &egrave;s jannes hardelles,<br>
Pour prendre bein vite le go&ucirc;t &agrave; l'<a href="cannelle.html">ieau d'cannelle</a>.<br>
<p>

Aussi vite qu'unne fille a tchinze ou seize ans,<br>
Ou n'est pas longtemps d'vant trouv&eacute; un galant,<br>
Ou d'mande &agrave; san p&eacute;p&eacute;e d'y-acat&eacute; une <a href="bike.html">bike</a><br>
Pour san jour de naissance, et la v'l&agrave; all-right.<br>
Opr&egrave;s qu'oul a t&egrave; au cliai d'la lune se proum'n&eacute;,<br>
Moussieu Right n'est pas longtemps d'vant s'trouv&eacute;.<br>
<p>

Un jeune gar&ccedil;on n'a pas du tout d'peine &agrave; s'engagi,<br>
Car achteu les jannes filles veinnent l&eacute; cherchi.<br>
Et pis opr&egrave;s les vieilles filles font un tas de d'vis,<br>
Ch'est &agrave; tchi racont'ta les pus belles men'ties.<br>
Car ou savais i' n'y-a pas d'galantes pour toutes,<br>
Ch'est tout chonna, bein saeux, qui les d&ecirc;route.<br>
<p>

H&eacute;las! y-a bein des filles de nos propri&eacute;taithes<br>
Qu'ont t&egrave; par le pass&egrave; bein difficiles &agrave; pliaithe.<br>
Eh bein, j'm'en vais vos l'dithe net et cru.<br>
I' n'ont pas attrap&egrave; l'sien qu'il &eacute;thaient voulu,<br>
Car achteu i' faout dessin&eacute; et pianot&eacute;,<br>
Et bein souvent, l'arlev&eacute;e, allait s'proum'n&eacute;.<br>
<p>

Approuv'ous de toutes ch&egrave;s organis&acirc;tions,<br>
Qui font sorti au s&eacute; les jannes filles et gar&ccedil;ons?<br>
Y-a des Band of Hope, des Brotherhood et Sisterhood,<br>
V'l&agrave; tchi m'fait pens&eacute; &agrave; "I wish if I could,"<br>
Et pis y-a les pic-niques et les lant&egrave;rnes &agrave; magique,<br>
Que les jeunes gens d'achteu trouvent magnifiques.<br>
<p>

Si y-a un grand <a href="football3.html">football</a> match en allant,<br>
Nou vait par les k'mins un tas d'gens<br>
Avec des ribans, ch'est pour la <a href="pmmuratti.html">coupe Muratti</a>,<br>
Qui s'joue touos l's ans entre J&ecirc;rri et <a href="dgernesy.html">Dj&egrave;rn&eacute;si</a>;<br>
D&egrave;s chents personnes y vont pour ch&acirc;tchun douze sous,<br>
Pas moyien d'entr&eacute; dans l'clios pour rein du tout.<br>
<p>

Et pis l&eacute; grand <a href="eisteddfod.html">Eisteddfod</a> n&eacute; prend pas mal,<br>
Pour les r' citeurs et chanteurs en g&eacute;n&eacute;ral;<br>
V'l&agrave; qui d&ecirc;veloppe le talent d'nos jeunes gens,<br>
A tous les siens qu'ont l&eacute; go&ucirc;t du chant,<br>
Et sustout pour les siens qui peuvent ercit&eacute;,<br>
Ch'est un pliaisi d'&ecirc;tre &agrave; l's &ecirc;cout&eacute;.<br>
<p>

Achteu les jeunes gens n'veulent pas travaillyi,<br>
Il aiment mus jou&eacute; &agrave; cricket, golf, tennis ou hockey,<br>
All&eacute; touos l's ans &agrave; peu pr&egrave;s &agrave; la <a href="batale2007.html">Bataille de Fieurs</a>,<br>
Et l'Samedi l'arlev&eacute;e en ville &agrave; faithe touos lus teurs.<br>
Ch'est ettou au skating rink que nou d&ecirc;pense des sous,<br>
La ruine des jeunes gens et l'ag&egrave;vement d'tout.<br>
<p>

Nos braves gar&ccedil;ons J&ecirc;rriais vont camp&eacute; &egrave;s Quennevais,<br>
Pour, en cas d'j&egrave;rre, qui s'saient touos pr&ecirc;ts,<br>
J'vos garantis que che n's'ait pas du fanne,<br>
Si les Turcs v'naient ichin &ecirc;prouv&eacute; &agrave; nos prendre,<br>
Car j'avons oquo d's Angliais qui nos f'thaient cr&eacute;dit,<br>
Comme du <a href="batjer.html">temps du Major Peirson</a> dans l' <a href="royal_square.html">Vier Marchi</a>.<br>
<p>

Ne v'l&agrave; que j'ai veu trente et tchiques printemps,<br>
J'ai veu chin et l&agrave; bein des changements,<br>
Principalement dans ma respective p&acirc;raisse,<br>
Qui m'a donn&eacute; le jour &agrave; na&icirc;tre.<br>
Ma devise est, pour les siens qui font ni ma' ni tort,<br>
Que l'honn&ecirc;tet&egrave; bril'la tr&eacute;jous pardessus l'or,<br>
Et si j'ai un avis &agrave; vos donn&eacute;,<br>
Ch'est d'travaillyi honn&ecirc;tement ch&acirc;tchun siez-s&eacute;.<br>
<p>

<I>E.B.<br>
</I><p>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="tems.html">Le Tems passai et le tems present</a><p>
<li> <a href="temps_passait.html">Le temps p&acirc;ssait</a><p>
<li> <a href="temps_paset.html">Le temps p&acirc;set et achteu</a><p>
<li><a href="temppas2.html">Au temps pass&eacute;</a><p>
<li><a href="temppass.html">L&eacute; Temps Pass&eacute;</a><p>
<li><a href="passet.html">L&eacute; Temps Pass&egrave;t</a><p>
<li><a href="passai.html">Le passa&iuml;, le pr&eacute;sent, et l'av'ni.</a><p>
<li><A HREF="acht2.html">Les Jeunes Filles d'Acht-Heure</A><p>

<li><a href="jannesfilles.html">Les jannes filles d'&agrave;-ch't'heu!</a><p>
<li><a href="assembliee/tchians1975.html">J&egrave;rri s'en va &egrave;s tchians</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
