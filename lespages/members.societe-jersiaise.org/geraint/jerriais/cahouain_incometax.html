<HTML>
<HEAD>
<TITLE>L'imp&ocirc;t sur le r'venu</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'imp&ocirc;t sur le r'venu</h2></font></center><p>


Mon doux! quand &agrave; m&eacute; n'v'la qui n'm'emp&ecirc;chera pon de dormir car j'sis b&eacute; seur que chunna n'affectera pon d'pouores gens couomme la famille du Sieur Caouain. Mais ch'est pon d'm&ecirc;me avec touot l'monde, y faut craithe, car ch'est qu'il y en a ieut de la caquetterie touos ces jours &agrave; l'entouor de chein qu'nous appelle l'imp&ocirc;t sur le r'venu.<br/>
<br/>
J'en connais ieun qu'est couomme nous dit pouorri d'sous et qu'est achteu au mesp&eacute; viyant qu'avec dith&egrave;t imp&ocirc;t pon d'affidavit couomme pour l'r&acirc;t mobili pouor s'faithe mollir. Ly qu'est inscrit au mobilyi dans sa paraisse pouor diez quartchiers et qui d'vrait, pouor seur, en payi di&egrave;z fais autant passe ses nyits &agrave; s'traccachi pour saver couomment qu'il en r'parathers chutte fais. S'il avait seu! ch'est ly qu'en aurait mins des sous dans le loan de la contribution, couomme bein des grands de l'Ile l'ont fait, &agrave; chein qui dit et touot chunna pouor n'pon a av&egrave;r &agrave; payi &quot;l'income taxx.&quot;<br/>
<br/>
Il y a &eacute;ttouot tchiques vi&egrave;rrs gar&ccedil;ons qui passent lus temps &agrave; faithe un tas de caltchullerie pour sav&egrave;r si en lus mathiant ils &eacute;caperaient &agrave; chut imp&ocirc;t d'pis que la louai accorde &agrave; un homme &pound;100 par an pouor l'maintien et entretien de sa Missis et un p'tit pouor les aviers. L'pi&egrave;the ch'est que si la hard&egrave;lle d'lus choix &agrave; du cliou &agrave; ly et n'v'la qu'est tr&eacute;jous bein utile, chunna s'ra autant &agrave; rabattre sus l'allouance. N'v'la qui n'est pas &quot;fair play,&quot; couomme s'faisait Frainque l'Hermitte. Opr&egrave;s touot n'v'la qu'est bein d'av&egrave;r une femme siez s&eacute; pouor faithe la tchuisine et le raccomodage mais c'est que d'nos jours n'v'la qui couote car avec la mode de ch'est bas de soie il faut en acater une pathe touotes les s'maines d'pis qu'nous n'peux pon ravauder de la soie artificielle faite avec du bouais!<br/>
<br/>
Quant aux aviers, l'rabat n'en vaut quasiment pon la peine opr&egrave;s touotes les mins&egrave;thes &agrave; endurer. Et criyous que n'v'la qu'est plaisiant d'&ecirc;tre r&eacute;villyi au mitan de la ni&egrave;th par la p'tite musique d'un avier m&ecirc;me si nous n'est pon obligi de se d&eacute;shaller du li&egrave;t pouor &eacute;prouver &agrave; faithe taithe chu chi&egrave;r p'tit!<br/>
<br/>
Mais &agrave; l'entouor de touote chutte affaithe y faut que j'vos raconte une p'tite sc&egrave;ne qui s'passi l'autre jour et qui d&eacute;montre qu'<a href="cahouain1923a.html">il est grand temps qu'il y ait des femmes dans les Etats</a>.<br/>
<br/>
Mary Herpins qui n'a jamais ieu d'gallants et n'en veur pon d'pis qu'oulle peux s'gr&eacute;e d'charme sans d'mander d'sous &agrave; tchique ce soit et n'veur pon partager les siens, donc Mary Herpins a touot pliein d'temps pouor li&egrave;the les gazettes. Y faut dithe qu'oulle est un miot <a href="suffragettes.html">suffragette</a> et que touos l's'ans oulle s'fait seur que son nom est bein inscrit sur la liste &eacute;lectorale de sa paraisse. S'n'ambition ch'est de devenir la preumi&egrave;the d&eacute;put&eacute;e aux Etats de Jerri et n'v'la tchi explitche pouortchi qu'oulle lit tr&eacute;jous les rapports des s&eacute;ances des Etats.<br/>
<br/>
Pus d'iun de nos grands Messieurs n's'raient gu&egrave;re fliatt&eacute;s des r'merques qu'oulle fait tchiques fais &agrave; lus &eacute;gards.<br/>
<br/>
L'autre s&eacute; elle alli si&egrave;z sa vaisin, Missis Grattesous et s'fit: L&agrave; tch&egrave;s j'vos avais dit. Le projet a &eacute;t&eacute; adopt&eacute; par treis voix de majorit&eacute;. Si j'avais &eacute;t&eacute; dans l's'Etats l'affaithe ne se s'rait pon pass&eacute;e d'm&ecirc;me. J'l'us aurait d'mand&eacute; tchi justice qui trouvaient dans dith&egrave;t louai. Pourtchi un rabat de &pound;36 par an pour le premier mousse et rein que &pound;25 pouor l's'autres. Et tch&egrave;s qu'en s'ra pouor des twins? Chutte louai est une honte pour Jerri. Nou n'y vais que feu et les hommes d'affaithes ieux m&ecirc;mes disent qu'ils n'y comprennent mot mais y sauront bein touot d'm&ecirc;me ch&egrave;rgi lus fees quand nous s'ra obligi d'aller &agrave; lus offices pouor saver couomment s'y prendre pour remplir les c&eacute;dules.<br/>
<br/>
Oulle allait continuer &agrave; d'viser d'm&ecirc;me quant l'tchan s'mit &agrave; ouasser viyant qu'il y avait tchicqu'un dans le bel.<br/>
<br/>
Missis Grattesou alli vais. Ch'tait l'amin Philip, l'sien qu'est risiblye de sa sorte et tr&eacute;jous d'buanne humeuthe.<br/>
<br/>
Entrez pardedans criyi la Missis, entrez Mess Philip.<br/>
<br/>
Ch'est justement vous que j'voulions vais, s'fit Mary Herpins car j'&eacute;tions &agrave; d'viser &agrave; l'entouor de chutte louai sus l'r'venu et tch&egrave;s que vous en pensez.<br/>
<br/>
- Tch&egrave;s que j'pense? Que les siens qui ont paieront et que les siens qui n'ont pas n'paieront pas.<br/>
<br/>
- B&eacute; suer, vours trouvez chunna juste.<br/>
<br/>
- Absolument.<br/>
<br/>
- Eh bein, si ch'est si juste pouortchi chutte diff&eacute;thence d'allouance pouor l'premier av&eacute; et l's'autres. est-ce que le premier n&eacute; couote pus &agrave; &eacute;lever que ses fr&egrave;thes ou soeurs. Est-ce qu'il n'faut pon payi l'm&ecirc;me prix au docteu ou &agrave; la nurse?<br/>
<br/>
Savous chein que r&eacute;ponnit l'amin Phlip? Ecoutez:<br/>
<br/>
- Y faut craithe que nos Messieurs ont pens&eacute; nennin et chunna viyant qu'nous n'accate pon une nouvelle bassinette ou pram &agrave; chaque naissance et que l'm&ecirc;me berre peut servir &agrave; touos. Et pis l's'effets du grand peuvent erservir &egrave;s autres!<br/>
<br/>
<i><a href="gwdec.html">Cahouain</a><br/>
14/4/1928<br/></i>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sousvoc.html">L&eacute; vocabulaithe des sou en J&egrave;rriais</a><p>
<li><a href="cahouain_millionnaithe.html">Le Chef me dit l'aut'e jour</a> (1925)<p>


<li><a href="29septembre.html">Le 29 Septembre</a><p>
<li><a href="pusdunpouorehoume.html">Compia&icirc;nte de p&ucirc;s d'un pouore houme en J&ecirc;rri</a><p>
<li><a href="moralisings.html">Moralisings on the Vanity of Riches</a><p>
<li><a href="taxe.html">La Taxe sus notr' Bi&eacute;the</a><p>
<li><a href="taxecats.html">Une taxe sus les cats</a><p>
<li><a href="morttaxes.html">La mort et les taxes</a><p>
<li><a href="bananarepublic.html">Un bailliage &agrave; bananes?</a><p>
<li><a href="banquedepargnes.html">Banque d'&Ecirc;pargnes</a><p>
<li><a href="caudle5l.html">Les Chinq Louis</a><p>

<li><a href="pmcost.html">The cost of living</a><p>
<li><a href="gdfdisette.html">Chi&eacute;thet&eacute; et disette vont d'ensembl'ye</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

