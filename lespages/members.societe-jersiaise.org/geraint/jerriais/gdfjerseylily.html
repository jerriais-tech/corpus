<HTML>
<HEAD>
<TITLE>'Jersey Lily'</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>'Jersey Lily'</h2></font></center><p>

<font size="-1"><i>San Antonio, Texas,</i><br/>
<i>U.S.A.</i><br/>
<br/>
<i>L&eacute; 19 d&eacute; f&eacute;vri, 1972.</i><br/></font>
<br/>
Moussieu l'R&eacute;dacteu,<br/>
<br/>
<IMG SRC="lily3.jpg" WIDTH=250 HEIGHT=304 align="right" border=0 alt="La s&eacute;pultuthe d&eacute; Lillie Langtry">
La p'tite ville d&eacute; Langtry dans l'&Ecirc;tat d&eacute; Texas est nomm&eacute;e en l'honneu d'nouot' belle Jersey Lily viyant qu'un Juge d&eacute; Paix nomm&eacute; Roy Bean l'adouothait. Ch'tait d'liain, sans doute, tch'i' l'adouothait, car i' patha&icirc;t tch'i' n'put janmais la rencontrer personnellement, mais il est probabl'ye tch'i' l'avait veue au thi&acirc;tre &agrave; San Antonio, i' li' &ecirc;crivit plusieurs lettres qu' ou n'r&ecirc;ponnait pon, mais ou finnit par r&ecirc;pondre la cheinne tch'il &ecirc;crivit &agrave; l&icirc; dithe tch'il avait nomm&eacute; eune ville par san nom. Malheutheusement, il avait 't&eacute; mort tchiques mais quand oulle acceptit s'n invit&acirc;tion d&eacute; visiter Langtry en 1904. Sans doute, les lettres n'allaient pon par avion dans chu temps-l&agrave;, et i' prannait des mais pour eune lettre &agrave; aller en Angli&eacute;t&egrave;rre et eune r&ecirc;ponse &agrave; r'v&eacute;n&icirc;n en Am&eacute;thique.<br/>
<br/>
L&eacute; Juge Bean et Lily Langtry n'sont pus, mais la p'tite baraque tch'&eacute;tait en m&egrave;me temps l'aub&egrave;rge et la Cour d&eacute; Justice du Juge es acouo l&agrave;, pr&eacute;s&egrave;rv&eacute;e par l'&Ecirc;tat d&eacute; Texas comme oulle 'tait dans san viyant. J'allis la vaie en m'en allant au Mexique l'aut' jour. Les noms sont en grand lettres en d'ssus et &agrave; l'entr&eacute;e. Tout au haut Judge Roy Bean, Notary Public, et pis en d'ssus Justice of the Peace, Law West of the Pecos, et en pus grand lettres acouo en d'ssus d'l'autre : The Jersey Lilly. Des bieaux gard&icirc;ns ont 't&eacute; &ecirc;tablyis &agrave; l'entou pour l&eacute; plia&icirc;si d'un tas d'visite en tch'arr&ecirc;tent expr&egrave;s &agrave; Langtry touos les jours pour vaie la cour du Juge Bean.<br/>
<br/>
Ch'tait &agrave; Dead Man's Gulch pas bein liain d'Langtry, qu' un crampon en argent finnit d'cliouer la voie ferr&eacute;e transcontinentale du nouvieau train Sunset Route (l&eacute; Southern Pacific Railway d'nouos jours), l&eacute; 12 janvyi, 1883. Il allait tout l'long du c'm&icirc;n d&eacute; La Nouvelle Orl&eacute;ans, Louisiane, &agrave; San Francisco en Califournie. Il avait fallu hardi d'entr&eacute;prinse et d'&icirc;ng&eacute;ni&ocirc;sit&eacute; pour surmonter les hautes banques d'&agrave; pic d&eacute; rotchi, et les t&egrave;rribl'yes couothants d'la rivi&eacute;the Pecos dans l's envithons d'Langtry.<br/>
<br/>
Ordinnaithement, Langtry s'sait connu seulement &agrave; cause d&eacute; ch't' occ&acirc;sion-l&agrave;, mais la ville est actuellement d&eacute;v'nue historique par la p&egrave;rsonnalit&eacute; d'un homme et la bieaut&eacute; d'Lily Langtry. L&eacute; c'menchement du dgiex-neuvi&eacute;me si&eacute;cl'ye vit les grand' distances des &Ecirc;tats-Unis ouv&egrave;rtes au publyi par l&eacute; c'm&icirc;n d'f&eacute; des trains transcontinentales, et des milles hommes d&eacute; toutes les sortes et d'toutes les couleurs 'taient engagis pour chu travas-l&agrave;. &Agrave; m'suthe qu&eacute; l'travas avanchait, des p'tites villes et des villages d&eacute; tentes &agrave; soudard 'taient &ecirc;tablyies pour les louogi. Y'avait tr&eacute;jous la bande d'&icirc;ndividus tchi vivent par la mins&eacute;the du genre human tchi les suivaient et tchi mangeaient lus sou, l's aub&egrave;rgistes, les joueux d'cartes, les joueux d'sou et les prostitu&eacute;es, et y'avait souvent des bastaudes, et dans un pays o&ugrave;'est qu&eacute; l'pistolet est aussi nombreux comme des mouques &agrave; myi l'tou d'eune rue&ucirc;que, le temps vint qu&eacute; l's autorit&egrave;s e&ucirc;drent &agrave; s'en m&ecirc;ler.<br/>
<br/>
La Cour d&eacute; Justice la pus pr&egrave;s des lieux 'tait &agrave; chent milles d&eacute; la, et l'gouv&egrave;rn&eacute;ment s&eacute; d&eacute;cidit de nommer un Juge d&eacute; Paix pour &ecirc;prouver &agrave; arr&ecirc;ter chu tripot-l&agrave;. L&eacute; 2 d'ao&ucirc;t, 1882, l&eacute; Sieur Roy Bean tch'avait eune boutique &agrave; Vinegaroon, un village d&eacute; tentes nomm&eacute; d'apr&egrave;s les scorpions tch'&eacute;taient l&agrave; en abondance, fut nomm&eacute; Juge d&eacute; Paix pour l&eacute; comt&eacute; d'Pecos. I' vendit sa boutique et &ecirc;tablyit eune aub&egrave;rge dans eune p&eacute;tite baraque tch'i' fit b&acirc;ti &agrave; eune pliaiche pus liain o&ugrave;'est qu' la voie ferr&eacute;e avait avanchi, et y si&eacute;git sa cour et donnit l'nom d&eacute; Langtry &agrave; la pliaiche viyant tch'il admithait tant Lily Langtry, et m&icirc;nt san nom sus l&eacute; d'vant d'la Cour.<br/>
<br/>
Du tout c'menchement, l&eacute; Juge s&eacute; montrit s&eacute;v&eacute;the. I' n'tait pon trop partitchulyi au sujet d'la louai - tch'i' n'connaissait pon fort. I' n'avait qu' un livre d'louai &agrave; li'aidgi, l&eacute; 1879 Revised Statutes of Texas, et il &eacute;thait d'habitude pr&icirc;ns trop longtemps a r'garder l'travers d&eacute; chu livre-la. &Agrave; l'occasion, i' nommait un jury d&eacute; parmi les b'veux dans s'n aub&egrave;rge. Y'a un tas d'l&eacute;gendes entouorre ses jugements. Y'en a tchi disent tch'i' pendait les voleurs d&eacute; j'vaux. D'aut' disent qu&eacute; nou-fait. Il est chose c&egrave;rtaine qu&eacute; ch'tait eune offense t&egrave;rribl'ye d&eacute; voler des j'vaux, car ch'tait la seule manni&eacute;the qu un homme avait, dans chu temps-l&agrave;, pour aller d&eacute; bord-t-en autre. Y'a eune l&eacute;gende tchi nouos dit qu' un voleux d'm&egrave;me s'emp&ecirc;chit d'&ecirc;t' pendu par eune ruse. I' savait qu&eacute; l'Juge 'tait grand admithateu d&eacute; Lily Langtry et i' li dit tch'il avait eune corle de ses j'veux, et qu&eacute; s'il 'tait pendu i' n'pouorrait pon li donnait car i' l'avait muchie o&ucirc;'est qu' personne n&eacute; pourrait la trouver. L&eacute; Juge l&icirc; donnit sa lib&egrave;rt&eacute;, et l'&icirc;ndividu produisit la corle dans p'tit d'temps et la pr&eacute;sentit au Juge. I' s'comportit comme i' faut, et aupr&egrave;s la mort du Juge il adm&icirc;ns qu&eacute; la souodisante corle 'tait du cr&icirc;n d'la cr&icirc;ngne d&eacute; san j'va tch'&eacute;tait d'la m&egrave;me couleu comme les j'veux &agrave; la fanmeuse actrice!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="langtry.html">Lillie Langtry - "The Jersey Lily"</A><p>
<li><a href="gdftexas.html">L&eacute; Texas - et la belle 'Jersey Lily'</a><p>

<li><a href="gdfpassant2.html">En passant...</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

