<HTML>
<HEAD>
<TITLE>Merrienne on Nurses and Operations</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne on Nurses and Operations</h2></font></center><p><br>

Moussieu l'Editeu,<br>
<br>
<img src="hopita.jpg" alt="L'H&ocirc;pita" title="" border="0" align="right" />
J'tiomes assis l'aut's&eacute;, m&eacute; et la Merrienne et l'Bram de Caen d'la Ville au Bas dans l'parle&ucirc;x, ou&ecirc;sque la bouonnefemme avait allum&eacute; un feu contre la mouoill&ecirc;tuthe quand l'Bram r'mertchit que l's'<a href="etats.html">Etats</a> s'n'allaient d&ecirc;pens&eacute; un t&acirc;s d'sous &agrave; l'<a href="gdfhopita.html">hopita</a>.<br>
<br>
&#147;Vethe' se fit la Merrienne 'et j'voudrais sav&eacute; pourtchi.'<br>
<br>
&#147;Ch'est pour b&acirc;ti une maison pour les noces' j'l'y dit. <br>
<br>
&#147;N'y'a pas d'run pour yeux dans l'hopita et y pathait qu'y'en &agrave; m&ecirc;me qu'ont &agrave; couochi s&ucirc;s l'plianchais.'<br>
<br>
&#147;Epis' l'Bram ajouotit 'y l&ucirc;s faut &eacute;tout une nouvelle salle pour les op&eacute;th&acirc;tions.'<br>
<br>
&#147;Bon!' s'fit la Merrienne 'et combain qu'y'en a don d'chais noces tchi l&ucirc;s faut une maison &agrave; yeux-m&ecirc;mes?'<br>
<br>
Le Bram raiponnit que par la g&acirc;zette le docteur Avarne en voulait b&eacute;tot une chentaine.<br>
<br>
&#147;Eh, man grand-p&eacute;the b&eacute;ni' s'&ecirc;criyit la bouonnefemme, '&agrave; tchi faithe?'<br>
<br>
&#147;Pour soigni les malades' j'l'y dit. 'Quand y'en a huit &agrave; neuf do&ucirc;zaines, au jour d'agniet, y n'peuvent pas en prendre d'autres. Y veulent pouv&eacute; en acc'mod&eacute; au mains deux chents.'<br>
<br>
&#147;Et y faut chent noces pour chenna?'<br>
<br>
&#147;A ch'qu'y pathait' dit Bram. 'Quand &agrave; m&eacute; j'n'y connais rein.'<br>
<br>
&#147;Mais m&eacute; j'y connais tchique-chose,&#148; ou s'fit. &#147;Quand, ch't'ann&eacute;e-l&agrave; tchi fit si fraid, j'avais l'Ph'lip ichin au liet et touos les mousses &eacute;tout et personne &agrave; m'aidgi, j'm&ecirc;nagit ben &agrave; m'd&ecirc;p&ocirc;tchi. Et pas seulement eune femme de journ&eacute;e &agrave; trouv&eacute; pour netti et faithe le coutchage. Epis ach'teu y faut b&eacute;t&ocirc;t p&ucirc;s d'noces que d'malades.&#148;<br>
<br>
&#147;Mais chen qu'on n'comprenez pas,&#148; l'Bram explitchit, &#147;ch'est qu'les grands soins sauvent la vie &agrave; ben des pou&ocirc;res balloques tch'&eacute;thaient cr&eacute;v&eacute; dans ches temps-l&agrave;. Les gens vivent p&ucirc;s longtemps ach'teu &agrave; cause de chenna.&#148;<br>
<br>
&#147;Ch'n'est pas vrai,&#148; s'fit la Merrienne, toute excit&eacute;e. &#147;Dans man temps n'y'avait pas tout chu gniolin-l&agrave; et n'y'avait pas tant d'entrepreneurs d'enterrements. Ichin &agrave; <a href="st_ouen.html">Saint Ou</a>quand tchi-tchun s'n'allait d'vant av&eacute; atteint l'&acirc;ge de nonante ans ch'tait par accident. R'garde ma m&eacute;the, tch'y tricotait ocquo et li&ecirc;sait sans lunnettes quand oulle avait nonante-sept ans. S'ou n'avait pas tchais ava les d'gr&eacute;ts ou s'sait envie ach'teu.&#148; <br>
<br>
&#147;Ma fingre,&#148; s'fit l'Bram &#147;ch'la s'pouorrait ben. Oulle tait duthe, la vieille.&#148;<br>
<br>
&#147;Et quand &egrave;s op&eacute;th&acirc;tions,&#148; la Merrienne continuit, &#147;aut'fais nou n'entendait pas p&acirc;sl&eacute; d'chonna. Quand eune personne avait ma tchique bord, nous enviyait pour le docteu, tch'y l'y donnait d'la m&eacute;d'cine. Mais agniet ch'est tout-d'suite une op&eacute;th&acirc;tion.&#148;<br>
<br>
&#147;Y'a un docteu tch'y vos met tchique sal't&eacute; s&ucirc;s l'visage pour vos endormis, epis un autre tch'y fait des cr&ecirc;ux ichin et la et prend toutes sortes de libert&eacute;s avec san cout&eacute;. Ch'est d&ecirc;gouotant,&#148; ou dit, en finissant.<br>
<br>
&#147;Sans doute,&#148; j'l'y-dis, &#147;mais y'a sou&euml;sante ans, quand n'y'avait pas tant d'op&eacute;th&acirc;tions, les gens cr&eacute;vaient. Ben m&ucirc;s, apr&egrave;s tout de s'soumettre au cout&eacute; que d'&ecirc;tre ent&ecirc;rr&eacute;. Et si, d'main, tu tais pr&icirc;nse d'un mauvais ma, faudrait ben faithe comme le restant. Faut &ecirc;tre raisonnablye, apr&egrave;s tout.&#148;<br>
<br>
&#147;V&eacute;the,&#148; s'accordit l'Bram, &#147;quand y'a un chance de sauv&eacute; sa vie, y faut la prendre.&#148;<br>
<br>
&#147;Eh ben, je n'sis pas d'm&ecirc;me,&#148; dit la Merrienne. &#147;Quand y s'sa temps pour me d'patchi mes draps, j'm'en ithai comme je sis, pas cop&eacute;e en morciaux. Je sis eune femme respectablye, comme ma m&eacute;the et sa m&eacute;the devant lyi et si je n'peux pas me r'faithe avec eune bouteille ou deux d'med'cine, je n'm&eacute; pliaindrai pon.&#148;<br>
<br>
&#147;En v'la assez d'chutte conv&eacute;rsation-l&agrave;,&#148; j'l'y dit. &#147;Fait-nous un verre caud, bouonnefemme!&#148;<p>

&nbsp;<p>

<i><a href="lebrocq.html">PH'LIP</a><br>
8/1/1947<br>
</i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="medvoc.html">La m&eacute;d'cinne en J&egrave;rriais</a><p>
<li><a href="pmhopita.html">Ph'lip va &agrave; l'H&ocirc;pita</a><p>
<li><a href="gdfnosses.html">Les nosses</a><p>
<li><a href="pmvaccination.html">La Vaccination</a><p>
<li><a href="pmmalades.html">Des malades &agrave; Portinf&eacute;</a><p>
<li><a href="gdffraid.html">Av'-ous du fraid?</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="gdfdoctrinnnie.html">La doctrin'nie du temps pass&eacute;</a><p>
<li><a href="gdfrfliechi.html">Au r'fli&eacute;chi...</a><p>
<li><a href="cahouaingrantez.html">Je n'peux pas vos en &ecirc;crithe bain long chute semaine...</a><p>
<li><a href="cahouain_turc1.html">Je r'sis hors du Dispensaithe</a><p>
<li><a href="gdftatonnnie.html">Tchi t&acirc;tonn'nie!</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
