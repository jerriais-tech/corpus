<HTML>
<HEAD>
<TITLE>An Unfortunate Fishing Expedition</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>An Unfortunate Fishing Expedition</h2></font></center><p>

N'y'a pon grand chose a faithe a l'imprim'thie anni&eacute;t, que j'dis avant-hier a nos gens. S'ous &ecirc;tes de m'n'avis j'ithons bassiott&eacute;.<br/>
<br/>
Lon&ocirc;re saute en haut d'jou&eacute;e; et Laiz&eacute; dit que ch'tait eunne bouonne id&eacute;e - nou rapportethait des b&ecirc;nis pour sa canarienne.<br/>
<br/>
Nos v'la don a s'&egrave;stchipp&eacute;. M&eacute;, dans eunne pathe de vielles braies a soudard que j'portais l'temps pass&eacute; dans ma forge, et les femmes dans l'shabits qui mettent les jours de lavage. J'avais emprunt&eacute; deux haves, tr&eacute;s ratieaux a lanchon, un cro a andjulle, et un ponnyi a paison. Lonore mint l'mart&eacute; a tcherbon dans sa pouchette pour abattre les b&ecirc;nis, Laiz&eacute; portait touos les souis d'p&ecirc;que - m&eacute;, j'marchais l'avant coumme Pilote.<br/>
<br/>
A m'zuthe que j'avanchaimes sus l'rotchi, souos l'<a href="elizabeth_castle.html">Ch&acirc;t&eacute;</a>, les p&ecirc;tcheurs qui s'y trouvaient s'en allaient pus lien. J'lus faisaimes peux! Ch'est-tan-tchi, j'bassiottimes a not' laizi, coumme j'voulimes, sans persounne dans l'vaizinn&eacute; a nos g&acirc;t&eacute; not' p&ecirc;que. J'avions d&ecirc;ja prins tr&eacute;s lanchons, un p'tit cabot (qu'Lonore mint dans sa pouchette, d'craint de l'Inspecteu) et j'en 'tais a digott&eacute; eunne houle ou-&egrave;s qui m'sembliait av&eacute; oui du r&egrave;smouage; quand, tout d'un coup, Laiz&eacute; qu'etait assise de l'aut' bord du rotchi poussi un brai &egrave;ffriyablye. La malheutheuse! Ou s'&eacute;tait accliutchie contre le rotchi, l'malheur en vouli, dr&eacute;t endr&eacute;t l'aut' sortie d'ma houle! Ch'que j'avais entendu r&egrave;smou&eacute;, ch'tait lyi! et je v'nais d'li pass&eacute; man cro dans l'poumm&eacute; d'la gambe.<br/>
<br/>
Nos v'la dans un bieau pit&eacute;! N'y'a qu'eunne chose a faithe, que j'dit, apr&egrave;s qu'jeut hall&eacute;, teurtu et touist&eacute; chu cro sus touos les sens, sans pou&eacute; l'&egrave;srachi; ch'est d'r&eacute;st&eacute; l&agrave; a t&eacute; r'pos&eacute; tandi qu'j'ithons vaie, Lonore et m&eacute;, si n'y'a pon tchiq' chervettes un mio pus par l&agrave;. Mais, djantre dait d't&eacute;, que j'lis dit: tu'avais bin affaithe de m'prendre le seule cro qu'j'avais! Tu m&eacute;thites d'n'av&eacute; pas une seule mio d'not' p&ecirc;que!<br/>
<br/>
Y'avait d'la chervette! J'en happimes, entre Lonore et m&eacute;, tr&eacute;s bouons pots; et j'en &eacute;thaimes happ&eacute; oquo pus sinon qu'la math&eacute;e c'menchait a juz&eacute;. Nos v'la don que j'ramontons en d'vizant et en p&acirc;slant du bouan fricot que les p'tit mnistre f'thait siez nous, d'main au s&eacute;; quand tout d'un coup, coumme j'ramontaimes le slip eunne pens&eacute;e m'prind! Djantre de djantre! que j'fit. Et ta m&eacute;m&eacute;e! J'l'avons ronbli&eacute;e!<br/>
<br/>
Ne v'la Lonore dans touos ses stats! Ma M&eacute;m&eacute;e! qu'ou crie. Ma pouore vielle meutheur! Ou s'en va &ecirc;tre ni&eacute;e! Et la v'la qui l&egrave;ve les bras en haut, et s'met a couorre coumme eunne &egrave;srap&eacute;e du bord du Ch&acirc;t&eacute;. M&eacute;, apr&egrave;s av&eacute; mins ma p&ecirc;que et ma have souos les soins des soudards, et av&eacute; ramont&eacute; jusqu'au Bristol cherchi eune cigare et bethe tchiq chose pour me dounn&eacute; du couothage dans m'n'&egrave;spreuve, n&eacute; v'la qu'je r'devale la gr&ecirc;ve touochot'ment - a cause du gravi dans mes bottes. En r'd&eacute;valant, l'id&eacute;e m'vint (avous r'mertchi coumme tchiq' fais i' vos v&icirc;nt d'droles de pens&eacute;es?) que si l'malheu en voulait que j'fusse veuvi, che s'ait a Croad que j'doun'ais la djob, et que nou n'dounnait pon d'cipres a ch't'heu, et pas tr&eacute;jous des gants.<br/>
<br/>
Tchi fichue cigare qu'i' m'avaient vendu: j'fut oblyiji d'la rallum&eacute; quat' fais en r'd&eacute;valant. Ch'est-tan-tchi, quand j'arrivi dans l'senvithons du rotchi ou-&egrave;s que j'm'attendais a r'trouv&eacute; Laiz&eacute;, la m&eacute; le r'couvrait quazi. Hai! Est-tu par lo? que j'cryi par tr&eacute;s fais. Persounne ne m'r&egrave;spounnit. La math&eacute;e montait tout l'temps: et j'fut a la fin forchi d'm'en r'venin a terre, en m'disant qu'sans doute Croad m'allouothait du disconte si j'settlais sa bille dans l'couthant d'un mais.<br/>
<br/>
J'n'ai pas d'run d'vos dithe comment ch'la s'fit; mais ch'est &quot;all right!&quot; N'y'etha pon d'enterrement! Je r'trouvi mes deux femmes a la maison quand j'rentri. Et en m'servant d'eunne pathe de pinchettes et d'ma brioche, je r'pathi d'hall&eacute; l'cro dans mains d'un quart d'heuthe. Mais j'la grounni hardi.<br/>
<br/>
<i><a href="brambilo.html">Piteur Pain</a></i><br/>
<br/>
Ou hoptchinne un mio.<br/>
<br/>
<i>Morning News 1/10/1913</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painfishing2.html">Why the Fishing Picnic Fell Through</a><p>
<li><a href="painselfish.html">Most Heartlessly Selfish Man in Jersey</a><p>
<li><a href="fishing.html">A Disastrous Fishing Expedition</a><p>
<li><a href="gdfpeque.html">La P&ecirc;que</a><p>
<li><a href="cahouain_peque1910.html">La p&ecirc;que</a><p>
<li><A HREF="pliein.html">Aupr&egrave;s du Pliein</A><p>
<li><a href="fein.html">La Fein Couronne l'Oeuvre</a><p>
<li><a href="vertemuothue.html">D'la Verte Muothue</a><p>
<li><a href="peque.html">La Loi sus la P&ecirc;que</a><p>
<li><a href="peque2.html">Sus la P&ecirc;que</a><p>
<li><a href="lanchon2.html">Du lanchon</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
<li><a href="trappe.html">La trappe</a><p>
<li><a href="quoue.html">Par la Quoue, Maf&eacute;</a><p>
<li><a href="carriere.html">Aventure Carri&egrave;retique</a><p>
<li><a href="paismous.html">Les Pa&icirc;ssons &agrave; Mousieu</a><p>
<li><a href="recolte.html">La R&eacute;colte du paisson</a><p>
<li><a href="molly.html">Vos plia&icirc;t-i' du pa&icirc;sson?</a><p>
<li><a href="pmfish.html">Merrienne and the big fish</a><p>
<li><A HREF="pequeux.html">L&eacute; R'tou du P&ecirc;queux</A><p>
<li><a href="fripon2.html">L&eacute; P&ecirc;tcheux et l&eacute; Fripon</a><p>
<li><a href="bassemathee.html">B&acirc;sse math&eacute;e, haute math&eacute;e</a><p>
<li><a href="ptitpaisson.html">L&eacute; p'tit pa&icirc;sson et l'p&ecirc;tcheux</a><p>
<li><a href="ecreho2.html">Un P'tit Viage en &Ecirc;cr&eacute;ho</a><p>
<li><a href="vra.html">Le Vra d'La Rocco</a><p>
<li><a href="vra2.html">Qui n'ouait qu'une clioche n'ouait qu'un son!</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

