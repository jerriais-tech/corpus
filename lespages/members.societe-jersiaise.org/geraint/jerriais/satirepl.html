<HTML>
<HEAD>
<TITLE>Satire</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Satire</h2></font></center><p>

<CENTER><TABLE><TR><TD>

J'en ai veu de pus d'une sorte<br/>
D&eacute;pis que je t'nais l't&eacute;tin,<br/>
Que je m'craulais sus la porte<br/>
Et qu'j&eacute;tais tout &agrave; fr&eacute;tin.<br/>
Voulous saver chein que j'pense<br/>
De hardi des filles d'ach't-heu?<br/>
Je lus dirais bein lus chance,<br/>
Mais i' la sairont en l'heu.<br/>
P&acirc;lez me d'une bouanne hardelle<br/>
Qui sait faire sen travas;<br/>
Qu'est etou avnante et belle,<br/>
Et propre de haut en bas.<br/>
Ou ait &ecirc;tre bein habillie<br/>
Sans y mettre touos ses sous;<br/>
Etre brave et bein paquie<br/>
Pas dessus et par dessous:<br/>
Qu'ou sache racmoder des cauches,<br/>
Qu'ou sache etou les ouvrer;<br/>
Qu'oulle ait des talons sans hauches<br/>
Qu'oulle aime m&ucirc;x couotre qu'broder.<br/>
Ch'nest pas atou des dentelles,<br/>
Et toute sorte de ribans<br/>
Qu&eacute; les la&iuml;es peuvent se faire belles,<br/>
Ch'est comme la pllie et l'biau temps.<br/>
Autfais che n'tait qu'crinolines<br/>
Ach't-heu nou n'vait que chignons;<br/>
Auv tout chu train l&agrave; nou dvine<br/>
Si vla qui pllait es gar&ccedil;ons;<br/>
Si ch'est seulement pour se pllaire<br/>
Qu'i dont un tel &ecirc;talage,<br/>
Aussi bein je n'ai qu'&agrave; m'taire<br/>
Et lus souhaiter bouan viage.<br/>
Il y-a des hardies mignonnes,<br/>
Comme il y-a des saintes-n'y-touche,<br/>
Qui font mine d'aver peux d's hommes,<br/>
Et tout l'temps aiment qu'nou lus touche.<br/>
Ne m'p&acirc;lez pon de piercheuses,<br/>
Picangnresses et tout chonna,<br/>
Ni d'mille-soutieres orguilleuses<br/>
Qui s'craient des reines de S&ecirc;ba.<br/>
Les grignresses et les pale-faches<br/>
Sont bouannes a attiser l'feu;<br/>
Les salopes et les pataches<br/>
Me font quasi lever l'coeu.<br/>
De rconte-pet, de bat-d'la goule<br/>
Il y-en a un divers tas<br/>
Qui savent par io&ugrave; l'pot coule<br/>
Et lus d&eacute;fauts ne vaient pas.<br/>
J'ai horreu des ivrouongnresses,<br/>
Des traitresses, des pinche-boudin;<br/>
Des mentresses, des fllanteresses<br/>
Qui n'font qu'conter du gniolin.<br/>
Il y-a des sures pisse-vinaigre<br/>
De mine &agrave; faire caillir l'lait<br/>
Qui fraient touanner du cidre aigre<br/>
Meme le chein de souos la m&agrave;i.<br/>
J'ai connu une grand halfrague<br/>
A rouoge cringne et &agrave; tav&eacute;<br/>
Qui n'faisait qu'cherchir une bague<br/>
Et a fini par l'aver.<br/>
Ne vla quiq'unes des fautes<br/>
Qui dans l'sexe n'pllaisent pon<br/>
Il y-en a bein ocouo d'autres<br/>
Mais sus l'est j'nos taisons;<br/>
Si en contant lus affaire<br/>
I s'en trouve de piquis,<br/>
Tout chein qui lus rest &agrave; faire<br/>
Ch'est de s'gratter, m'est avis.<br/>
La v&eacute;rit&egrave; n'dait pas s'dire<br/>
J'ai oui en toute saison;<br/>
Et i' n'est pas permins d'rire<br/>
De tout, sans rime ni raison.<br/>
Les curieux veulent saver pt&ecirc;tre<br/>
Qu'est qui tqient d'it&egrave;s propos<br/>
Mais si je m'faisais connaitre<br/>
J'crai que j'n'y gan'gnais pas gros.<br/>
<br/>
<i><a href="langlois.html">PL</a></i><br/>
<br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><P><A HREF="picagn.html">La Picagneresse</A></P>
<li><a href="caqt.html">La Caq't&eacute;resse</a><p>
<li><A href="gdffem2.html">La femme</A><p>
<li><a href="femavnin.html">La femme du temps &agrave; v'nin</a><p>
<li><A HREF="mauvlang.html">Les Mauvaises Langues</A><p>
<li><a href="ministrejp.html">Un ministre</a><p>
<li><a href="chestvrai.html">Ch'est vrai!</a><p>
<li><a href="mainsnage.html">Un mainsnage de vier gar&ccedil;ons</a><p>
<li><a href="fillfaut2.html">La Fille Tchi Nos Faut</a><p>
<li><a href="mathious.html">Mathi'-ous, Garcons, Mathi'-ous</a><p>
<li><A HREF="giernie.html">La Boutique Bein Giernie</A><P>
<li><a href="femme.html">La femme</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

