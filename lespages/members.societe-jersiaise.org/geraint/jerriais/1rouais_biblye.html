<HTML>
<HEAD>
<TITLE>L&eacute; Preunmi&eacute; Livre des Rouais</TITLE>
<META  name="keywords" content="Jerriais, jersiais, language, langue, Bible, religion">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; Preunmi&eacute; Livre des Rouais</h2></font></center>
&nbsp;<p>
<center><font color="#215e21"><h3>Chapitre 1, v&egrave;rsets 38-40</h3></font></center>

Zadoque l&eacute; pr&ecirc;tre don d'valit d'compangnie auve Nathan l'proph&egrave;te et B&eacute;na&iuml;a fis J&eacute;ho&iuml;ada et les K&eacute;r&eacute;thiens et les P&eacute;l&eacute;thiens et i' mont&icirc;tent Salomon sus la mule au Rouai D&acirc;vi et l&eacute; m'n&icirc;tent &agrave; Guihon. Et Zadoque l&eacute; pr&ecirc;tre pr&icirc;nt la c&ocirc;ne d'hielle d&eacute; dans la tente et onguennit Salomon atout l'hielle sacr&eacute;e. Et quand nou c&ocirc;nit, tout l'monde briy&icirc;tent, &quot;Vive l&eacute; Rouai Salomon!&quot; Et tout l'monde mont&icirc;tent souotre li en jouant des pipes et i' 'taient bein r&ecirc;jouis et la t&egrave;rre en trembliait du brit.
&nbsp;<p>
&nbsp;<p>

<center><font color="#215e21"><h3>Chapitre 3, v&egrave;rsets 5-15</h3></font></center>

&Agrave; Dgib' l&eacute; Seigneu g&eacute;thit &agrave; Salomon d&eacute; niet dans un r&ecirc;ve et l'Bou&ocirc;n Dgieu dit, &quot;D'mande-m&eacute; pouor chein qu'tu'aim'thais r'ch&eacute;ver!&quot;<br/>
<br/>
Et Salomon dit, &quot;Tu fis des grandes gr&acirc;ces &agrave; D&acirc;vi man p&eacute;the, viyant qu'i' vivait l'avant &agrave; t&eacute; auve d'la v&eacute;thit&eacute; et d'la justice et auve d'la fid&eacute;lit&eacute; &agrave; t&eacute; dans san tchoeu; et tu gardis la pus grand gr&acirc;ce pouor li, un fis pouor l'rempliaichi aniet. Achteu, oh Seigneu man Dgieu, tu'as fait tan s&egrave;rveux l'rouai &agrave; la pliaiche d&eacute; D&acirc;vi man p&eacute;the; et j'sus ra&icirc;que un hard&eacute;, sans l'saver faithe. Et tout l'tou d'm&eacute; y'a tan peupl'ye choua&icirc;si, un peupl'ye si grand qu'nou n'peut pon les cartchuler ni les compter. Donne don &agrave; tan s&egrave;rveux l'esprit d'sagesse pouor pouver jugi tan peupl'ye, pouor dist&icirc;ndgi l'bein et l'ma; car tchi qui peut jugi chu grand peupl'ye?&quot;<br/>
<br/>
L'Seigneu 'tait bein satisfait d&eacute; chein qu'Salomon dit et d'mandit. Et l'Bou&ocirc;n Dgieu l&icirc; dit: &quot;D'pis qu'tu'as d'mand&eacute; chennech&icirc;n, au run d'eune longue vie pouor t&eacute;-m&ecirc;me ou pouor des richesses ou pouor la mort d'tes enn'm&icirc;ns, mais pouor d'la sagesse &agrave; seule f&icirc;n d'bein jugi, &ecirc;v'ch&icirc;n j'ai fait chein qu'tu'as d'mand&eacute;. J't'ai bailli l'esprit d'sagesse et d'entend-tu - d'm&ecirc;me qu&eacute; n'y'en a pon ieu coumme t&eacute; d'en par-'ch&icirc;n et n'y'en &eacute;tha pon coumme t&eacute; &agrave; l'av'n&icirc;n. Et j't'ai bailli &eacute;tout chein qu'tu n'as pon d'mand&eacute;: des richesses et d'l'honneu, d'm&ecirc;me qu'i' n'y'&eacute;tha pon d'rouai coumme t&eacute; duthant toute ta vie. Et s'tu si&eacute; man c'm&icirc;n, et garde mes louais et mes c'mandes coumme tan p&eacute;the D&acirc;vi l'fit, j't&eacute; b&acirc;drai eune longue vie.&quot;<br/>
<br/>
Et quand Salomon s'r&ecirc;vilyit, i' r&ecirc;al&icirc;sit qu&eacute; ch'tait un r&ecirc;ve, et i' v&icirc;nt &agrave; J&eacute;thusalem et s'en fut l'avant au baheur d'l'alliance du Seigneu et br&ucirc;lit des sacrifices et fit d's actions d'gr&acirc;ces et baillit un fricot &agrave; touos ses s&egrave;rveurs.<br/>
&nbsp;<p>
&nbsp;<p>

<center><font color="#215e21"><h3>Chapitre 4, v&egrave;rset 29</h3></font></center>
Et l'Bou&ocirc;n Dgieu baillit &agrave; Salomon d'la grande sagesse et du bou&ocirc;n sens, et un esprit bein avis&eacute;, l&eacute; tout grand coumme l&eacute; sablion au pliein.<br/>
&nbsp;<p>
&nbsp;<p>

<center><font color="#215e21"><h3>Chapitre 4, v&egrave;rsets 32-34</h3></font></center>
Et i' p&acirc;lit trais mille ditons, et mille ch&icirc;n cantiques. Et i' p&acirc;lit des bouais, du c&egrave;dre tch'est au Liban &agrave; l'hysope tchi g&eacute;thit d'la muth&acirc;le; et i' p&acirc;lit &eacute;tout des b&ecirc;tes, du oua&icirc;th'l&icirc;n, des p'tites b&ecirc;tes, et des pa&icirc;ssons. Et v'l&agrave; tchi v'naient d&eacute; touos les peupl'yes pouor en ou&iuml; d'la sagesse d&eacute; Salomon, et d'touos les rouais du monde tch'avaient ou&iuml; p&acirc;ler d'sa sagesse.<br/>
<br/>
&nbsp;<p>
&nbsp;<p>

<center><font color="#215e21"><h3>Chapitre 7, v&egrave;rsets 1-12</h3></font></center>
Salomon p&acirc;ssit treize ann&eacute;es dans la b&acirc;tithie d'eune ma&icirc;son pouor l&icirc;-m&ecirc;me entr&eacute;ch&icirc;n qu'ou f&ucirc;sse ag'v&eacute;e et i' griyit la ma&icirc;son des Boua&icirc;s'sies du Liban tch'avait chent coutes d&eacute; long et ch&icirc;nquantes coutes d&eacute; la&icirc;ze et trente coutes d&eacute; haut, r'p&ocirc;s&eacute;e sus quat' al&icirc;ngnies d'pili&egrave;rs en c&egrave;dre auve des rouaies en c&egrave;dre sus les pili&egrave;rs. Et ou fut cou&egrave;rte atout du c&egrave;dre sus les quarante-ch&icirc;n cr&eacute;vons tchi 'taient sus les pili&egrave;rs, tch&icirc;nze par al&icirc;ngnie. Y'avait trais al&icirc;ngnies d'fr&ecirc;mes d&eacute; f'n&ecirc;t', toutes les f'n&ecirc;t's enfachies en ch&acirc;que al&icirc;ngnie. Et touos l's us et f'n&ecirc;t's avaient des fr&ecirc;mes c&acirc;rr&eacute;es, les f'n&ecirc;t's enfachies en trais al&icirc;ngnies. Et i' fit eune halle &agrave; pili&egrave;rs, ch&icirc;nquante coutes d&eacute; long et trente coutes d&eacute; la&icirc;ze et y'avait un partico &agrave; pili&egrave;rs l&agrave;-d'vant auve eune mont&eacute;e l&agrave;-d'vant. Et i' fit eune halle &agrave; pili&egrave;rs pouor san tr&ocirc;ne d&eacute; jugements; ch'tait la halle &agrave; jug'gie - ou 'tait cou&egrave;rte en c&egrave;dre d&eacute; l'aithe au lief. Et sa r&eacute;sidence, l'aut' but d&eacute; ch't' halle, 'tait b&acirc;tie d'm&ecirc;me. &Eacute;pis i' fit eune ma&icirc;son d'm&ecirc;me pouor la fil'ye au Pharaon qu'Salomon avait mathi&eacute;. Touos ches b&acirc;tisses-ch&icirc;n 'taient b&acirc;tis en d'dans et en d'houors d'la fond&acirc;tion au fa&icirc;t et &agrave; l'entou jusqu'&agrave; la grande pi&egrave;che enmuthaillie en en pi&egrave;rre cou&ocirc;tageuse, machonn&eacute;e et taillie et sci&eacute;e s'lon les m'suthes m&egrave;rtchies, et la fond&acirc;tion 'tait en grands blios d'pi&egrave;rre cou&ocirc;tageuse - y'en avait d'dgi&ecirc;x coutes c&acirc;rr&eacute;s et d'aut's d&eacute; huit coutes c&acirc;rr&eacute;s. Et par d'ssus y'avait des pi&egrave;rres taillies cou&ocirc;tageuses et du c&egrave;dre. La grande pi&egrave;che &agrave; l'entou 'tait enmuthaillie en trais al&icirc;ngnies d'pi&egrave;rres c&acirc;rr&eacute;es et eune al&icirc;ngnie d&eacute; plianches d&eacute; c&egrave;dre, tout l'tou du bel d&eacute; d'dans d'la ma&icirc;son du Seigneu et la halle du palais du rouai.<br/>
<br/>
&nbsp;<p>
&nbsp;<p>
<center><font color="#215e21"><h3>Chapitre 12, v&egrave;rsets 13-14</h3></font></center>
Et l'rouai r&ecirc;ponnit au monde s&eacute;v&eacute;thement, et &icirc;nnouothit l'avis qu'les vi&egrave;rs li'avaient donn&eacute;, et i' lus p&acirc;lit s'lon l'avis des jannes et dit, &quot;Man p&eacute;the avait app&eacute;santi vot' fard&eacute;, et j'y'ajou&ocirc;t'tai, m&eacute;: man p&eacute;the vos avait fou&ocirc;t&eacute; atout des v&egrave;rdgettes, mais m&eacute;, j'm'en vais vos fou&ocirc;ter atout eune pouongnie d'v&egrave;rgues.<br/>
&nbsp;<p>
&nbsp;<p>

<center><font color="#215e21"><h3>Chapitre 18, v&egrave;rset 41</h3></font></center>
Et Elie dit &agrave; Ahab, &quot;L&egrave;ve-t&eacute;, mange et bai, car y'a l'brit d'eune cliap&eacute;e d'plyie.<br/>
<br/>



<P>&nbsp;</P>
<FONT SIZE=2>
<i>Viyiz &eacute;tout:</i><p>
<ul>
<li><a href="biblye.html">La Bibl'ye</a><p>
<li><a href="biblye_hasard.html">Des v&egrave;rsets d'la Bibl'ye en J&egrave;rriais au h&acirc;sard</a><P>

</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
