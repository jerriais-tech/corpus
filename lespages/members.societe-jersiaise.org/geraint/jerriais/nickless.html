<HTML>
<HEAD>
<TITLE>NICKLESS ET SES POULES.</TITLE>
<META  name="keywords" content="JÃ¨rriais, poultry, chickens, volaille, birds, oiseaux, poetry">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<CENTER><font color="#215e21"><h2>Nickless et ses Poules</h2></font></CENTER><p>

&nbsp;<p>

<CENTER><img src="co.jpg" WIDTH=144 HEIGHT=195 alt="un co"></CENTER><p>

<CENTER><TABLE><TR><TD>

<P>Nicolas V. gardait des poules. -<BR>
"En vla de qui extr'ordinaire!"<BR>
Diront ofut-ch' certaines gens,<BR>
Qui aiment &agrave; bailli' de leux goules,<BR>
Et au lieu d'&eacute;couter et s'taire,<BR>
A interrompre &agrave; touos moments.<p>
<P>I' possedait ettout une femme, -<BR>
"Qui grand miraclle!" - "Ah! s'ou pouvez,<BR>
Restez don' tranquill's pour un p'tit!"<BR>
- Nou n'l'airait pas prinse pour une dame,<BR>
Mais oulle avait bou'nn' mine assez, -<BR>
Et i' nl'y manquait pas d'esprit. -<p>
<P>Une niet &egrave;s environs de Nou&eacute;,<BR>
Quand Nickless et sa femme au liet,<BR>
Y ronfliaient coumm' des benheureurs! -<BR>
Nou n'viyait pas la main d'vant sai, -<BR>
Le vent buelait, - ch'&eacute;tait une niet,<BR>
Coumm' faite expr&egrave;s pour les voleurs. -<p>
<P>I'n manquirent pon de v'nin, pardi!<BR>
Quand Nickless voulut le lend'main,<BR>
Soigni' ses poul's coumm' de cou&ocirc;tume,<BR>
I' d'meurit l&agrave; coumm' &egrave;b&eacute;zoui!<BR>
Tout &eacute;tait hors! - net coumm' la main! <BR>
Nou n'en viyait pas m&ecirc;me une pliume.<p>
<P>Nickless, - j'vos p&acirc;le du temps passai, -<BR>
En portit pliainte, - mais ren n'fut fait! -<BR>
I' ly fallut subir la perte. -<BR>
Ach't'eu nou n'verrait pas d'itai,<BR>
Que j'avons une Police de niet,<BR>
Qui est diversement alerte! -<p>
<P>Il y-avait ben un mais ou pus,<BR>
Que sa volaille eut disparu, -<BR>
Quand Nickless en rentrant siez-ly,<BR>
Justement coumme il ouvrit l'hus, -<BR>
S'avisit d'un individu,<BR>
Qui ramontait le qu'min publi'. -<p>
<P>I' n'avait ren d'&egrave;trange &agrave; l'vaie,<BR>
Sinon qui portait sus san bras,<BR>
Couvert d'un drap, un grand panyi,-<BR>
I' s'arr&ecirc;tit, quand i' fut pr&egrave;s,<BR>
Et dit, en saluant Nicolas,<BR>
"Voul'ous des poul's &agrave; bouon marchi? "<p>
<P>"Nennin," s'fit Nick, pis s'ravisit, -<BR>
Sa femme ayant 't&eacute; indispose,<BR>
Ches drainsjours, et ne mangeant pon, -<BR>
I' pensit qu'i' l'y frait pliaisi',<BR>
Si l'y - accatait quiqu' petite chose,<BR>
Pour faire un gouttin de bouoillon. -<p>
<P>"Viyons" - dit-i' - "qu'est qu'ous avez." -<BR>
L' aut' mit sa main dans san panyi, -<BR>
En d&eacute;halit une poule et dit, -<BR>
"En vl'a une bell', s'ous en voulez,<BR>
"L&agrave; - ch'est &agrave; prendre ou &agrave; laissi', -<BR>
"Je vos la baill' pour un <I>vingt-six</I>."<p>
<P>La poul' de fait n'&eacute;tait pas laie, -<BR>
San pliumage piqu'lott&eacute; de blianc, -<BR>
Nick crut fair, l&agrave;, un bouon barguin! <BR>
Happ' tout-d'un-coup la poul' - la paie -<BR>
(Tout chla fut fait dans un instant) -<BR>
Et rentr' se cryant ben malin! -<p>
<P>I' s'en va &agrave; sa femm' tout drait<BR>
Tenant la poul' dri&egrave;re san dos,<BR>
Et crie, "Bettey, ma fill', d&eacute;vine,<BR>
"Qui biau pr&eacute;sent j'ai yeu pour tai!<BR>
L&agrave;, t&acirc;te, - oulle a d'la chai' sus l's os!"<BR>
Montrant la poule, - "A-t-all' bouonn' mine! "<p>
<P>La femm' souorit et dit "mercie," -<BR>
Pis prend la poul' par les gu&eacute;rets,<BR>
La p&eacute;s; - la r'gard' de haut en bas,<BR>
"Est-i possible! - oui, ma vrai vie!" -<BR>
(Ou r'garde ocquo la poule une fais) -<BR>
<I>"Ta propre poul', man Nicolas! "<p>

&nbsp;<p>
<P><a href="marett.html">LAELIUS.</a><BR>
D&eacute;cembre 12, 1868. <p>
</I>
</TD></TR></TABLE></CENTER>

&nbsp;<p>

<font size="2">
<i>Viyiz &eacute;tout:</i>
<ul>

<li><A HREF="nospoules.html">Nos poules</A><p>
<li><a href="vierco.html">Not' Vier Co</a><p>
<li><a href="glinnes.html">Une tchestchon d'Glinnes et d'Cocos</a><p>
<li><a href="ouaise.html">L's ouaisieaux en J&egrave;rriais</a><p>
<li><a href="cockfight.html">A Cockfight and its Moral</a><p>
<li><a href="2glinnes.html">Convers&acirc;tion entre deux Glinnes</a><p>
<li> <a href="endisgrace.html">En Disgr&acirc;ce</a><p>
<li><a href="poulettes.html">Prannez garde &agrave; vos poulettes, mes cos sont &agrave; banon</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
