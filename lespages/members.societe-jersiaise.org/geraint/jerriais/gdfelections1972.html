<HTML>
<HEAD>
<TITLE>Les &Ecirc;lections</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les &Ecirc;lections</h2></font></center><p>

<font size="-1"><i>Le M&eacute;nage &egrave;s Feuvres<br/>
St. Ou&euml;n<br/>
L&eacute; 7 d'octobre, 1972</i><br/></font>
<br/>
Moussieu l'R&eacute;dacteu,<br/>
<br/>
J'criyais qu&eacute; l's <a href="etatsunnis.html">Am&eacute;thitchains</a> 'taient pus ou mains affol&eacute;s en temps d'&ecirc;lection. L&agrave;, l&eacute; Pr&eacute;sident est &ecirc;lu pour quatre ans, mais au but d'la traisi&egrave;me ann&eacute;e l&eacute; parti politique oppos&eacute; &agrave; s'n adminnistr&ecirc;tion c'menche &agrave; l'&ecirc;pinnotchi, et &ecirc;prouve &agrave; faithe &agrave; saver au monde tch'i' n'a fait rein d'bouan et tch'i' faut l'rempliaichi, et nou-s-a &agrave; &ecirc;couter tout chu bl&egrave;rn&icirc;n-l&agrave; sus radio et t&eacute;l&eacute;v&icirc;sion pour un an d'temps. Mais j'vai qu&eacute; l'Sieur Wilson est &agrave; faithe la m&egrave;me chose contre l&eacute; Preunmi&eacute; Minnistre Heath en Angli&eacute;t&egrave;rre. Ch'est tr&eacute;jous la m&egrave;me turlute! J'pense bein qu'ch'est ieune des choses qu&eacute; nou-s-a &agrave; supporter quand nou jouit d'un gouv&egrave;rn&eacute;ment d&eacute;mocratique.<br/>
<br/>
Heutheusement, j'n'avons pon pathelle emb&ecirc;te en J&egrave;rri. Et pourtant ch'est d's &ecirc;lections d'&icirc;mportance l&eacute; pr&eacute;chain mais. J'pense qu'la m&acirc;jorit&eacute; des S&eacute;nateurs s'en vont r'prendre, et qu&eacute; l'D&eacute;put&eacute; Jeune s'en va &ecirc;t' sus les rangs pour en rempliaichi iun tchi n&eacute; r'prendra pon. I' n'y a pon d'doute tch'i' f'thait un bouan S&eacute;nateu. J'&eacute;thais bein aim&eacute; vaie <a href="hardbencher.html">Madanme Betty Brooke</a> sus les rangs. Ch'est seux qu'ou f'thait du r&ecirc;villon dans <a href="etats.html">L's &Ecirc;tats</a>. D'habitude <a href="hardbencher.html">j&eacute; s'sais contre l'id&eacute;e d'aver d's Angliais comme S&eacute;nateurs</a>, mais j&eacute; s'sais &icirc;ncly&icirc;n d'faithe eune exception dans san cas, car ch'est eune p&eacute;tite femme d'&ecirc;duc&acirc;tion et tch'est plieine d'estouflia et d'vidgeu, et oulle a l'don d'la pathole et ou n'a pon d'peux d'fre&ucirc;ler l's esprits - d'ses anm&icirc;ns comme ses ennem&icirc;ns - s'ou crait tch'i' l'm&eacute;thitent.<br/>
<br/>
J'en avons trop, dans l's &Ecirc;tats, tchi n'disent janmais rein s&eacute;non &quot;Pour&quot; ou &quot;Contre&quot;, et i' patha&icirc;t qu'iun d'ches jours i' s'en vont aboli ches mots-l&agrave;. Ch'est en tchi ches Membres-l&agrave; pouorront s'endormi trantchillement sans aver peux d'mantchi &agrave; faithe lus discours d'un seul mot! Mais tch'est tch'i' pouorront dithe &egrave;s Assembli&eacute;es d'P&acirc;raisses quand veindra l'temps d'&ecirc;t' r&eacute;-&ecirc;lus? Jusqu'&agrave; ch't heu, il' ont peu dithe: &quot;J'avoue bein qu&eacute; j&eacute; n'sis pon iun des cheins tchi d'v&icirc;sent dans L's &Ecirc;tats, mais j'ai tr&eacute;jous ieu l'&icirc;nt&eacute;th&ecirc;t d'ma p&acirc;raisse dans l'id&eacute;e et j'sai bein dithe 'Pour' ou 'Contre'&quot;!<br/>
<br/>
I' n'y a pon d'doute qu'un tas d'nouos D&eacute;put&eacute;s, et m&egrave;me des Conn&ecirc;tabl'yes, tchi lus assi&eacute;vent confortabli&eacute;ment dans la Chambre L&eacute;gislative n'disent janmais rein, et pis nou s'pliaint qu&eacute; tout est fait et d&eacute;cid&eacute; par eune p&eacute;tite minnorit&eacute; d&eacute; ch&icirc;nq ou siex Membres tchi sont tr&eacute;jous d'but sus lus pids d'dri&eacute;the &agrave; bagouler et d&ecirc;penser nouos sou mal &agrave; propos. Si les Membres d'campangne lus r&ecirc;vilyaient et p&acirc;laient et votaient en blio, i' pouorraient dominner la sc&egrave;ne. Mais i' faut d'abord qu&eacute; ch&acirc;que p&acirc;raisse faiche comme <a href="st_ouen.html">St. Ouen</a> et &ecirc;lithe des D&eacute;put&eacute;s tchi sont capabl'yes et tchi sont pr&ecirc;ts &agrave; prendre d'la responsabilit&eacute;. Ch'n'est pon bouan assez d'&ecirc;lithe un candidat viyant tch'i' a 't&eacute; &Icirc;nspecteux ds C'm&icirc;ns, Offici d'Conn&ecirc;tabl'ye ou m&egrave;me Chent'nyi. Ch'est vrai tch'i' m&eacute;thite la r'conna&icirc;ssance d&eacute; ses paroua&icirc;ssiens, mais i' faut trouver tchiqu'aut' mouoyen d&eacute; l'r&ecirc;compenser s'i' n'a pon l'&ecirc;ducation et l'don d'la pathole n&eacute;cessaithes pour &ecirc;tre un bouan l&eacute;gislateur.<br/>
<br/>
Ch'est am&ucirc;sant d'vaie es r'cli&acirc;mes des candidats tchi veulent &ecirc;t' D&eacute;put&eacute;s. Les membres du mouvement sou&ocirc;d&icirc;sant &quot;D&eacute;mocratique&quot;, par exempl'ye, sont tous pour amender l'sort des travailleurs. I' n'patha&icirc;ssent pon r&ecirc;al&icirc;ser qu'un tas d'ches travailleurs-l&agrave; sont souos l'aile des grands pua&icirc;sieaux des s&#375;ndicats et div&egrave;rs&eacute;ment bein payis. D'ailleurs, un d&eacute;put&eacute; est suppos&eacute; &ecirc;t' l'&egrave;rpr&eacute;sentant d'touos ses constituants.<br/>
<br/>
L'aut' jour, j'viyais dans la g&acirc;zette qu'un candidat veurt &ecirc;t' D&eacute;put&eacute; viyant tch'i' veurt aver tchiquechose &agrave; faithe pour l&icirc; otchuper l'esprit. &Agrave; m'n id&eacute;e, ch&eacute; s'sait pus &agrave; propos s'i' voulait amender l'esprit &ecirc;conomique des &Ecirc;tats pour les emp&ecirc;chi d'continnuer &agrave; gaspilyi nouos sou!<br/>
<br/>
Bouanne chance au R&eacute;v&eacute;rend Moussieu Peter Manton s'i' s'met sus les rangs. J'sai bein tch'i' y'en a un tas tchi craient tch'il a la t&ecirc;te cratchie, mais quant &agrave; m&eacute;, si ses lettres dans l'&quot;Pilote&quot; en sont l'r&ecirc;sultat, ch'est grand danmage tch'i' n'y a pon pus d't&ecirc;tes d&eacute; chu calibre-l&agrave; dans l'monde! N'en v'la iun tch'est conscient du fait qu&eacute; ch'est l'abondon d'disciplinne dans l'monde et dans l'&Eacute;gly&icirc;se, et l'manque d&eacute; la Crainte d&eacute; Dgieu, et d'la vielle confianche dans les moeurs enra&icirc;chinn&eacute;es dans les Dgiex Commandements, tchi sont la souche d&eacute; la mauvaitchi et des troubl'yes tchi nous m'nichent dans l'monde entchi au jour d'aniet!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="elections_25.html">Les d'vis du Bouan'homme George</a><p>
<li><a href="elections_6.html">Les d'vis du Bouan'homme George</a><p>
<li><a href="pmmultitude.html">Les Elections</a><p>
<li><a href="gdfelect.html">Eune bouanne &ecirc;lection!</a><p>
<li><a href="elections_8.html">Tchi s&egrave;rt l&eacute; publyi s&egrave;rt un ingrat</a><p>
<li><a href="pmdepute.html">L'&Eacute;lection pour D&eacute;put&eacute;</a><p>
<li><a href="pmmandats.html">Les D&eacute;put&eacute;s et les mandats</a><p>

<li><a href="forthcoming.html">Peter on forthcoming elections</a><p>
<li><a href="electioneering.html">Electioneering campaign</a><p>
<li><a href="elections_20.html">Electioneering secrets</a><p>
<li><a href="elections_26.html">Electioneering topics</a><p>
<li><a href="painelections.html">Piteur discourses on elections</a><p>
<li><a href="pm3candidat.html">Ph'lip et un traisi&egrave;me candidat</a><p>
<li><a href="pmelection.html">L'&Ecirc;lection</a><p>
<li><a href="pmchiviethe.html">Ph'lip et sa chivi&egrave;the</a><p>
<li><a href="cahouain_deputations1923.html">Quant ch&egrave;s l'temps des d&eacute;putations</a><p>
<li><a href="cahouain_elections1920.html">L'autre jour j'tais sus le bridge</a><p>
<li><a href="cahouain_elus.html">&Ecirc;lus sans opposition</a><p>
<li><a href="gdfpassant.html">En p&acirc;ssant...</a><p>

<li><a href="pmbliaume.html">Ph'lip bliaume les campagnards</a><p>
<li><a href="pmmembre.html">Pourtchi vouler &ecirc;tre membre d's &Eacute;tats?</a><p>
<li><a href="gdfmultiplication.html">La multiplic&acirc;tion!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

