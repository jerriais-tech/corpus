<HTML>
<HEAD>
<TITLE>D&eacute;ception</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>D&eacute;ception</h2></font></center><p>
<CENTER><TABLE><TR><TD>

Ch'tait l'occasion d'un grand souper, <br>
Iou qu' prannait part tout un troup&egrave; <br>
D&eacute; campagnards; les uns d'<a href="st_ouen.html">St-Ou</a> <br>
Et d' aut's tchi v'naient d&eacute; j&eacute; n'sai iou. <br>
Les h&ocirc;tes avaient pr&icirc;ns bein d'la peine <br>
(Comme dans la fabl'ye d&eacute; Lafontaine), <br>
&quot;L&eacute; r&eacute;gal fut fort honn&ecirc;te&quot;, <br>
Car rein n&eacute; mantchait &agrave; la f&ecirc;te.<br>
<br>
Assis d'un c&ocirc;t&egrave; d&eacute; la tabl'ye, <br>
Nou vit un c&egrave;rtain <a href="connetable.html">Conn&ecirc;tabl'ye</a> <br>
S'accapather d'eune friandise, <br>
L'enfou&acirc;nnant avec gourmandise; <br>
Ch'tait vraiement extraordinnaithe <br>
Tch'i' s'comport&icirc;sse d'eune telle manni&eacute;the, <br>
Et l's &icirc;nvit&eacute;s voul&icirc;tent saver <br>
Tchi motif tch'i' pouvait aver.<br>
<br>
Quand, la bouoche plieine, i' r&ecirc;ponnit, <br>
Chein tch'i' lus dit les &ecirc;ttonnit;<br>
&quot;I' veint un temps qu' ch'est malhe&ucirc;theux<br>
D&eacute; vaie qu' nou-s-a molli d'ses feux,<br>
Mais, gar&ccedil;ons, n'p&egrave;rdons pon couothage,<br>
N' y a rein it&egrave; comme du fromage!<br>
Ch'est p't-&ecirc;t' du niol&icirc;n qu&eacute; j'vos dis,<br>
Mais v'l&agrave; ma femme - d&eacute;mandez-li!&quot;<br>
<br>
Quand un vi&egrave;r corps d&eacute; septante ans, <br>
Tchi s'lamentait d&eacute;pis longtemps, <br>
Ou&iuml;t mentionner un r'mi&egrave;de patheil, <br>
V'l&agrave; tchi l&icirc; fit dr&eacute;chi l's ouoth&egrave;lles; <br>
I' s'd&eacute;cidit, &quot;s&eacute;ance t&eacute;nante&quot;, <br>
D&eacute; l'&ecirc;prouver, arrive tchi pliante; <br>
Et, comptant qu' v'l&agrave; tchi f'thait la trique, <br>
En acatit d'la m&ecirc;me fabrique.<br>
<br>
Il en mangit et en mangit, <br>
Si bein qu&eacute; l'corps li'en d&ecirc;rangit!<br>
Mais quant au r'mi&egrave;de si souv&eacute;rain,<br>
Ch' fut un fiasco, i' n'en fut rein;<br>
Ch'est tout d'm&ecirc;me &icirc;mpardonnabl'ye,<br>
D&eacute; vaie qu'un homme tch'est Conn&eacute;tabl'ye<br>
S'amuse &agrave; faithe d'it&egrave;s accraithes<br>
A un pou&ocirc;rre dgi&acirc;bl'ye septuag&eacute;naithe!<br>
<br>
<br>
&nbsp;<p>
<i><a href="gwdec.html">G. W. de C.</a></i><br>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="consolation.html">Consol&acirc;tion</a><p>
<li><a href="fronmage2.html">L&eacute; Fronmage </a><p>
<li><a href="fronmage1940.html">Du fromage</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
