<HTML>
<HEAD>
<TITLE>Nos crabes gr&eacute;geaises</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>NOS CRABES GR&Eacute;GEAISES.</h2></font></center><br>
<CENTER><TABLE><TR><TD>
<I>For tea, give me: the swimming crab.</I><br>
<p>
I 'l'y'en a, qui pour lus th&ecirc; au s&eacute;,<br>
Lus rigalent souvent d&eacute; <a href="simnel.html">sim'n&eacute;</a>,<br>
Pis d'autres aiment mus les <a href="bourdelots.html">bourd&eacute;los</a>,<br>
La g&acirc;che-&agrave;-pommes ou des v'licots,<br>
<p>
Mais quant &agrave; m&eacute;, pour men soup&eacute;,<br>
Entre vous &egrave;t m&eacute;, Ah! donn&egrave;zh m&eacute;,<br>
Des crabes gr&eacute;geaises.<br>
<p>
En &ecirc;t&egrave;h, d'autres mangent du chibo,<br>
Du houmard ou d'la crabe-&agrave;-co,<br>
D'l'<a href="andgulle.html">and'guelle</a> ou bein du tchian r&ocirc;ti,<br>
Ou du <a href="lanchon.html">lanchon</a> bein fr&eacute;cachi,<br>
<p>
Mais bouannes gens quand j'peux en gaff&eacute;,<br>
Ah! donn&egrave;zh m&eacute;, pour men soup&eacute;,<br>
Des crabes gr&eacute;geaises.<br>
<p>
J'savons tous bein, qu&eacute; les he&ucirc;illins,<br>
Quand y sont plliennes, sont bouannes m's'amins.<br>
D'nos jours nou les appelle piyiannes,<br>
N'importe lus nom; quand y sont bouannes!<br>
<p>
Mais quand &agrave; m&eacute;, entre vous &egrave;t m&eacute;,<br>
Pour men soup&eacute;, Ah! donn&egrave;zh m&eacute;,<br>
Des crabes gr&eacute;geaises.<br>
<p>
M&euml;is Corbin vend des bleauteurs bouans,<br>
D'sup&egrave;rrhbes h&euml;iddicks &egrave;t rouoges h&eacute;thans,<br>
Toutes sortes d'saussiches &egrave;t d'viandes en pot,<br>
Nou trouve tr&eacute;jous dans sen d&eacute;pot.<br>
<p>
Mais j'fais sans l'y pour men soup&eacute;,<br>
Dans l'Fiche M&egrave;rrhquette j'vais acat&eacute;<br>
Des crabes gr&eacute;geaises.<br>
<p>
I' l'y'a hardi d'monde qu'aime l&eacute; cap'lan,<br>
La mouothue s&egrave;&iuml;c'que et l&eacute; flli&ecirc;tan,<br>
L&eacute; p'tit rouss&egrave;h &agrave;-la-bouanne-ieau,<br>
Et les sardines &agrave;-l'huile: Ouatte, Eau!<br>
<p>
Mais pour men th&ecirc;, ou men soup&eacute;,<br>
Ah! donn&egrave;zh m&eacute;; vaithe donn&egrave;zh m&eacute;,<br>
Des crabes gr&eacute;geaises.<br>
<p>
Et d'autres lus stoffent d'<a href="gache_cretons.html">g&acirc;che-&agrave;-cr&eacute;tons</a>,<br>
D&eacute; radiches &egrave;t d&eacute; mac&acirc;rons,<br>
D&eacute; <a href="nierbeurre9.html">ni&egrave;rrh beurre</a> &egrave;t d&eacute; marmalade,<br>
D&eacute; cresson, d'coucombre &egrave;t d'salade,<br>
<p>
Mais m&eacute; j'aime mus, pour men soup&eacute;<br>
Avec des beurr&egrave;hs d'beurre d'J&egrave;rrhyi&eacute;.<br>
Des crabes gr&eacute;geaises.<br>
<p>
I' l'y'en &agrave; d'autres, qu'aiment mus les vagnios,<br>
Les p'tites chuche&iuml;ttes &egrave;t les manchos,<br>
Du <I>twice-laid</I> ou des langues d'mouothue,<br>
Ou des oeux d'poule, touos frais ponnus,<br>
<p>
Mais en &ecirc;t&egrave;h, ou en 'hiv&eacute;,<br>
Pour men soup&eacute;, Ah! donn&egrave;zh m&eacute;.<br>
Des crabes gr&eacute;geaises.<br>
<p>
J&eacute; n'm'soucie pas d'<I>crumpets</I> bouannes gens,<br>
Ni d'<a href="crepes_jerriaises.html">cr&ecirc;pes qu'ont des corintes d&eacute;dans</a>,<br>
Et lus <I>muffins</I>, y peuvent gard&eacute;,<br>
Tant dic' qu&eacute; j'pouorrait acat&eacute;,<br>
<p>
Avec <I>sixpence</I>, pour men soup&eacute;,<br>
Ou pour men th&ecirc;; l'Sam'di au s&eacute;,<br>
Des crabes gr&eacute;geaises.<br>
<p>
J'n'dis pas, qui n'y'a pas d'bouannes sherrhv&euml;ittes,<br>
Ni d'bouannes g&acirc;ches, ni d'bouannes gal&euml;ittes,<br>
Ni d'bouannes <a href="mervelles.html">m&egrave;rrhv&euml;illes</a>, ni d'bouans poingscllios,<br>
Ni d'bouan saumon, ni d&eacute; bouans "nos,"<br>
<p>
Mais, tout d'm&ecirc;me, quand j'sis en J&egrave;rrhyi&eacute;<br>
Ah! donn&egrave;zh m&eacute;, pour men soup&eacute;<br>
Des crabes gr&eacute;geaises.<br>
<p>
J'aimons tous bein les pommes r&ocirc;ties,<br>
Les peithes au-fouo &egrave;t les beinnis,<br>
Du <a href="solyi.html">soyi&eacute;</a> d'dans un grand gris plliat,<br>
L's'h'&icirc;tres &agrave;-la-daube; quand il l'y'en a.<br>
<p>
Tous ches fricots l&agrave;, sont bein bouans,<br>
Mais donn&egrave;zh m&eacute;, tout d'm&ecirc;me bouannes gens;<br>
Des crabes gr&eacute;geaises.<br>
<p>
Les <a href="fliottes.html">flliottes</a> nou m'dit sont d&eacute; tchi bouan,<br>
D'notre temps nou n'en vait pas souvent,,<br>
Un autre fricot, l'laith &ecirc;puth&egrave;h,<br>
Est y'un des pll&iuml;ats du temps pass&egrave;h,<br>
<p>
Est y'un a d'autres, j'sis seux, comme m&eacute;,<br>
Qu'aiment mus ach'teu pour lus soup&eacute;,<br>
Des crabes gr&eacute;geaises.<br>
<p>
Une f&euml;is pour men th&ecirc;, nou m'offri,<br>
Du jaune chucre et du la&iuml;th call'yi,,<br>
Mais j'dis m'n'ami, j'sis comme Jean L'Bas <br>
J't&egrave;r' r'm&egrave;rrhcie bein, mais j'n'men m&ecirc;le pas,<br>
<p>
Mais j'v&eacute; qu'tu'as l&agrave; tchique chose d&eacute; b&eacute;<br>
Ch'est pour tchi, s'it plli&egrave;z passe les m&eacute;<br>
Passe les gr&eacute;geaises!<br>
<p>
Par la campagne &egrave;t dans les villes,<br>
D'men temps j&eacute; viyiagi bein des milles,<br>
Et j'vous asse&ucirc;the qu'j'n&eacute; trouv&egrave;h,<br>
Autonne, hiv&eacute;, printemps, &ecirc;t&egrave;h,<br>
En Angli&eacute;t&egrave;rrh, ni en Belgique,<br>
Ni en France, ni en Am&eacute;thique,<br>
Rein, qu'j'aime mus pour men th&ecirc; au s&eacute;,<br>
Pour men th&ecirc;, ou pour men soup&eacute;,<br>
Quand &agrave; basse ieau j'ai t&egrave;h happ&eacute;,<br>
<p>
<I>Some swimming crabs,<br>
</I>Des crabes gr&eacute;geaises.<br>
<p>
<i><a href="lock.html">CH'LA S'PEUT.</a><br>
1910.</i><p>
</TD></TR></TABLE></CENTER>

&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="crabe.html">L&eacute; crab&icirc;n</a><p>
<li><a href="bainis2.html">La p&ecirc;que des Ba&icirc;nis</a><p>
<li><a href="amlan.html">La P&ecirc;que, ou l'Amour et pis l'Lanchon</a><p>
<li><a href="bainis.html">La P&ecirc;que pour les ba&icirc;nis et vlicots</a><p>
<li><a href="vertemuothue.html">D'la Verte Muothue</a><p>
<li><a href="basse.html">A basse-iaue</a><p>
<li><a href="grevevoc.html">Sus la gr&egrave;ve</a><p>
<li><a href="marchigj.html">Au marchi</a><p>
<li><a href="pliaintejp.html">Unn' pliainte</a><p>
<li><a href="cahouain_lanchon.html">L&eacute; Caouain va au lanchon</a><p>
<li><a href="lanchon2.html">Du lanchon</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
<li><a href="assembliee/pequthie.html">Eune s&eacute;th&eacute;e d'p&ecirc;qu'thie</a><p>
<li><a href="pihangne.html">La Pihangne</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
