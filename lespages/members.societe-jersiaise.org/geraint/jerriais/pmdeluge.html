<HTML>
<HEAD>
<TITLE>Merrienne et l&eacute; d&eacute;luge</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et l&eacute; d&eacute;luge</h2>
Bellozanne et la politique</font></center><p>

<br/><i>&agrave; Portinf&eacute;</i><br/>
<i>    Saint Ou.</i><br/>
<br/>
<br/>
Moussieu,<br/>
<br/>
Nou dit tch'il en affole &agrave; tout &acirc;ge, et ch'est bein vrai. Ecoutez que j'vos raconte tch&egrave;squ'i' s'arrivit siez nous hier au s&eacute;.<br/>
<br/>
En b'vant l'tais, j'viyais bein qu'la Merrienne 'tait g&ecirc;n&eacute;e, car ou n'disait pr&egrave;sque rain, et ou n'bu qu&eacute; trais t&acirc;sses d&eacute; tais, et ch'est sa cou&ocirc;tume d'en avaler ch&icirc;nq ou six. Mais quand, la vaisselle lav&eacute;e et tout en ordre, j'tiomes assis yun d'chaque bord de l'&acirc;tre, ou qu'menchit : -<br/>
<br/>
&#8220;J'ai tchiquechose d&eacute; bein s&eacute;rieux &agrave; t'dithe, Ph'lip,&#8221; ou s'fit. &#8220;Ch't'arl&eacute;v&eacute;e j'ai rencontr&eacute; la vielle Missis Ni&egrave;rpid, d'l'Eta, et ou m'a fait grand peux.&#8221;<br/>
<br/>
&#8220;Je n'm'en &ecirc;tonne pas,&#8221; j'li dis, &#8220;car la vielle bijouque a pr&egrave;sque nonante ans et san visage est l'visage d'une vraie chorchi&egrave;the. I' n'y a pas un mousse dans tout l'Eta tchi n's&eacute; muche pas quand i' la vait v'n&icirc;n. Tch&egrave;squ'ou faisait ich&icirc;n &agrave; Port&icirc;nf&eacute;?&#8221;<br/>
<br/>
&#8220;Ch'n'est pas s'n appathench tchi m'a fait peux,&#8221; ou ra&icirc;ponnit, &#8220;mais chein qu'ou m'a dit. Ou m'a asseuth&eacute; qu&eacute; jeudi d'la s'maine tchi veint i' s'en va y'aver un t&eacute;rriblye catastrophe dans l'monde. Oulle a ou&iuml; que l's habitants d'une certaine ville dans l'nord de l'Italie sont si seux tch'ils ont tous tchitt&eacute; l&ucirc;s d'meuthes et sont &agrave; ch'teu jutchis s&ucirc;s l'Mont Blianc.&#8221;<br/>
<br/>
&#8220;I' n'dait pas faithe trop caud l&agrave; d'niet,&#8221; j'li dis, &#8220;mais sans doute les hommes et les femmes peuvent s'entre appr&eacute;chis. Mais je n'vais pas pourtchi que je d'vons nos g&ecirc;ner d&eacute; chein tchi s'p&acirc;sse en Italie.&#8221;<br/>
<br/>
&#8220;Mais,&#8221; dit la Merrienne, &#8220;che s'sa partout l'monde. Y'&eacute;tha des trembliements d't&ecirc;rre, une t&eacute;rriblye temp&ecirc;te, et pis, pour fini tout, i' veindra des grandes lou&ecirc;mes pour envahi la terre. I' n'y'&eacute;tha autchune se&ucirc;zet&egrave; sinon s&ucirc;s l'haut des grandes montagnes et j'n'en avons pas ich&icirc;n. Grand doux, Ph'lip, tch&ecirc;sque j'allons faithe? Tu sais chein qu'Nou&euml; avait 't&eacute; prom&icirc;nt apr&egrave;s l&eacute; D&eacute;luge mais i' y'a longtemps que j'n'ai pas veu une arc-en-ciel et je n'm'en vais pas dormi d'niet, car je si remplie d'appr&eacute;hension.&#8221;<br/>
<br/>
&#8220;Prends une bouonne d&ocirc;se d&eacute; canmi&egrave;the d'vant t'couochi,&#8221; j'li dis, et n'm&eacute; fait pas craithe que j'ai mathi&eacute; la p&ucirc;s grande &icirc;mb&eacute;cile en J&eacute;rri. Si tu r'vais la vielle, dis-li d'aller s'pendre ou de s'nier dans la Mathe au Seigneur. S'ou veint dans l'bel, j'm&eacute;ttrai l'tchan &agrave; b&acirc;non, et i' la poursuivtha qu&eacute;daine ava l'Mont du Vallet.&#8221;<br/>
<br/>
Ou m'laissit p&acirc;sler sans dithe grand'chose. Moussieu, et je n'crais pas que j'&eacute;thai &agrave; &ecirc;couter d'autre &agrave; ditet gniolin. Pour la distraithe j'm&eacute; m&icirc;nt &agrave; p&acirc;sler des gens d'la Preunmier Tour et d'l&ucirc;s petition, et ou d'v&icirc;nt bein int&eacute;r&eacute;ssie.<br/>
<br/>
&#8220;J'ai veu dans la g&acirc;zette,&#8221; ou dit, &#8220;que l's Etats ont ocquo vot&eacute; des sous au D&eacute;put&eacute; Farley.&#8221;<br/>
<br/>
&#8220;V&egrave;the,&#8221; j'li dis, &#8220;car i n'peuvent pas faithe autrement. Les travaux &agrave; Bellozanne sont &agrave; peine qu'menchis, et l's Etats sont forchis d'les continuer, quand la djobbe prendrait chent ans, une chose tch'est p&ucirc;s qu'probablye jugeant par chein tch'a 't&eacute; fait, et chein qu' y'a ocquo &agrave; faithe.&#8221;<br/>
<br/>
&#8220;Et don,&#8221; ou s'fit, &#8220;les pou&ocirc;res gens tchi d'meuthent dans l'district &eacute;thont ocquo &agrave; enduther chutte abominablye odeur pour d's ann&eacute;es.&#8221;<br/>
<br/>
&#8220;Oh,&#8221; j'lis dis, &#8220;quant &agrave; chonna nou n'sait pas, car l&eacute; D&eacute;put&eacute; Farley a prom&icirc;nt qu&eacute; l'odeur dispatha&icirc;tra tchique jour. Dans l'entretemps i' dit qu'les gens tchi d'meuthent l&agrave; n'dev'thaient pas s'pliaindre car tandis qu'les travaux progressent, i' n'faut pas tch'ils oublient que toute l'Ile est seure d'en profiter &agrave; la fin, et si souffrent &agrave; Bellozanne et la Preunmier Tour ch'est pour le b&eacute;n&eacute;fice des gens tchi d'meuthent ailleurs.&#8221;<br/>
<br/>
&#8220;Une belle id&eacute;e!&#8221; ou s'fit, &#8220;mais l&eacute; D&eacute;put&eacute; Farley et les membres de san comit&eacute; prennent bouon soin, yeux, de n'souffri pas. L'id&eacute;e du S&eacute;nateur Troy, tchi s'en &eacute;thaient tous d'meuther dans la Vall&eacute;e d'Bellozanne, n&eacute; patha&icirc;t pas l&ucirc;s aver pliut. Et un mot, i' d'mandent &egrave;s gens l&aacute; d'faithe chein tchi n'voudraient pas faithe yeux m&ecirc;mes.&#8221;<br/>
<br/>
&#8220;Nous a veu chonna s'faithe dans l's Etats d'vant agniet,&#8221; j'li dis, &#8220;et sans doute nou l&eacute; r'v&ecirc;rra. A ch'teu j'pense bein qu'tu voudrais saver si j'entendis tchiquechose de nouv&eacute; pour les S&eacute;nateurs quand j'fus en Ville sam'di.&#8221;<br/>
<br/>
&#8220;V&egrave;the, hardi,&#8221; ou dit. &#8220;As-tu ou&iuml; p&acirc;sler de tchiques nouvieaux candidats?&#8221;<br/>
<br/>
&#8220;Eh bein oui,&#8221; j'li dis, &#8220;mais d'une semaine &agrave; l'autre nou n'sais pas ou&ecirc;sque nous en est. Au moment, la situation est p&ucirc;s m&ecirc;l&eacute;e qu'jamais.&#8221;<br/>
<br/>
&#8220;Mais combein qu'nou peut en compter tchi sont seux d'&ecirc;prouver?&#8221;<br/>
<br/>
&#8220;&Agrave; bein pr&eacute;s une demi&eacute;-do&ucirc;zaine,&#8221; j'li dis. &#8220;Y'a l'Sieur Kricheski, l&eacute; Sieur Maillard, l&eacute; Sieur Norman, l&eacute; 'Bill' Perchard, l'Avocat Crill et l'John L&eacute; Merquand. Nou-s avait p&acirc;sl&eacute; du D&eacute;put&eacute; Venables, mais j'comprends tch'il a abandonn&eacute; l'affaithe. L&eacute; S&eacute;nateur 'J.J.' n'en veur pas, car il est &agrave; &ecirc;tudier pour Avocat.&#8221;<br/>
<br/>
&#8220;Et est-che la tout?&#8221; ou d'mandit.<br/>
<br/>
&#8220;Oh,&#8221; j'li dis, &#8220;quand l'jour veindra ch'est presque seux qu&eacute; y'en &eacute;tha d'autres. J'ai ou&iuml; p&acirc;sler d'un certain Conn&ecirc;tablye d'la Campagne tchi n'dithait pas nenn&icirc;n s'il 'tait appr&eacute;chi, et y'a l'Sieur Simon, le D&eacute;put&eacute; d'Saint Pi&ecirc;rre, tchi f'thait un excellent S&eacute;nateur. Il &eacute;thait des vouaix partout, car ch'est un homme charmant et bein &icirc;ntelligent. Avec chonna il a l'avantage d'&ecirc;tre ocquo jeune.&#8221;<br/>
<br/>
&#8220;Et les D&eacute;put&eacute;s?&#8221; ou d'mandit.<br/>
<br/>
&#8220;Dans la Campagne pas grands changements, par chein qu'nou-s en vait. Mais en Ville i' pou&ocirc;rrait y'aver de bouonnes &ecirc;lections dans ch&acirc;tchun des trais districts. Dans l'num&eacute;tho y'un la bouonhomme Hettich, tch'a b&eacute;t&ocirc;t quatre-vingt, n'p&acirc;sle pas de s&eacute; r'tith&eacute;, mais i' pou&ocirc;rrait tchais d&eacute; d'sous. Si l'John L&eacute; Merquand d'veint S&eacute;nateur, y'&eacute;tha une vacance l&agrave;, et nous pou&ocirc;rrait tchais d&eacute; d'sous. Si comme il est seux d'y'en aver dans les deux autres districts. Allons, bouonfemme, au liet.&#8221;<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfdluge.html">L&eacute; d'luge</a><p>

<li><a href="pmouragan.html">L'Ouragan &agrave; Portinf&eacute;</a><p>
<li><a href="gdfieau.html"> L'Ieau du Ciel</a><p>
<li><a href="pllie.html">Une achie d'pllie</a><p>
<li><a href="pmmouoillituthe.html">D'la mouoillituthe au Portinf&eacute;</a><p>
<li><a href="gdfieau1951.html">Les d'vis du Bouan'homme George</a><p>
<li><a href="gdfplyie.html">D'la plyie av&egrave;rse</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

