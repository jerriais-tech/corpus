<HTML>
<HEAD>
<TITLE>En fa&icirc;thant l'tou du monde...</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En fa&icirc;thant l'tou du monde...</h2></font></center><p>


<div align="center"><b>(Siette)</b><br/></div>

<font size="-1"><i>San Antonio, Texas,</i><br/>
<i>U.S.A.</i><br/>
<br/>
<i>L&eacute; 25 janvyi, 1969.</i><br/></font>
<br/>
Moussieu l'R&eacute;dacteu,<br/>
<br/>
En tchittant Kobe, au Japon, j'nouos en fe&ucirc;nmes &agrave; Formose. Nouot' destinnation 'tait l'port d&eacute; Keelung dans l'nord de l'&icirc;le. Arriv&eacute;s-l&agrave;, j'savais bein tch'i' faudrait au mains quat' jours, p't &ecirc;t' m&egrave;me ch&icirc;nq, pour d&ecirc;ch&egrave;rgi la cartcha&icirc;thon d'engrais chimique qu&eacute; j'avions en boulque, dans la c&acirc;le, pour en faithe pr&eacute;sent au G&eacute;n&eacute;ral et Pr&eacute;sident Chiang Kai-shek, et j'pensis qu&eacute; v'la tch'i' m'don'nait l'temps d'aller &agrave; t&egrave;rre visiter un anm&icirc;n Chinnouais, l'Cap'taine Chen Ping-ching, d&eacute; l'Arm&eacute;e des Airs d&eacute; La Chine Nationaliste.<br/>
<br/>
Un charmant corps, l&eacute; Cap'taine Ping-ching. Un janne homme d'&ecirc;ducation, il avait &ecirc;tudi&eacute; &agrave; l'univ&egrave;rsit&eacute; et s'&eacute;tait d&eacute;cid&eacute; d'&ecirc;t' aviateur. Ch'tait d'vant qu'les Communistes 'taient ma&icirc;tres d'la Chine, et qu'L'Am&eacute;thique aidgeait - principalement du point d'veue financyi - &agrave; la r&eacute;publique pr&eacute;sid&eacute;e par Chiang Kai-shek &agrave; s'mett' sus ses pids, et l'janne Ping-ching fut env'y&eacute; &agrave; Pensacola, en Floride, pour apprendre san m&ecirc;tchi d'aviateur. I' p&acirc;lait l'Angliais couothamment par l&eacute; temps tch'i' fut commissionn&eacute; Lieut'nant-Pilote dans l'Arm&eacute;e des Airs Chinnouaise.<br/>
<br/>
Dans chu temps-l&agrave;, les Japonnais 'taient en tra&icirc;n d'&ecirc;prouver &agrave; contch&eacute;thi La Chine, et l'Lieut'nant Ping-ching s&eacute; dist&icirc;ndgit dans l'combat en l'air contre l's aviateurs Japonnais, mais il eut la malchance d'&ecirc;t' bliess&eacute; et abattu, et i' s'trouvit pr&icirc;sonnyi d'dg&egrave;rre. Heutheusement, les Japonnais n'en gangn&icirc;drent pon ouaithe tch'il' 'taient ma&icirc;tres d'eune bouanne &ecirc;tendue d'La Chine, et l'Cap'taine Ping-ching fut lib&eacute;th&eacute;. I' s'&eacute;tait si bein atchittt&eacute; d'sa t&acirc;che d&eacute;vant &ecirc;t' bliess&eacute; qu&eacute; l'Pr&eacute;sident Chiang Kai-shek l'ench&egrave;rgit d'&ecirc;t' Attach&eacute; des Airs &agrave; l'Ambassade Chinnouaise Nationaliste &agrave; Ottawa, et ch'est l&agrave; qu&eacute; j'l'avais rencontr&eacute;. Un bouan jour, i' fut rappel&eacute; par l&eacute; G&eacute;n&eacute;ral Chiang Kai-shek pour &egrave;rjouaindre s&eacute;n escadrille d'aviation &agrave; Formose. I' s'adonnait qu&eacute; j'tais &agrave; Ottawa l'jour tch'i' s'emb&egrave;rtchi &agrave; bord du train pour aller prendre l'avion &agrave; Montr&eacute;al pour l&eacute; viage &agrave; Formose o&ugrave;'est qu&eacute; l'G&eacute;n&eacute;ral Chiang Kai-shek avait &ecirc;tablyi san quartchi-g&eacute;n&eacute;ral, et j'allis l'condithe &agrave; la st&acirc;tion auve man moto. En ch&acirc;tchant d'main auve li j'l&icirc; dis, en badinnant, qu&eacute; nouot' pr&eacute;chaine rencontre es'sait probabli&eacute;ment en Chine! M&eacute;n arriv&eacute;e &agrave; Keelung, en Formose, avait fait chutte prom&ecirc;sse-l&agrave; possibl'ye!<br/>
<br/>
&Agrave; Keelung, j'dis au Cap'taine d&eacute; nouot' bat&eacute; &agrave; cheunm'n&eacute;es, l&eacute; Marine Snapper d&eacute; la compangnie United States Lines, tch'i' n's'en allait pon m'&egrave;rvaie pour trais ou quat' jours, et m&eacute; v'la &agrave; bord d'eune beusse en c'm&icirc;n pour Taipei, la capitale d&eacute; l'ile, eune ville d&eacute; pus d'un d'mi&eacute;-million d'habitants. &Agrave; Keelung, j'n'avais pon ieu d'peine &agrave; m'faithe comprendre. Dans un port, nou trouve tr&eacute;jous des gens, sustout dans des maisons d'conm&egrave;rce, tchi p&acirc;lent l'Angliais. J'n'eus don pon d'peine &agrave; acater un titchet pour l&eacute; viage, en beusse, &agrave; Tai-pei.<br/>
<br/>
J'trouvis l'viage bein &icirc;nt&eacute;r&ecirc;ssant. Les p'tits villages l&eacute; long d'la route 'taient hardi comme nou-s-en vait dans les pays d'l'Orient. La pauvr&eacute;t&eacute; et la s&icirc;mplyicit&eacute; d'lus manni&egrave;the d&eacute; vivre sont les choses tchi frappent les visiteurs du Ouest l&eacute; pus. Mais, si j'avais peu p&acirc;ler auve les gens d'Keelung en Angliais, ch'tait eune aut' affaithe eune fais arriv&eacute; &agrave; Tai-pei! J&eacute; n'pouvais pon m'faithe comprendre par p&egrave;rsonne dans la st&acirc;tion des beusses. Et m&eacute; tchi voulait aller au quartchi-g&eacute;n&eacute;ral du G&eacute;n&eacute;ral et Pr&eacute;sident Chiang Kai-shek! J'ai ou&iuml; d'pus qu'les Japonnais avaient otchup&eacute; Formose d&eacute;pis 1895, et en avaient fait eune fort&eacute;r&ecirc;sse comme l's Allemands fidrent d'J&egrave;rri duthant l'Otchup&acirc;tion, et i' n'avaient pon p&egrave;rm&icirc;ns &agrave; autcheun &ecirc;trangi d'y mett' pid &agrave; t&egrave;rre, ch'est-en-tchi deux-s'trais g&eacute;n&eacute;th&acirc;tions avaient veu l'jour et v&ecirc;tchu l&agrave; sans ou&iuml; ou apprendre eune langue &ecirc;trangi&egrave;the. Mais pour &egrave;rv&eacute;n&icirc;n &agrave; m'n arriv&eacute;e &agrave; Tai-pei : I' m'v&icirc;nt &agrave; l'id&eacute;e qu&eacute; si j'pouvais trouver eune agence maritinme, j'trouvethais sans doute eune p&eacute;rsonne tchi p&acirc;le l'Angliais, et j'engagis, par s&icirc;ngnes, un pousse-pousse (rickshaw en Angliais), et, montant &agrave; bord, j'pointis &agrave; la grand' rue d'la ville et nouos v'la en c'm&icirc;n.<br/>
<br/>
Comme j'l'avais d'vinn&eacute;, j'vis eune agence marit&icirc;nme dans la rue. J'fis man gar&ccedil;on pousse-pousse arr&ecirc;ter et j'entris dans l'office et j'trouvis un moussieu Angliais dri&egrave;the l&eacute; conteux tchi palait l'Angliais mus qu'm&eacute; - et l'Chinnouais &eacute;tout! I' m'halit d'embarras dans un cly&icirc;n dg'yi. En Chinnouais, i' dit &agrave; man gar&ccedil;on pousse-pousse o&ugrave;'est qu&eacute; j'voulais aller, et nouos v'la en c'm&icirc;n l'trav&egrave;rs d&eacute; la ville et dans la campangne. Chu gar&ccedil;on-l&agrave; 'tait nueus-pids, mais i' couothait comme un ch&egrave;r tout en halant l'pousse-pousse! I' fa&icirc;thait eune chaleu abominanbl'ye et j'avais pitchi d'li, mais j&eacute; n'pouvais pon l&icirc; faithe comprendre tch'i' n'avait pon b&eacute;soin d'couorre! Arriv&eacute;s &egrave;s b&egrave;rrexes du quartchi-g&eacute;n&eacute;ral d&eacute; l'arm&eacute;e d'La Chine Nationaliste, j'l&eacute; payi pour ses peines, et m&eacute; v'la en tra&icirc;n d'&ecirc;prouver &agrave; faithe la sentinnelle m&eacute; laissi entrer. M'&egrave;rv&eacute;la en embarras : La sentinnelle n&eacute; savait pon l'Angliais - ni m&eacute; l'Chinnouais!<br/>
<br/>
</div><div align="center">(&Agrave; si&eacute;the).<br/>
</div><div align="left"><br/>
<i><a href="lefeuvre.html">George d'La Forge</a></i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdftou1.html">En fa&icirc;thant l'tou du monde...</a><p>

<li><a href="gdftou3.html">En fa&icirc;thant l'tou du monde...</a><p>
<li><a href="gdfafrique.html">En Afrique</a><p>
<li><a href="gdfafrique1.html">En Afrique!</a><p>
<li><a href="gdfafrique2.html">En Afrique!</a><p>
<li><a href="gdfafrique3.html">En Afrique!</a><p>
<li><a href="gdfafrique4.html">En Afrique!</a><p>
<li><a href="gdfamethique1972.html">En Am&eacute;thique</a><p>
<li><a href="gdfaustralie.html">En Australie!</a><p>
<li><a href="gdfisrael.html">En Isra&euml;l</a><p>
<li><a href="gdfmexique1.html">En Mexique</a><p>
<li><a href="gdfmexique2.html">En Mexique</a><p>
<li><a href="gdfmexique3.html">En Mexique</a><p>
<li><a href="gdf_enrussie1.html">George d'la Forge en Russie 1</a><p>
<li><a href="gdf_enrussie2.html">George d'la Forge en Russie 2</a><p>
<li><a href="gdf_enrussie3.html">George d'la Forge en Russie 3</a><p>
<li><a href="gdf_enrussie4.html">George d'la Forge en Russie 4</a><p>
<li><a HREF="gdf_enrussie5.html">George d'la Forge en Russie 5</a><p>
<li><a href="gdfegypte.html">George d'La Forge en &Ecirc;gypte</a><p>
<li><a href="gdfnaplyes.html">George d'La Forge et Napl'yes</a><p>
<li><a href="gdfgibraltar.html">Gibraltar</a><p>
<li><a href="gdferrant.html">L&eacute; J&egrave;rriais &egrave;rrant!</a><p>

<li><a href="gdfpatuthe.html">Changement d'p&acirc;tuthe</a><p>
<li><a href="gdfpatuthe2.html">Changement d'p&acirc;tuthe</a><p>
<li><a href="gdfpatuthe3.html">Changement d'p&acirc;tuthe</a><p>
<li><a href="gdfpatuthe4.html">Changement d'p&acirc;tuthe</a><p>
<li><a href="gdfpatuthe6.html">Changement d'p&acirc;tuthe!</a><p>
<li><a href="gdfdistances.html">Les Distances Raccourchent!</a><p>
<li><a href="vietnam.html">L&eacute; Vietnam</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

