<HTML>
<HEAD>
<TITLE>Le Feu &agrave; Saint Louothains</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Le Feu &agrave; Saint Louothains</h2>
et la natuthe humaine</font></center><p>

<font size="-1">&agrave; Portinf&eacute;, Saint Ou.<br/>
Jeudi au s&eacute;.<br/></font>
<br/>

Moussieu l'Editeu,<br/>
<br/>
Tchi t&egrave;rriblye affaithe &agrave; <a href="st_louothains.html">Saint Louothains</a>! Chu pou&ocirc;re Colonel, d'&ecirc;tre &ecirc;touff&eacute; par la fum&eacute;e apr&egrave;s une vie tchi n'm&eacute;thitait pas une si triste fin. Toute ma vie, m&eacute;, j'ai yeu peux d'un feu, et, comme ou l'savez, l'autre semaine j'fus bein pr&egrave;s d'm'en aller au chim'ti&egrave;the apr&egrave; aver mint ma chambre &agrave; feu. Nou dis bein que l'feu est un bouone serviteur, mais un mauvais maitre. (J'ai 't&eacute; transport&eacute; &agrave; la sc&egrave;ne &agrave; matin, et j'ai veu les ruines de yunne d'nos belles maisons. Nou n'sait pas comment que l'feu qu'menchit, et ch'est souvent l'cas; tout ch'que nou sait ch'est que si un feu n'est pas &ecirc;teint tout d'suite, i' pou&ocirc;rrait &ecirc;tre bein difficile de l'faithe p&ucirc;s tard. J'crais que l'feu &agrave; La Hambie, siez l'Sieur Buesnel, &eacute;tait yun des pi&egrave;thes que j'aie veu, mais y'a des viellards tchi consid&egrave;thent que J&ecirc;rri n'a jamais veu un feu comme quand le Moulin d'la Ville, au bas du Mont d'la Trin't&eacute;, fut compli&egrave;tement d&ecirc;truit. J'ai m&ecirc;me ou&iuml; que nou n'pouvait pas en appr&eacute;chi de mains que trais ou quatre chents verges sans &ecirc;tre br&ucirc;l&eacute;s. Dans chu temps-l&agrave;, bein seux, nou n'avait pas les m'suthes que nou peut prendre &agrave; ch'teu' pour verser des tonnieaux d'ieau s&ucirc;s le b&acirc;tisse attatchi. &Agrave; ch'teu', Moussieu, j'crais que j'm'en vais vos raconter tchique chose tchi m'int&eacute;r&ecirc;ssit hardi siez-nous hier au s&eacute;. Je n'sais pas trop bein comment, mais, en p&acirc;slant, j'fis la r'm&egrave;rque que n'y avait qu'une chose tchi n'avait jamais changi dans l'couothant d'notre vie.<br/>
<br/>
&quot;Oh!&quot; s'fit la bouonnefemme, &quot;et tch&egrave;sque ch'est?&quot;<br/>
<br/>
&quot;Ch'est la natuthe humaine,&quot; j'li dis, &quot;et j'm'en vais te l'prouver.&quot;<br/>
<br/>
&quot;Continue!&quot; ou dit.<br/>
<br/>
&quot;Eh bein, Merrienne,&quot; j'li dis, &quot;tu te r'souveins que dans tan jeune temps, un fille des djais-sept &agrave; vingt ans, ou d'm&ecirc;me, n'avait pas la libert&eacute; qu'oulle &eacute;thait au jour d'agniet.&quot;<br/>
<br/>
&quot;Damme v&egrave;the, ch'est vrai!&quot; ou s'accordit. &quot;Quand j'avais ch't' &acirc;ge-l&agrave;, j'n'&eacute;thais pas &ocirc;s&eacute; mettre les pids d'hors au s&eacute; si man p&egrave;the ou un fr&egrave;the n'avait pas 't&eacute; l&agrave; pour saver tch&egrave;sque j'avais dans l'id&eacute;e. Si y'avait un conc&egrave;rt &agrave; la Salle Parouaissiale ou une r&eacute;union d'pr&egrave;the &agrave; la Chapelle, j'pouvais y'aller tchique fais, mais pas toute-seule. Et quant &agrave; aller s'prom'ner de niet dans les ruettes avec san galant, i' n'fallait pas seulement y penser. Et pourtant, avec toutes chais pr&eacute;cautions, i' s'arrivait d's accidents, car, au r'nouv&eacute;, la natuthe humaine &eacute;tait tchiquefais trop forte, et une pou&ocirc;re fille prenait un mauvais d&ecirc;tou. Si san galant &eacute;tait volontaithe i' pouvaient s'mathier et rain n'&eacute;tait dit, mais par bord&eacute;e l&eacute; balloque mettait la bliaume s&ucirc;s tchique autre, et la fille se trouvait en disgrace pour l&eacute; restant d'sa vie. Ch'tait une chose tchi n'tait jamais oubli&eacute;e.&quot;<br/>
<br/>
&quot;Ch'n'est pas tout &agrave; fait d'm&eacute;me &agrave; ch'teu',&quot; je r'mertchis.<br/>
<br/>
&quot;Nan, pas du tout,&quot; ou dit, &quot;car, au jour d'agniet, une fille tchi s'trouve en embarras est envi&eacute;e en Angli&eacute;t&ecirc;rre pour deus-trais mais et ou r'veint sans autchun signe d'aver yeu d'la peine. Dans san cas la natuthe humaine ne lyi a pas fait grand ma, et ou peut r'quemenchi aussi vite comme ou voudra. Entre-nous, Ph'lip, crais-tu que j'avons amend&eacute; s&ucirc;s chu point-l&agrave;?&quot;<br/>
<br/>
&quot;Ch'n'est pas pour m&eacute; &agrave; jugi, Merrienne,&quot; j'li dis, &quot;mais j'crais que j'ai prouv&eacute; que parmi touos les changements qu'nou-s-a veu, y'a une chose tchi reste comme oulle a tr&eacute;jous 'tait, et ch'est la natuthe humaine.&quot; Et vous, Moussieu, tch&egrave;squ'ous en criyiz?<br/>
<br/>
P&acirc;slant d'autre chose, Moussieu, i' pathait, par chein qu'nou ouait, que nos deux &quot;policemans&quot; en Am&eacute;thique sont si populaithes l&agrave; qu'nou l&ucirc;s a d'mand&eacute; de rester un mio p&ucirc;s longtemps. Les feunes filles et m&ecirc;me les femmes mathi&eacute;es les admithent tant que j'ne s'sais jamais surpint d'entendre tch'i' s'en vont rester l&agrave; pour de bon. Sans doute ch'est deux bieaux gar&ccedil;ons, un cr&eacute;dit &agrave; la Police Salari&eacute;e d'notre Ile. Nou-s-est content d'saver que y'a ocquo tchiquechose que l's Am&eacute;thitchains peuvent apprendre de p'tit J&ecirc;rri. <br/>
<br/>
Ne v'l&agrave; les patates tchi s'en veinnent, &agrave; la fin, et pas seulement les patates mais toute la natuthe. J'pouvons nos r&ecirc;joui &agrave; ch'teu' que le pi&egrave;the hiv&eacute; qu'nou-s-avait connu pour tant d'ann&eacute;es est fini, et que y'a toute prom&ecirc;sse d'un bieau r'nouv&eacute; et d'un m&ecirc;me p&ucirc;s bieau &ecirc;t&eacute;. Y'a un nid de rouogegorge dans l'gardin, et un autre de verdroeu, et deux pies ont qu'menchi &agrave; b&acirc;ti l&ucirc;s nid dans un grand orme de l'autre bord de la route.<br/>
<br/>
Nos <a href="etats.html">Etats</a> en font de p&ucirc;s d'une sorte chais jours. Ch'est l'Budget le deux du pr&eacute;chain mais, et nou peut s'faithe seux que notre Chancellyi &eacute;tha tchiques surprinses pour nous. L's Etats ont d&ecirc;j&agrave; d&eacute;cid&eacute; que des p'tites gageailles ne font pas d'ma &agrave; personne, et b&eacute;t&ocirc;t ch'est &agrave; bein pr&egrave;s certain que j'&eacute;thons un casino et m&ecirc;me p't'&ecirc;tre une lott'tie pour aidgi &agrave; payi les dettes. Apr&egrave;s tout, si les gens aiment &agrave; sp&eacute;tchuler, pourtchi pas? Nou p&acirc;sle de nos principes, mais quant &agrave; m&eacute;, si un homme se met &agrave; m'p&acirc;sler de ses principes j'tcheins bon &egrave;s sous que j'ai dans ma pouchette. <br/>
<br/>
Ne v'l&agrave; la Merrienne tch'i' m'crie et ch'est &agrave; b&eacute;t&ocirc;t pour une autre semaine.<br/>
<br/>
<i><a href="lebrocq.html">Ph'lip</a></i><br/>
<i>26/3/1963</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="feuvoc.html">L&eacute; feu</a><p>
<li><a href="feu.html">L&eacute; feu</a><p>
<li><A HREF="raintchivale.html">Un Farceux Raintchiv&acirc;le &egrave;t Ap&egrave;rt</A><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

