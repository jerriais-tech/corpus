<HTML>
<HEAD>
<TITLE>Eune tou&ocirc;nn&eacute;e en Gr&ecirc;ce</TITLE>
<META  name="keywords" content="Jèrriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Eune tou&ocirc;nn&eacute;e en Gr&ecirc;ce</h2></font></center><p>
 <br/>
<br/>
Quand nou liet entouor l'ancienne civilis&acirc;tion Grecque nou-s-est gentiment &ecirc;bahis d&eacute; penser comme tchi qu' tout ch'la s'p&acirc;ssait y'a si longtemps. Et ch'la s'applyique, sans doute, &agrave; toute aut' civilis&acirc;tion d'aut'fais tch'a dispathu et tchi n'a la&icirc;ssi qu' des traces et des r'liques comme &ecirc;vidence. Mais i' faut bein seux aller vaie pouor s&eacute;-m&ecirc;me chein tchi reste comme monuments &agrave; ches anciens peupl'yes, &agrave; ches races d&eacute; gens du temps p&acirc;ss&eacute;. Car ch'est l&agrave; qu&eacute; nou peut r&eacute;aliser atout ses i&egrave;rs touos grands ouv&egrave;rts et comprendre un mio d&eacute; chein qu' ch'&eacute;tait y'a si longtemps. <br/>
<br/>
I' faut don aller faithe un viage en Gr&ecirc;ce pouor &eacute;tre &ecirc;m&egrave;rvilyis d&eacute; la civilis&acirc;tion Grecque d&eacute; y'a deux mille ch&icirc;nq chents ans et pus. Eh bein, ch'est chein qu'eune douzaine d&eacute; gens d'J&egrave;rri (comme d'aut's l'ont fait devant ieux, bein seux) f&icirc;drent au s'tembre p&acirc;ss&eacute; pouor eune tch&icirc;nzaine d&eacute; jours. Un viage avait 't&eacute; arrangi pouor la T&egrave;rre Sainte, pouor sorti &agrave; la mi&eacute;-octobre, mais les circonstances en voul&icirc;drent autr&eacute;ment. La dg&egrave;rre &ecirc;cliatit entre Juis et Arabes; ch'est en tchi ch'la fut d&ecirc;m&icirc;ns et eune tou&ocirc;nn&eacute;e en Gr&ecirc;ce fut organnis&eacute;e &agrave; la pliaiche. &Agrave; la f&icirc;n des tch&icirc;nze jours tous &eacute;taient d'eunan&icirc;nme qu&eacute; l'affaithe avait 't&eacute; un grand succ&egrave;s et en avait bein valu la peine. <br/>
<br/>
Nou sortit, don, d&eacute; J&egrave;rri, l&eacute; 15 d'octobre et pus tard, d&eacute; Londres, arrivant eune affaithe d&eacute; quatre heuthes aupr&egrave;s &agrave; Thessaloniki (Salonique) dans l'nord d&eacute; la Gr&ecirc;ce. Restant &agrave; l'h&ocirc;tel &quot;El Greco&quot; pouor la preunmi&eacute; s'maine, nou-s-allait ch&acirc;que jour visiter tchique pliaiche d'importance, &icirc;ncliu chein tchi vaut la peine d&eacute; vaie dans la cit&eacute;. Un jour nou fut vaie Pella, l'ancienne capitale d&eacute; la Mac&eacute;doine, o&ugrave;'est qu'Alexandre (L&eacute; Grand) fut n&eacute;, et les fanme&ucirc;thes et mangnifiques vielles mosa&iuml;ques, et pis &eacute;tout Veria (ou Beria) o&ugrave;'est qu' St. Paul avait rest&eacute; et pr&ecirc;chi y'a ilo beint&ocirc;t deux mille ans. Un aut' jour ch' fut eune excursion &agrave; la ville d&eacute; Kavalla, anciennement appel&eacute;e Neopolis, et &agrave; Philippi et Amphipolis, viyant en c'm&icirc;n la Via Egnatia - la grand'route Romaine d'aut'fais tchi m'nait &egrave;s prov&icirc;nces d&eacute; l'Asie, la prison d'St. Paul, l&eacute; thi&acirc;tre Romain, et la pliaiche l&eacute; long d'la rivi&eacute;the o&ugrave;'est St. Paul avait amors d&eacute; pr&ecirc;chi, et c&eacute;t&eacute;ra, et c&eacute;t&eacute;ra. Quand nou 'tait hors pouor l&eacute; jour nou-s-arr&ecirc;tait &agrave; tchique h&ocirc;tel pouor mangi. L&eacute; d&icirc;nmanche nou vit un b&acirc;pt&ecirc;me (&agrave; la manni&eacute;the Grecque orthodoxe, bein seux), bein &icirc;nt&eacute;r&ecirc;ssant, et pis pus tard dans la journ&eacute;e nou remb&egrave;rtchit dans un avion pouor Ath&egrave;nes. L&agrave;, tout l'parti fut m&icirc;ns &agrave; l'h&ocirc;tel &quot;Hellinis&quot; pouor eune aut' s&eacute;maine.<br/>
<br/>
&Agrave; Ath&egrave;nes nou fit des tou&ocirc;nn&eacute;es dans la cit&eacute; et nou fut vaie les pr&icirc;ncipaux mus&eacute;es et pis, bein seux, l'Acropole, l&eacute; c&eacute;l&egrave;bre Parth&eacute;non, et c&eacute;t&eacute;ra, l&eacute; port du Pir&eacute;e et bein aut's choses.<br/>
<br/>
Un jour, visitant Daphni en route, l&eacute; parti fut jusqu'&agrave; Cor&icirc;nthe, vaie toutes ses m&egrave;rveil'yes. Et pis &eacute;tout, eune longue excursion jusqu'&agrave; Delphes (ou Delphi), au bas du Mont Parnasse, vaie toutes ches ruinnes si m&egrave;rveille&ucirc;thes au pid et dans les montangnes. Nou fut &eacute;tout, &agrave; diff&eacute;thents temps, &agrave; Levadia, Panorama et bein d'aut's diff&eacute;thentes pliaiches tchi valent tant la peine d&eacute; vaie.<br/>
<br/>
Et pis par eune belle journ&eacute;e tous f&ucirc;drent sus un mangnifique navithe, tout neu, dans l'&ecirc;st d'la M&eacute;diterran&eacute;e (la &quot;Mer &Eacute;g&eacute;e&quot;) &egrave;s &icirc;les Aegina, Hydra et Poros. <br/>
<br/>
&Agrave; la fin d'la s'maine nou r'volit &agrave; Londres et en J&egrave;rri, ayant ieu eune sup&egrave;rbe vacance et ayant veu tant d'choses m&egrave;rveille&ucirc;thes &agrave; n'en pas r'v&eacute;n&icirc;n. <br/>
<br/>
Nou n'tait janmais sans dgides, et v'l&agrave; tchi nouos fa&icirc;thait l'affaithe bein pus &icirc;nt&eacute;r&ecirc;ssante, sans doute. <br/>
<br/>
En &ecirc;ffet, l&eacute; viage fut des pus fascinnants et &icirc;nstructifs, et nou s'en r'v&icirc;nt atout eune bein miyeuthe id&eacute;e d&eacute; chein qu' l'ancienne civilis&acirc;tion Grecque avait 't&eacute; y'a si longtemps, &agrave; tel point, qu&acirc;si, qu&eacute; nou s&eacute; d'mand'dait bein tchiquefais si ch'est qu' nou-s-a r&eacute;ellement fait tant d'progr&egrave;s, comme j'aimons bein &agrave; l'penser, d&eacute;pis ches temps-l&agrave;!<br/>
 <br/>
<i><a href="lemaistre.html">Fra&icirc;nque Le Maistre</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="urope_carte.html">L'&Ucirc;rope</a><p>
<li><a href="grec.html">Ch'est du grec!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
