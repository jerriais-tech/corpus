<HTML>
<HEAD>
<TITLE>Le d&egrave;rni&eacute; jour</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le d&egrave;rni&eacute; jour</h2>
 Ph'lip se r'souveint</font></center><p>


 Moussieu L'Editeu, <br/>
<br/>
 Ch'est Jeudi au s&eacute;, et la Merrienne est en train d'fricashi tchiques tranches de lard, avec des patates et d's'oignons pour notre soup&eacute;, car pour vos dithe, Moussieu, m&ecirc;me &agrave; notre &acirc;ge, je n'pouvons pas dormi, ni yun ni l'autre, le ventre vi&eacute;de. <br/>
<br/>
 J'avions convers&eacute; pour une pose au sujet, preumi&eacute;thement des limaches tchi sont &agrave; faithe du sacage dans l'gardin, &eacute;pis la Merrienne avait voulu sav&eacute; pourtchi qu'les poules ne produisaient pas p&ucirc;s d'oeux, mais comme de cou&ocirc;tume j'avions fini par distchut&eacute; l's'Etats. Ch'est un sujet qu'la Merrienne ne m'donne jamais la chance d'&eacute;capp&eacute; quand la Chambre est en s&eacute;ssion. <br/>
<br/>
 Ou qu'menchit par voul&eacute; save si ch'tait vrai qu'apr&egrave;s chute semaine n'y'&eacute;thait pas d'Etats pour des mais. Yun d'nos vaisins y'avait dit chonna, mais ch'est yun d'chais balloques-l&agrave; tch'y disent la v&eacute;thit&eacute; quand ils y pensent, et ou voulit sav&eacute; si pour une fais y s'&eacute;tait tromp&eacute; et n'y'avait pas dit un mensonge. <br/>
<br/>
 &quot;N&acirc;nin, Merrienne,&quot; j'l'y dit, &quot;ch'est l'd&eacute;rni&eacute; jour demain, mais Moussieu, l'Baillyi a d&ecirc;j&agrave; dit tch'il &eacute;tha &agrave; r&eacute;uni la Chambre d'vant long pour d's'affaithes importantes. Pour dithe vrai, d'nos jours, y n'se p&acirc;sse pas bein des s'maines dans l'couthant d'l'ann&eacute;e sans les reunions sp&eacute;ciales tch'y forchent les S&eacute;nateurs, les Conn&ecirc;tablyes, et les D&eacute;put&eacute;s, sans p&acirc;sl&eacute; du pouore Doyen de s'trouv&eacute; dans la Chambre un certain jour &agrave; dix heures quinze, ou &agrave; telle heure et-c&eacute;tera, pour distchut&eacute; je n'sais pon tchi.&quot; <br/>
<br/>
 &quot;Pourtchi qu'tu dis le pou&ocirc;re Doyen?&quot; ou d'mandit. <br/>
<br/>
 &quot;Parsque,&quot; j'l'y dit, &quot;il invoque la benediction d'la Providence s&ucirc;s une Assembli&eacute;e tchi, bein souvent, n'la m&eacute;thite pas. Mais ach'teu, viyant que d'main est l'd&eacute;rni&eacute; jour, j'me d'mande si les D&eacute;put&eacute;s prendront un r'pas ensemblye &agrave; tchique hotel, comme y faisaient dans les vi&egrave;rs temps.&quot; <br/>
<br/>
 &quot;Bon!&quot; ou s'fit, &quot;j'n'avais jamais entendu p&acirc;sl&eacute; d'chonna, m&eacute;. Est'che ouquo de tan gniolin?&quot; <br/>
<br/>
 &quot;N&acirc;nin, Merrienne,&quot; j'l'y dit. &quot;Ch'tait la cou&ocirc;tume d'all&eacute; tous, av&eacute; une bouonne bord&eacute;e. Les D&eacute;put&eacute;s d'la Ville paieyaient une fais et les D&eacute;put&eacute;s d'la Campagne le pr&eacute;chain coup. Ch'tait bein pliaisant, et j'ai ou&iuml; qu'bein des fais y fallait des v&eacute;tuthes pour port&eacute; tchitchuns d'chais m&ecirc;ssieux siez-yeux, et qu'les cochers avaient &agrave; halle l&ucirc;s bottes et les mettre au liet. Oh! Les bouons viers temps!&quot; <br/>
<br/>
 &quot;Si chais ivrongnes-l&agrave; avaient yeu affaithe &agrave; m&eacute;,&quot; ou s'fit, &quot;ils &eacute;thaient couochi dans l'&ecirc;tablye.  Heutheusement l'monde ont p&ucirc;s d'avis ach'teu, mais quand-m&ecirc;me je n'peux pas vais touos chais D&eacute;put&eacute;s &agrave; la m&ecirc;me tablye. Ch'n'est pas comme s'y s'entre-aiment autant comme chonna. Aut'fais p't'&ecirc;tre que ch'tait diff&eacute;thent.&quot; <br/>
<br/>
 &quot;Tout-a-fait diff&eacute;thent,&quot; j'l'y dit, &quot;car au qu'menchment la Ville n'avait qu'trais D&eacute;put&eacute;s, et la Campagne, avec ses onze, en profitait. P&ucirc;s tard y'en avait six, et j'm&eacute; r'souveins d'la grande &ecirc;lection quand notre pr&eacute;sent Baillyi, tch'y tait un jeune avocat &agrave; ch't'&ecirc;poque-l&agrave; fut &ecirc;lu. Tout allait bein ass&eacute;z, mais le jour vint qu'la Ville, avec ses douze D&eacute;put&eacute;s, en remportait s&ucirc;s la Campagne, et v'la tchi n'pouvait pas faithe. Nos campagnards d&eacute;cidites que y'avait trop d'couotage, et donc la Vielle cou&ocirc;tume dispathut. Je s'sait bein int&eacute;rr&ecirc;ssie d'vai s'ou r'veindra d'main, mais j'en doute, car comme tu'as dit n'ya pas agniet l'ami&ecirc;tchi d'aut'fais parmi nos D&eacute;put&eacute;s.&quot; <br/>
<br/>
 &quot;Nan,&quot; ou s'fit &quot;pas d'un biau but.&quot;  <br/>
<br/>
<i> <a href="lebrocq.html">Ph'lip</a> <br/>
 14/4/1956  <br/></i>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="nosetats.html">Nos &Ecirc;tats au jour d'agniet</a><p>
<li><a href="etats2.html">Es &ecirc;coutes dans l's'Etats</a><p>

<li><a href="estats.html">Les Estats</a><p>
<li><a href="pmetats.html">Un Jour &egrave;s &Ecirc;tats</a><p>
<li><a href="chefs.html">Les Chefs et les Gr&ocirc;sses T&ecirc;tes</a><p>


<li><a href="pmbaillis.html">Ph'lip et les Baillis</a><p>
<li><a href="bailli.html">Le Bailli M&egrave;ne un' Vie De Tchean!</a><p>
<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="pmpaques1962.html">La S'maine de P&acirc;ques</a><p>
<li><a href="pmdeputebailli.html">Merrienne n'a pas d'aide</a><p>

<li><a href="triumvirs.html">A l'occasion du vote des Etats du 6 Avril 1877</a><p>

<li><a href="pmangry.html">Merrienne Angry With The Deputy</a><p>

<li><a href="painbill.html">Piteur's opinion on the Bill</a><p>
<li><a href="pains_bill.html">The Pains discuss the Bill</a><p>
<li><a href="pmfremont2.html">La Politique et l'crime &agrave; Fr&eacute;mont</a><p>
<li><a href="pmlouogements.html">La Politique, les louogements et l's &ecirc;coles</a><p>

<li><A HREF="lettre1890.html">Eune lettre d&eacute; 1890</A><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

