<HTML>
<HEAD>
<TITLE>Mrs Pain Discourses on the Cost of Living</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Mrs Pain Discourses on the Cost of Living</h2></font></center><p>


 Tout rench&eacute;thie! D'pis qu'la Dairy s'est d'ment&eacute;e d'faithe du beurre a la machine, nou n'peut jommais l'av&eacute; au d'sous d'un sh'ling; et pour les siens qu'ont amor d'empot&eacute; au mais d'Mai, ch'est trop chi. Sans compt&eacute; qu&eacute; l'beurre d'achtheu&#1027;c ch'est pas l'beurre du temps pass&eacute;! Ch'est fade, ch'est pas sal&eacute;, v'la tch'a l'gout d'codrettes, et v'la tchi n'couort pas lien sus eunne beurr&eacute;e. Ou-&egrave;s qu'est l'temps qu'ma pou&ocirc;re m&eacute;the mettait sa cr&egrave;me dans un bro esbr&eacute;dl&eacute;, faisait san beurre dans eunne seille rapi&eacute;chies, le p&eacute;trissait dans eune toube v&eacute;rmoulue, et l'm&eacute;rtchait sus un m&eacute;rtcheux mou&eacute;zi? Ch'en 'tait la, du beurre! V'la tchi vos avait un gout! Et eunne odeu! Toutes les fais qu'nou s'en servait pour fricachi, l'nez en teurtait, et las vais&icirc;ns v'naient vaie si j'taimes a brul&eacute; d'la c&ocirc;ne!<br/>
 <br/>
 Et ch'est pas seulment l'beurre qu'est a ch't'heu hort de prix: ch'est tout! Je n'sais pon ch'que nou s'en va dev'nin! Jusqu'&egrave;s f&eacute;thr&egrave;sses qu'ont hauchi lus prix! L'aut' s&eacute;, quand la f&eacute;thresse qu'a l'hounneu d'f&eacute;th&eacute; les qu'minzes du Dinmanche &agrave; Moussieu Pain, rapporti l'f&eacute;thage; s'ou n'eut pas l'affront d'me dithe que che s'ait un sou d'pus par qu'minze les temps a v'nin! Un sou d'pus par qu&eacute;minze, que j'fit: et pourtchi chutte hauche? Ch'est a cause de la dj&egrave;rre; qu'ou m'dit. I' n'ont pus d'chiment en Turtchie pour &eacute;rgraie les muthailles de Constantinop, et ch'est avec de l'empais qui font du mortchi. L'empais est d&eacute;vnu d'un prix fo! et d'm&egrave;me j'avons hauchi nos prix d'un sou par qu'minze!<br/>
 <br/>
 Et quand j'fut siez Alexandre, l'aut' jour acat&eacute; eunne palette a tch&eacute;rbon, i' m'chergi treize sous pour eunne palette qui n'en couotait qu'douze l'ann&eacute;e pass&eacute;e. Ch'est p't'&egrave;tre le dj&egrave;rre &eacute;tout qui fait la hauche sus les palettes, que j'dit au sien qui m's&eacute;rvit. Nouffet dja, Madame Pain, qui r&egrave;spounni: mais j'soummes oblyijis d'vos chergi un sou d'pus viyant qu'a ficelle ov tchi nous amathe les patchets a rench&eacute;thi d'un &egrave;stchu l'tounn&eacute;.<br/>
 <br/>
 Et quand j'rou&acirc;bliais les siens de d'siez Orviss viyant qui m&eacute;rtchaient l'jambon tchuit jusqu&agrave; quarante sous la livre, et que j'lus dit en m'motchant Ch'est p't' &egrave;tre viyant qu'la ficelle a hauchi d'un &egrave;stchu l'tounn&eacute;? Extchusez Madame, que m'dit l'sien qu'avait un blianc d'vant&eacute;, ch'est viyant qu'la moul&eacute;e d'scie avec tchi nou l'feumme a hauchi d'prix. Bon! que j'fit: Ch'n'est pas la dj&egrave;rre ni la ficelle, a ch't'heu, ch'est la moul&eacute;e! Et d'pis quand qu'oul a renchi&eacute;thi, chutte moul&eacute;e? Ch'est d'pis qu'nou s'en sert hardi en France pour engraissi d'la volalle. Engraissi d'la vol&acirc;lle ov d'la moul&eacute;e d'scie! que s'fit: pi&egrave;me-est qu'oul est maigre, la vol&acirc;lle d'a'ch't'heu, et qu'nou s'&egrave;sbr&eacute;delle les dents a la mual&eacute;! Jusqu&eacute; les houmards qu'ont prins du prix! - d'vinez pour tchi? - pa'ceque l'ozi ov tchi nou fait les cliaviaux prend pus longtemps a craitre que l'temps pass&eacute;!<br/>
 <br/>
 Tout renchiethe, j'vos dit! N'y'a qu'les gages a Piteur qui n'ont pon hauchi! Quand nous a un houmme h&eacute;nitcheux sus ses r'pas coume le min, eunne fille qui gazouolle tout coumme Lonore, eunne patache de servante (les hardelles ne font jommais long feu, siez nous: j'vos les trimousse!) qui met tout en br&eacute;delles par expr&eacute;s; nous a bin d'la peine a payi par ou-&egrave;s qu'nou passe. Sans compt&eacute; toutes ch&egrave;s Collectes! Y'a des fais que j'sis en m&egrave;me de cr&eacute;the qui s'ait quazi temps d'coy&eacute; un mio pus d'chu bord la; mais, d'un aut' cot&eacute;, y'a man pr&eacute;dicateu qui pr&eacute;tend qu'un jour vindra que v'la tchi me s'a rendu au doubye - je n'sai tchi en pens&eacute;. Quand j'avons du bri pour cheunna, m'n'houmme et m&eacute;, et qui m'dit en Angliais qu'un &quot;bird in the hand is worth two in the tree&quot; v'la tchi m'fait quazi plieuth&eacute;. Car j'en ai mins hardi d'sous dans la colecte, d'puis l'temps: m'en s'ait pas d'rin d'les vaie qu'menchi a r'doubli&eacute; d'vant long - tout est si chi!<br/>
 <br/>
<i> <a href="brambilo.html">Madame La&iuml;z&eacute; Pain</a></i><br/>
 <br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="boutvoc.html">La boutiqu'sie</a><p>
<li><a href="pmvoleurs.html">Merrienne et les voleurs en Ville</a><p>
<li><a href="viande.html">La Viande a Bouan Marchi</a><p>
<li><a href="chiffres.html">Des chiffres du passer</a><p>
<li><a href="pain40million.html">Forty Million Pounds</a><p>
<li><a href="painwages.html">Higher Wages All Round - and the Result!</a><p>
<li><a href="gdftasdsou.html">Les d'vis du Bouan'homme George</a><p>
<li><a href="gdfsou.html">Les d'vis du Bouan'homme George</a><p>
<li><a href="cahouain_millionnaithe.html">Le Chef me dit l'aut'e jour</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal3.html">Why coal cannot be cheaper</a><p>
<li><a href="painwareconomy.html">Piteur on War Economy</a><p>
<li><a href="pmcost.html">The cost of living</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

