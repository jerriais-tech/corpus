<HTML>
<HEAD>
<TITLE>Deux bieaux p&egrave;rrots</TITLE>
<META  name="keywords" content="JÃ¨rriais, ornithology, birds, parrots, oiseaux">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2><P>Deux bieaux p&egrave;rrots </P></h2></font></center><p>

<font size="-1"><i>San Antonio, Texas, USA<br>
L&eacute; 3 d'mar, 1984. <P></i></font>

<P> Moussieu l'R&eacute;dacteu, </P>
<IMG SRC="perrot.jpg" WIDTH=92 HEIGHT=245 align="right" alt="un p&egrave;rrot"><p>
<P> "Quand j'allinmes vaie l'p&egrave;rrot &agrave; Mess Hamon, l'cordonnyi", j' dis &agrave; Papa eune s&eacute;th&eacute;e aupr&egrave;s l'th&eacute;e quand j'tais mousse, "i' nouos dit tch'i' v'nait d'l' Afrique. En vis-tu l&agrave; quand tu'&eacute;tais naviguant?"</P>
<P>"Oui dgia", i' m'dit.</P>
<P> "Comment tch'i' peuvent l's attraper?", j'li dimandis. "Ch'est d'grands ouaisieaux tchi daivent voler haut comme les mauves et les corbins."</P>
<P> "J&eacute; n'sai pon", i' m'dit, "mais nou peut l's acater. Les naviguants en acatent souvent."</P>
<P> "Il' en ont dans les boutiques, don?", j'li dis.</P>
<P> "Dans des pays comme l' Afrique" , i' m'dit, "ch'est p&ucirc;t&ocirc;t dans l'marchi qu' nou trouve des p&egrave;rrots &agrave; vendre."</P>
<P> "Sont-i' dans des cages?", j'li d'mandis.</P>
<P> "G&eacute;n&eacute;ralement, oui. Et y'en a tchi sont jutchis atout eune p&eacute;tite chaine ou cordon l&eacute; tou d'eune patte pour l's emp&ecirc;chi d'lus &ecirc;capper. D'habitude, un naviguant tch'en acate iun, acate cage et p&egrave;rrot en m&ecirc;me temps, viyant qu' ch'est pus a&icirc;si &agrave; en souangni &agrave; bord d'un navithe en m&eacute;.</P>
<P> "L&eacute; contr&eacute;maitre d&eacute; iun d'mes navithes en acatit iun eune fais pour en faithe pr&eacute;sent &agrave; sa janne fil'ye. Un mangnifique p&egrave;rrot atout des rouoges et v&egrave;rtes plieunmes. L&eacute; cap'taine en fut si &ecirc;pr&icirc;ns tch'il en acatit iun &eacute;tout, et les deux p&egrave;rrots f&ucirc;drent la cause d'un tas d'embarras &agrave; bord du navithe d&eacute;vant arriver en J&egrave;rri.</P>
<P> "L&eacute; cap'taine avait donn&eacute; p&egrave;rmission d'mett' les deux cages dans sa chambre. Il 'tait r&eacute;ligieux d'sa sorte et pensit tch'il' pou&ocirc;rrait p't-&ecirc;t' lus apprendre &agrave; chanter des psaumes ou des cantiques, ou r'citer des pri&eacute;thes. Mais les p&egrave;rrots n'savaient pon l'J&egrave;rriais ni l'Angliais, et il 'tait &agrave; p&egrave;rdre san temps. Les deux p&egrave;rrots 'taient jaloux iun d'l'autre et i' c'mench&icirc;drent &agrave; lus entre-chicangni dans un langage que l'cap'taine n&eacute; conna&icirc;ssait pon. I' faisaient tant d'catchet tch'il ordonnit au contr&eacute;ma&icirc;tre d&eacute; les garder dans sa chambre.</P>
<P> "L&eacute; contr&eacute;ma&icirc;tre &ecirc;prouvit &agrave; lus apprendre l&eacute; J&egrave;rriais, mais i' n'y'avait rein &agrave; faithe. I' vint enn'y&eacute; d'lus catchet et il ordonnit au ba&ucirc;sou&icirc;n d&eacute; garder l'sien pour l'&ecirc;mpechi d'continnuer &agrave; p&acirc;ler dans eune langue &icirc;nconnue comme l&eacute; p&egrave;rrot au cap'taine. Y'avait tr&eacute;jous tchique emb&ecirc;te. L&eacute; ba&ucirc;sou&icirc;n avait un tchian et l'p&egrave;rrot c'menchit &agrave; ouasser comme l&eacute; tchian, et tchian et p&egrave;rrot s&eacute; d' gannaient si bein qu&eacute; l'ba&ucirc;sou&icirc;n vint enn'y&eacute; d'lus brit &agrave; londgeu d' jour. Et i' n'pouvait pon faithe san tchian s'taithe viyant qu&eacute; ch'tait impossibl'ye d&eacute; saver si ch'tait li ou l'p&egrave;rrot tchi ouassait. I' finnit par ordonner l'&ecirc;tchipe d&eacute; souangni l'p&egrave;rrot dans l'ch&acirc;t&eacute;.</P>
<P> "&Agrave; c'menchi, l's hommes dans l'ch&acirc;t&eacute; en 'taient enorfant&eacute;s, mais quand l'p&egrave;rrot s'mint &agrave; les d'ganner, qu&eacute; ch'f&ucirc;sse en J&egrave;rriais ou en Angliais, v'l&agrave; tchi l's ab&ucirc;sait. Iun d'ieux, p&acirc;lant d'sa soeu Lisab&eacute;, ouit l'p&egrave;rrot dithe chu nom-l&agrave; si net et cliai tch'il en 'tait &ecirc;m&egrave;rvilyi, et l's autres c'mench&icirc;drent &agrave; l'faithe dithe les noms d'lus femmes ou jannes fil'yes. Et i' lus ab&ucirc;saient &agrave; li'apprendre un tas d'mots en J&egrave;rriais. Dans tout chu temps, l&eacute; p&egrave;rrot au cap'taine, rest&eacute; tout seu dans sa chambre, n&eacute; disait rein.</P>
<P> "L'affaithe allit bein duthant l'restant du viage. Et quand j'arriv&icirc;nmes en J&egrave;rri l&eacute; contr&eacute;ma&icirc;tre pr&eacute;sentit l'p&egrave;rrot &agrave; sa janne fil'ye. Oulle en 'tait bein ordgilleuse et oulle &icirc;nvitit ses va&icirc;s&icirc;ns &agrave; v'n&icirc;n p&acirc;sser la s&eacute;th&eacute;e pour l&eacute; vaie et l'oui p&acirc;ler.</P>
<P> "Chose assez tchuthieuse, l&eacute; p&egrave;rrot n'disait mot, et i' r'gardait les va&icirc;s&icirc;ns d'un yi d'trav&egrave;rs, mais quand ieune des femmes arrivit un p'tit pus tard atout san tchian d'St. M&acirc;lo, un vrai ouasseux, i' c'menchit &agrave; ouasser l'p&egrave;rrot et, &agrave; sa grand' surpr&icirc;nse, l&eacute; p&egrave;rrot l&eacute; d'gannait parfaitement. Et entre les deux ch'tait un t&egrave;rribl'ye t&icirc;ntam&acirc;rre.</P>
<P> "Enf&icirc;n, quand l'contr&eacute;ma&icirc;tre arrivit, l&eacute; p&egrave;rrot 'tait si content d&eacute; l'vaie tch'il oubliyit l'tchian et sa ouass'sie et c'menchit &agrave; p&acirc;ler comme dans l'ch&acirc;t&eacute; du navithe et mentionnit un tas d'noms d'femmes, et pon mouoyen d'l'arr&ecirc;ter!</P>
<P> "Sans doute, la janne fil'ye au contr&eacute;ma&icirc;tre l'atch&ucirc;sit d'aver hant&eacute; les fil'yes mentionn&eacute;es par l&eacute; p&egrave;rrot. Ouaithe tch'il &ecirc;prouvisse, parmi l'catchet du p&egrave;rrot, &agrave; l&icirc;'explyitchi comment tch'il avait appr&icirc;nt ches noms-l&agrave;, ou n'voulit pon l'&ecirc;couter et ou les mint, li et l'p&egrave;rrot, &agrave; la porte. Et n&eacute; v'l&agrave; un engagement rompu!</P>
<P> "He&ucirc;theusement, l'affaithe touannit bein pour l&eacute; contr&eacute;maitre. I' finnit par mathier la fille au cap'taine, et les deux p&egrave;rrots s'trouv&icirc;drent r&ecirc;unis!"<p>

&nbsp;<p>

<I> <a href="lefeuvre.html">George d'La Forge</a></I>

&nbsp;<p>
<font size="2">
<i>Viyiz &eacute;tout</i>:

<ul>
<li><A HREF="2perrots.html">Les Deux Perrots</A><p>
<li><a href="perrot.html">L&eacute; P&egrave;rrot</a><p>
<li><a href="ouaise.html">L's ouaisieaux</a><p>
</ul>
</font>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>
<p></CENTER>

</BODY>
</HTML>
