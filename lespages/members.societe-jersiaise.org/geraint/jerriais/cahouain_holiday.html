<HTML>
<HEAD>
<TITLE>J'criyais d'av&egrave;r un holiday</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>J'criyais d'av&egrave;r un holiday</h2></font></center><p>

J'criyais d'av&egrave;r un holiday viyant qu'avec touotes les annonces de vendues &agrave; la campagne qu'il n'y aurait pon d'run dans la gazette pouo mon gnollin, mais nennin, car l'boss m'dit que chunna ne m'r'gardait pon s'il &eacute;tait dans l'embarras pour saver iou mettre touote ces annonces et qu'opr&egrave;s touot il n'allait pon me payi ni l'Caouain pouor rein faithe couomme les siens qui sont sus l'dole.<br/>
<br/>
D'pis que ch'est d'm&ecirc;me et qu'avec un ois&eacute; couomme l'boss nous n'peut rein ardjumenter y faut que j'vos racontes tchiques p'tites sc&egrave;nes, qui sont la pure, plieine et enti&egrave;the v&eacute;rith&egrave;t, fouai de Marie Hibou.<br/>
<br/>
</div><div align="center">****<br/>
<br/>
</div><div align="left">Il y a tchiques semaines de chunna, dans une des paraisses du Ouest, une buanne femme &eacute;tait &agrave; faithe de la gel&eacute;e quand oulle s'aperchut qui ly mantchait de l'essence de limon. Couomme sa vaisine ly avait dit qu'oulle avait l'intention d'aller en ville l'arlev&eacute;e, oulle alli l'y d'mander l'pliaisi de ly rapporter chu stuff pouor mettre dans la gel&eacute;e.<br/>
<br/>
N'v'la qui fut entendu et pus tard la vaisine r'vint d'la ville et s'n'en alli touot drait chez s'n'amie pouor ly porter la petite bouteille qu'oulle avait acat&eacute;e dans ieunnes des grandes boutiques de la ville.<br/>
<br/>
Quand la bouteille fut d&eacute;patchie, l'autre qui &eacute;tait &agrave; l'entouor de sa gel&eacute;e fut bein surprinse d'vais sus l'ver un rouoge label avec le mot ''poison'' de printer dessus. Tch&egrave;s que chunna voulait dithe, d'la poison ! Je n'vais  pon mettre dith&egrave;t dans ma gel&eacute;e, car j'n'ai pon encouore envie de claquer, qu'oulle s'fit d'vant sa vaisine qui n'y comprenait mot. <br/>
<br/>
Par tchuriosit&eacute; et opr&egrave;s aver prins la pr&eacute;caution pouor rein renverser, notre buanne femme ouvrit la bouteille pouor sentir chein qu'il y avait dedans et oulle failli quassiment &ecirc;tre asphyxi&eacute; par la feum&eacute;e qui en sortait et qui &eacute;tait une v&eacute;ritable poison.<br/>
<br/>
Touot chunna viyant  que la vaisine avait du se tromper et n'pon s'rappeler exactement la commission qu'nous ly avait d'mand&eacute; de faithe car au lieu d'essence de limon ch'tait du spirit of salt  qu'oulle avait rapport&eacute;, fouai de Marie Hibou. Et si nous avait mins chu stuff dans la gel&eacute;e, tches qui n'en aurait pon mangi deux fais dans chu monde de mins&egrave;the !<br/>
<br/>
</div><div align="center">****<br/>
<br/>
</div><div align="left">Couomme nous sait, un carnaval est une bord&eacute;e d'fun pouor les siens qui y sont et nous aime surtouot les jeunes, s'amuser ainsi de chutte mani&egrave;the.<br/>
<br/>
Ch'est d'antchi quand l'Phlip d'une paraisse du Ouest fit saver qu'il tait pr&ecirc;t &agrave; conduithe et ramener du carnaval de St. Pierre les siens de sa paraisse qui voudraient y aller et chunna moyennant dix huit sous, y trouvi bon nombre de clients.<br/>
<br/>
Couomme la s&eacute;th&eacute;e de d'vant il avait fait un miot d'orage et pouor &ecirc;tre seur que nos gens s'raient &agrave; l'abri en cas de n&eacute;cessit&eacute;, Phlip avait fix&eacute; un tarpaulin au dessus de son van.<br/>
<br/>
Touot alli d'charme en allant mais quand vint l'heure de rentrer, l'pouore Phlip &eacute;tait si lass&eacute;, p't'&ecirc;tre &agrave; forche de se battre &agrave; coups de confettis chein qui fit monter l'ponsi dans sa gorge, tr&eacute;jous est y qu'il avait couomme nous dit, les pids ronds et une job &agrave; s't'nir dessus.<br/>
<br/>
Viyant chunna certains du crew le remercites de sa complaisance et ly dites qu'ils s'en retournerait &agrave; pid viyant qu'un miot de marcherie lus ferait du bein. D'autres furent d'avis d'monter dans l'van car opr&egrave;s touot s'ils avaient payi nine pence ch'tait pouor &ecirc;tre port&eacute;s. <br/>
<br/>
Enfin, hue, n'v'la nos gens en rouote et ieunne des rouelles houtchi contre la muthaille du chumeti&egrave;the. Pouor les siens un miot supersitieux n'v'la  qui fut un avertissement et y lus d&eacute;shallittes de dessouos l'tarpaulin pouor s'en aller siez ieux &agrave; pid. Y sautites &agrave; bas par l'avant du van et il tait quassiment deux heuthes du matin quand ils arrivites siez ieux.<br/>
<br/>
M&eacute;rienne et d'autres restites touot d'm&ecirc;me car couomme s'faisait M&eacute;rienne : Pouor de m&eacute; j'ai payi pouor &ecirc;tre  port&eacute;e. J'ai des poulettes souos les pids et je ne marcherai pon et si j'sis tu&eacute;e je ne s'rai pon seule.<br/>
<br/>
Enfin, ne v'la nos gens hors une deuxi&egrave;me fais puis un p'tit pus lien l'autre ruelle houtchi dans un pr&eacute;.<br/>
<br/>
Encouore une fais il y eut hardi de caquetterie mais une jeune hardelle viyant que l'pouore buanhomme Phlip avait la maladie du soumm&eacute; et que ch'tait ly qui ronfliait et non pon l'engin d'un moteur, oulle prins les commandes et cache en rouote. <br/>
<br/>
Et ch&egrave;s d'm&ecirc;me que nos gens rentrites siez ieux mais j'gage que pouor la prochaine bord&eacute;e Philip n'auras pon grand clients et il f'ra mus d'y aller &agrave; son touot seu. <br/>
<br/>
</div><div align="center">****<br/>
<br/>
</div><div align="left">Dans la p'tite paraisse l'affaithe cauffe de dessous et j'ai oui dithe que d'ichin p'tit temps il y aura encouore du feu de satchi et une forte bord&eacute; d'&eacute;lection.<br/>
<br/>
J'en ai oui &eacute;ttouot &agrave; l'entouor de chein qu'nous pense de faithe l'ann&eacute;e pr&eacute;chaine mais nous a l'temps d'y r'penser. <br/>
<br/>
<i><a href="gwdec.html">Marie Hibou</a></i><br/>
<i>15/10/1927</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="medvoc.html">La m&eacute;d'cinne</a><p>
<li><a href="medecinne.html">La m&eacute;decinne et les directions sus la boutelle</a><p>
<li><a href="docteu.html">Siez l'docteu</a><p>
<li><a href="amuser1920e.html">Pour vos amuser</a><p>
<li><a href="pmvisitors.html">Merrienne on the Visitors</a><p>
<li><a href="pmvisitor.html">A Visitor Calls at Portinfer</a><p>
<li><a href="pmvisite3.html">Merrienne a une visite</a><p>
<li><a href="golfcourse.html">Eun golf-course &egrave;s Creux</a><p>
<li><a href="pmholiday.html">Merrienne Wants a Holiday</a><p>
<li><a href="payingguests.html">Mrs. Pain discourses on &quot;paying guests&quot;</a><p>
<li><a href="vacances.html">Les Vacances</a><p>

<li><a href="cahouain_ichinetla.html">Le caouan a t&egrave;t ichin, le caouan a t&egrave;t l&agrave;</a><p>

<li><a href="cahouain_ailes.html">Ah, mes bouannes gens, je n'sai' pon de tchi bord de donner des ailes</a><p>
<li><a href="cahouain_muchi.html">Ah ! gar&ccedil;ons, le pouor' caouan a-t-i' bein fait de rest&eacute; muchi</a><p>
<li><a href="cahouain_nouvelles.html">Mais o&ugrave;-est chu boustre d'caouan l&agrave; va p&ecirc;tchi toutes ses nouvelles?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

