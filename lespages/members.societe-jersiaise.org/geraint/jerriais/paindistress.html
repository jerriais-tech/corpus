<HTML>
<HEAD>
<TITLE>Lon&ocirc;re in sad distress</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lon&ocirc;re in sad distress</h2></font></center><p>

Lon&ocirc;re avait l's esprits bas d'pis tchiq' temps. Ou n'mangait ni n'buvait, ni ne jouardait coumme d&eacute; s'n'amor. L'yi qui prennait tant d'pliasi a chant&eacute; des cantiques a plien gozi, l'matin en se l'vant, endret sa f'n&eacute;tre ou&eacute;rte, ch'est a peine s'nou pou&eacute; lis hall&eacute; un oui ou un nennin; ou n'prennait pus d'gout a rin! Sa canarienne avait tch&eacute;e morte dans sa cage faute de grainelle, et j'viyais ma fille s'n'all&eacute; en d'p&eacute;thissant d'jour en jour.<br/>
<br/>
&quot;Mais enfin!&quot; que j'lis dit, eunne s&eacute;th&eacute;e que j'taimes toutes les deux toutes seules, et d'vant qu'd'allum&eacute; la lampe. &quot;Mais enfin! ma pou&ocirc;re &egrave;sfant,&quot; que j'lis dit, en la prennant a ma brachie (j'ai veu l'temps qu&eacute; je n'pouais pon faithe le tou d'sa taille, oul 'tait d&eacute;vnue si boulotte - ch'est pas d'm&egrave;me a ch't'heu, h&eacute;las!); &quot;m'dithas tu ch'qu&eacute; tu'as? Tu n'halle ni n'boutte; tu n'dis mot; tu n'mange pon; et tu-as m&egrave;me perdu gout &egrave;s Mothers' meetinne; tch&egrave;s qui t'tchint?&quot;<br/>
<br/>
&quot;Ch'est les soudards, m&eacute;m&eacute;e!&quot; qu'ou finit par dithe en s'&egrave;sgouffant a plieuth&eacute;; &quot;ch'est pour l'amour des soudards!&quot;<br/>
<br/>
&quot;Des soudards! malheutheuse &egrave;sfant!&quot; que j'dit en lis r'dr&eacute;chant la fache qu'ou v'nait d'muchi dans man fro; des soudards! Tch&egrave;s qu'i' peut y'av&eacute; d'coummun entre la fille a La&iuml;z&eacute; Pain et des soudards?&quot; que j'dit en la s&eacute;couant. &quot;Allons! Viyons! Pall'as tu?&quot;<br/>
<br/>
Par bounheu, n'y'avait rin d's&eacute;thieux; mais j'avais yeu eunne peux! P'tit a p'tit, j'vins a sav&eacute; ch'qu'avait changi l'temp&eacute;themment a m'n'&egrave;sfant. Ch'tait la nouvelle Lou&eacute; sus la Milice! Ch'tait le m'zesp&eacute; d'sav&eacute; qu'b&eacute;tot touos nos miyeu jeunes hoummes s'n'allaient hors l'ile pour se faithe tu&eacute; ou r'venin en b&eacute;daches.<br/>
<br/>
&quot;J'ta&icirc;mes d&eacute;ja tr&egrave;s filles pour un gar&ccedil;on, m&eacute; m&eacute;e, d'vant le dg&ecirc;rre,&quot; qu'ou s'fit, tandi qu'ses larmes ruis'laient avaut san nez et tchiyaient dans l'gardefeu - il rest&eacute; roui d'pis. &quot;Tch&egrave;s qu'j&eacute; s'a apr&egrave;s a dgerre si les siens qui nos restent son envi&eacute;s dans les tranchies? N'y'&eacute;tha pas un gar&ccedil;on pour si&eacute;z filles, quand tout s'a fini! et l'pus b&eacute; des siens qui r'vindront s'ont sans gambes, san bras, aveuglyes, et avr&ocirc;n&eacute;s un mio sus toutes les cou&ocirc;tuthes!&quot; Et la r'v&eacute;la qui s'r'&egrave;sgouffe a braithe.<br/>
<br/>
J'eut toutes les peines du monde a la calm&eacute;. J'lis fit comprendre que ch'n&eacute; s'ait pas si pi&egrave;the coumme tout cheunne. &quot;La Lou&eacute; est pendue &egrave;s crocs,&quot; que j'lis dit. &quot;Nos gens n'y sont pon ocquo, a chutte dg&ecirc;rre, et coumme vont les choses, les Prussiens s'ont probabli&eacute;ment &egrave;sgliemmis d'vant qu'nos gens aient bouogi. Et pis, en mettant les choses au pi&eacute;the, et en admettant qu'la Lou&eacute; passe, tous ne s'ont pas prins, m'n'&egrave;sfant! Touos les siens qu'nou n'peut &egrave;speignyi s'ont laissis dri&egrave;the, et&quot; - j'lis sufflyi a l'ouothelle un s&eacute;cret qui m'a 't&eacute; dit par la belle-soeu d'eunne femme qui va &egrave;stchuth&eacute; siez un offici du fort - &quot;y'&eacute;tha d's'arrang'ments prins pour que les siens  qu'ont d's'amouotheuses ne s'aient pon expos&eacute;s &egrave;s bombes! L'Gouverneux f'tha tout ch'qu'est p&ocirc;ssiblye pour les ramn&eacute; en bouon tnanche! La! Est tu rasseuth&eacute;e?&quot; que j'dit a Lonore, en lis dounnant eunne p&eacute;tite tape sus la jooe.<br/>
<br/>
Ch'que j'en dit l&agrave; fit r'l&eacute;v&eacute; un mio la t&ecirc;te a ma fille; quou&eacute;'q - coumme ou m'l&eacute; fit r'mertchi en souoriant - ou n'avait pon ocquo ch'qu&eacute; nou pouorrait dithe de galant.<br/>
<br/>
&quot;Mais n't&eacute; g&ecirc;ne pon, m&eacute;m&eacute;e,&quot; qu'ou s'fit, en sitchant ses l&egrave;rmes ov la tasselle en crin du sofa; &quot;ch'est 'leap year'! J'm'en vais m'moustr&eacute;! Tu verras!&quot;<br/>
<br/>
Ou raidit ses bras coumme font les Pains quand i' s'd&eacute;cident a y'all&eacute; quarr&eacute;ment. Et j'sens en m&eacute; m&ecirc;me qu'ou s'en va pas laissi l'herbe lis cra&icirc;tre souos les pids, coumme nou dit. J'pliens l'sien qui ditha &quot;Not for Joe&quot; si ma Lon&ocirc;re se d'mente de lis chant&eacute; &quot;Will you be mine?&quot;<br/>
<br/>
<i><a href="brambilo.html">Missis Piteur Pain</a></i><br/>
<i>Jersey Weekly Post 19/8/1916 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="lonore_nouvelles.html">Lonore dounne de lus Nouvelles</a><p>
<li><a href="painforecast.html">A Forecast as to the future</a><p>
<li><a href="ladies1914.html">Both Ladies Offer their Services</a><p>

<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="peterhome.html">Peter is coming home</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

