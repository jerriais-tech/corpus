<HTML>
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

Avous t&eacute; en <a href="gdffrance.html">France</a> d&eacute;pis la dg&egrave;rre? J'm'en allis &agrave; Dinard l'aut' jour par avion - v&icirc;ngt munutes &agrave; croua&icirc;si l'ieau! L&eacute; temps n'tait pas trop b&eacute;, mais les nouages n'&eacute;taient pas trop bas, et nou viyait eune bouanne distance.<br/>
<br/>
Ch'tait &icirc;nt&eacute;r&ecirc;ssant d'vaie les ruines d&eacute; <a href="saintmalo.html">St. Malo</a> &agrave; gauche en appr&eacute;chant d'Dinard, et pis St. Servan, auve sa belle Tour de Solidor et sa grande &eacute;gise parouaissiale auve des chauffauds l'tou du haut du cliochi, car i' sont &agrave; la r'graie d&eacute;pis qu&eacute; l's'Allemands l'avaient endommagie auve lus Artil'lie. L&eacute; ief d'la Tour Solidor fu endommagi etou et l'y'a un gros creux tout au travers. J'pass&icirc;mes en d'sus d'la belle ville d&eacute; Dinard, et nouos v'l&agrave; beint&ocirc;t en veue d'la p'tite ville d&eacute; Pleurtuit, auve s'n'&eacute;gise tch'&agrave; un cliochi carr&eacute; - p't&ecirc;t' que l'haut a t&eacute; abattu &eacute;tou.<br/>
<br/>
Mais ch'est la ville de St. M&acirc;lo, qu'en a attrap&eacute;! N'y'&agrave; qu'&agrave; bein pr&eacute;s eune douzaine de maisons d'but. Ch'est pitchablye &agrave; vaie. Nous n'cr&eacute;thait jamais qu'eune ville pouvait &ecirc;te si compli&eacute;tement d&ecirc;truite. Combein d'fais qu'j'avais envisagi chutte vielle ville-l&agrave; au couothant d's'ann&eacute;e que j'tais hors-pays, auve ses rues si &ecirc;traites que nou pouvait &agrave; peine y passer auve un hernais ou un querre! Et j'avais tr&eacute;jous envie de r'marchi ches rues-l&agrave; et r'vaie les p'tites boutiques pliennes de toutes sortes de tchuthiosit&eacute;s d'la <a href="bretangne.html">Bretagne</a>. En Am&eacute;thique nou n'vait qu'des rues dans les villes tchi sont larges et bein pav&eacute;es, et des maisons tchi sont qu&acirc;si aussi hautes comme la Tour Eiffel, et toutes les villes sont la m&ecirc;me chose, toutes neuves et propres et des boutiques pliennes de tout ch'qu&eacute; nou-s a besoin dans la vie, et i' veint un temps qu'nou-s a envie d'vaie tchique chose de vyi et d'anciennet&eacute;! Mais jamais nou ne r'v&egrave;rra l'Saint Malo du temps pass&eacute;. L's'Allemands y m&icirc;ntent le feu quand l's Am&eacute;thitchains c'mench&icirc;tent &agrave; appr&eacute;chi, et achteu ch'n'est qu'des ruines auve un tas d'pignons et des chum'm&eacute;es tchi restent d&eacute;but comme des mon&ucirc;ments pour montrer iou qu'les maisons 'taient l'temps pass&eacute;. Nou peut dithe que chutte ville-l&agrave;, auve ses muthailles et ses bieaux ramparts tout autou tait un mon&ucirc;ment &icirc;nternational du temps jadis et un examplye magnifique de l'architectuthe de nos anch&ecirc;tres. Ch'est eune honte &egrave;s Allemands d'l'aver d&ecirc;truite, - jamais i' n'devthaient &ecirc;te pardonn&eacute;s pour aver fait d'it&eacute;. Quand j'y pense, v'l&agrave; tch'i' m'donne envie d'bailli un co'd'pi au dri&eacute;the &agrave; touos l's'Allemands que j'rencontrethai!<br/>
<br/>
Saint Servan a souffert &eacute;tou, - ich&icirc;n et l&agrave;, mais pas si pi&eacute;the comme Saint Malo, - d'un bieau but. L'y'a un tas d'maisons abattues dans l'vi&egrave;r quartchi d'la ville le long d'la m&eacute;, et qu&acirc;si dans toutes les rues nou vait iou qu'les bombes ou les balles de canon ont &ecirc;cliat&eacute; et fait des p'tits creux dans l'mortchi ou ch&icirc;ment ou pierre d'la d'vantuthe des maisons.<br/>
<br/>
Comme ou l'savez sans doute, l'y'a ieu un tas d'J&egrave;rriais et d'Angliais tch'ont d'meuth&eacute; &agrave; Dinard et &agrave; St. Servan, et ch'est &icirc;nt&eacute;r&ecirc;ssant de s'prom'ner dans les ch&icirc;meti&eacute;thes et r'garder les noms sus les tombieaux. L'y'&agrave; un p'tit ch&icirc;meti&eacute;the dri&eacute;the l'Hopita du Ros&eacute;e iou qu'y'a un tomb&eacute; tch'i dit: &quot;Ici repose le corps de Fr&eacute;d&eacute;ric, Comte de Chateaubriand, n&eacute; &agrave; Jersey le 11 Novembre 1799.&quot; Quand je r'veindrai en J&egrave;rri i' faut qu'je d'mande a m'n'am&icirc;n Ralph Mollet si l'y'a un r'cord de chu Chateaubriand-l&agrave; dans les Bullet&icirc;ns d'la Soci&ecirc;t&eacute; J&egrave;rriaise. Ou' savez bein sans doute qu'y'&agrave; un Chateaubriand ent&egrave;rr&eacute; sus l'Grand Bey (eune p'tite Ile dans la Gr&egrave;ve de St. Malo), &eacute;tou, mais ch't&icirc;-l&agrave; avait nom Fran&ccedil;ouais, et i' fut n&eacute; en dgiez-sept chent souoxante-huit.<br/>
<br/>
Dans l'ch&icirc;metchi&eacute;the du Ros&eacute;e l'y'&agrave; un d'Auvergne d'ent&egrave;rr&eacute; &eacute;tou, et i' patha&icirc;t qu'y'en a eune famille dans l's'envithons. Le vi&egrave;r ch&icirc;meti&eacute;the de St. Servan, pas bein liain d'l'Egise paroua&icirc;ssiale, tchi n'a pas t&eacute; fait servi pour bein d's'ann&eacute;es, a un p'tit couain opr&egrave;s d'la grand' porte, qu'ch'est touos d's'angliais (et tchiques J&egrave;rriais) ent&egrave;rr&eacute;s d'dans. Parmi ches's'l&agrave;, j'&egrave;rmertchi le nom de Charles Horlock de &quot;La Motte House,&quot; J&egrave;rri, mort en Dgiex-huit chent ch&icirc;nquante-huit.<br/>
<br/>
Dans l'neu ch&icirc;meti&eacute;the, j'vis l'tomb&eacute; du R&eacute;v&eacute;rend Charles Pallot, Evangeliste, d'<a href="la_trinnete.html">la Trinn't&eacute;</a>, en J&egrave;rri. Ch'est un bieau tomb&eacute; auve eune haute crouaix en granit, mais il a besouain d'&ecirc;t' &egrave;rgraie, ou l'y'&agrave; d'la mouoyi&ecirc;tuthe dans chutte carre-l&agrave; du ch&icirc;meti&eacute;the et un c&ocirc;t&eacute; d'la tombe a donn&eacute; d'chu c&ocirc;t&eacute;-l&agrave;, et la crouaix de toute de trav&egrave;rs achteu.<br/>
<br/>
L'y'&agrave; tout pliain d'viande et d'tchi &agrave; mangi dans l's'h&ocirc;tels pour les touristes - mais les gens du pays sont rationn&eacute;s acouo pi&egrave;the qu'en J&egrave;rri, et les femmes lus pliainnent qu'ch'est pas souvent qu'y'&agrave; d'la viande siez l'bouochi! Enfin, j'mangis un fichu bouan gob&icirc;n d'viande de ch'va hi&egrave;r, - et v'la tch'avait bouan go&ucirc;t, man bouan'homme!<br/>
<br/>
<i><a href="lefeuvre.html">George d'La Forge</a></i><br/>
<i>Les Chroniques de Jersey 26/7/1947</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="bretangne.html">La Br&eacute;tangne</a><p>
<li><a href="saintmalo.html">Saint M&acirc;lo</a><p>
<li><a href="gdfaurpos.html">Au r'pos en France</a><p>
<li><a href="stmalo.html">L&eacute; Bat&eacute; d'St. M&acirc;lo</a><p>
<li><a href="pmparame.html">La s&eacute;th&eacute;e &agrave; Param&eacute;</a><p>
<li><a href="dinard1.html">How Piteur and Sam Go to Dinard</a><p>
<li><a href="dinard2.html">That Dinard Excursion</a><p>
<li><a href="saintmalo1913.html">Eune Visite &agrave; St. M&acirc;lo</a><p>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="pmcasino.html">Le Grand Bal et l'Casino</a><p>
<li><a href="coloradobeetle.html">Colorado Beetle</a><p>
<li><a href="pmbeetle.html">Merrienne Takes the Beetle in Hand</a><p>
<li><a href="assembliee/bretagne.html">Excursion en Br&eacute;tagne</a><p>
<li><a href="assembliee/lamballe.html">Excursion &agrave; Lamballe</a><p>
<li><a href="batchieaux.html">I' n'est pon tr&eacute;jous math&eacute;e quand l'bat&eacute; fliotte</a><p>
<li><a href="cahouain_stbrieuc.html">V'l&agrave; tchiques semaines que je n'vos ai pas p&acirc;l&eacute; d'Marie Hibou</a><p>
<li><a href="lettrejerriaise6.html">La Lettre J&egrave;rriaise</a><p>
<li><a href="lettrejerriaise15.html">Lettre J&egrave;rriaise</a></p>
<li><a href="gdffrance.html">En France</a><p>
<li><a href="gdfparis.html">Paris</a><p>
<li><a href="gdfparis1948.html">Les D'vis du Bouan'homme George</a><p>
<li><a href="gdfangouleme1.html">Angoul&ecirc;me</a><p>
<li><a href="gdfangouleme2.html">Angoul&ecirc;me</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="pmdgerre.html">Au Portinf&eacute; dans la Dguerre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

