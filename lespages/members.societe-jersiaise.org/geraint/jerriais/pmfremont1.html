<HTML>
<HEAD>
<TITLE>Les Plians et les Paraissiens</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Plians et les Paraissiens</h2>
L's Etats et l'mat &agrave; Fr&eacute;mont<br/></font></center><p>

<font size="-1"><i>&Agrave; Portinf&eacute;,<br/>
Saint Ou,<br/>
Jeudi au s&eacute;.</i><br/></font>
<br/>
Moussieu l'Editeu,<br/>
<br/>
&quot;Mais, Ph'lip,&quot; d'mandit la Merrienne, ayant liut l'rapport de l'Assembli&eacute;e &agrave; <a href="st_pierre.html">Saint Pi&ecirc;rre</a>, tch&egrave;squ-ils ont donc dans chutte p&acirc;raisse-l&agrave;? Nou-s-avait creu que touos les nuages &eacute;taient dissip&eacute;s, mais les r'vla pi&egrave;the que jamais. Ch'est comme une fi&egrave;vre tchi p&acirc;sse pour un temps &eacute;pis r'veint au moment que nou n's'attend pas. Tchi sorte d&eacute; med'cine tch'i' l&ucirc;s faudrait pour les dg&eacute;thi compli&eacute;tement?&quot;<br/>
<br/>
&quot;Si y'en a yunne, ma vielle,&quot; j'li raiponnis, &quot;je n's&eacute;thais pas iou aller pour la trouver. Chutte fais ch'est tchiquechose d&eacute; nouve mais ch'est bein s&eacute;rieux. Il est tchestchion d'faithe des changements au bas d'Bieaumont, au carrefour &agrave; la Poste et &agrave; la Crouaix au Lion et l'Comit&eacute; des Travaux Publics a pr&eacute;path&eacute; des plians mais par chein tchi fut dit &agrave; l'Assembli&eacute;e, nou n'peut pas les amender ou les changi en autchune mani&egrave;the&quot;.<br/>
<br/>
&quot;Eh bein,&quot; ou s'fit, &quot;jamais j'n'avais ou&iuml; ditet d'vant. Tch&egrave;sque-est ma&icirc;tre dans la p&acirc;raisse d'Saint Pi&ecirc;rre, les p&acirc;raissiens ou l'Comit&eacute; des Travaux Publics?&quot;<br/>
<br/>
&quot;Par chein que l'Conn&eacute;tablye dit dans ch't'affaithe ichin ch'est l'comit&eacute;. Tu v&eacute;, Merrienne, l'Assembli&eacute;e li'avait d'mand&eacute; de pr&eacute;pather des plians, et &agrave; ch'teu i' faut l's accepter comme i'sont, sans autchun amendement. Ch'est la preunmi&eacute; fais que chonna s'est arriv&eacute;, mais au jour d'agniet i' n'faut pas s'&eacute;tonner d'autchune chose.&quot;<br/>
<br/>
&quot;Tu peux l'dithe, bouonhomme!&quot; ou s'fit, &quot;mais v'l&agrave; tchi fait ma quand-m&ecirc;me. Dans l'temps du Conn&eacute;tablye Fran&ccedil;ouais l'Br&ocirc; ch'tait l'Comit&eacute; des Q'mins tchi rapportait &agrave; l'Assembli&eacute;e et ou faisait comme ou voulait. Nou n'pensait pas de d'mander &agrave; un comit&eacute; d's <a href="etats.html">Etats</a>, mais nou faisait l'travas dans la p&acirc;raisse. Quand l'Conn&eacute;tablye L&eacute; Br&ocirc; 'tait en office la c&acirc;rre au bas d'Bieaumont fut embellie par des bouais et l'canon fut mint l&agrave;. A la Crouaix au Lion, toutes les c&acirc;rres futent amend&eacute;es, chein tchi donnait p&ucirc;s d'run: chonna j'crais que ch'tait dans l'temps du Conn&eacute;tablye L&eacute; M&egrave;rquand. Pendant chais ann&eacute;es-l&agrave; hardi des routes futent &ecirc;laisies, notamment la Route des Augerez, sans un sou d'compens&acirc;tion. J'sais bein que y'a hardi p&ucirc;s d'trafic d&eacute; nos jours, mais j'n'peux pas vaie pourtchi qu'nou-s-est forchis de d'mander &agrave; un comit&eacute; d's Etats de v'n&icirc;n &agrave; votre aide, et j'ai 't&eacute; bein content d'vaie que l'Chantgni Clifford Egr&eacute; est de m'n opinion.&quot;<br/>
<br/>
&quot;Enfin,&quot; je m'fis, &quot;l'Assembli&eacute;e fit une bouonne chose en d&eacute;cidant qu'&agrave; l'av'n&icirc;n le Recteur en form&eacute;tha part. Il est vrai tch'i' n'pou&oacute;rra pas &eacute;tre s&ucirc; un comit&eacute; d'Principaux seulement mais ch'la n'li f'tha pas grand m&acirc;, car ch'est bein rare qu'nou vait ditet&quot;.<br/>
<br/>
&quot;Apr&egrave;s chonna, Moussieu, la Merrienne voulit saver tch&egrave;sque &eacute;tait la position pour les fermiers et l&ucirc;s patates chutte saison. &quot;I' m'semblye&quot;, ou dit &quot;que en r'f&ucirc;sant d'accepter le 'Marketing Board', i' n'ont pas amend&eacute; l's affaithes hardi. Par exemplye, tu n'pou&ocirc;rras pas vendre tes patates au p&ucirc;s offrant, comme par l'p&acirc;ss&eacute;. Tu'&eacute;thas &agrave; exporter &agrave; commission, comme tout l'restant&quot;.<br/>
<br/>
&quot;Ch'est vrai, malheutheusement, Merrienne&quot;, j'li dis &quot;J'&eacute;thai ou bein &agrave; patchi mes patates ou les faithe patchi par un marchand, tout &agrave; commission. L&eacute; pou&ocirc;re Emile Pallot, tch'avait tant travaillyi pour l&eacute; 'Marketing Board', dait &eacute;tre bein d&ecirc;gou&ocirc;t&eacute;, mais j'avais ou&iuml; la s'maine p&acirc;ss&eacute;e que y'avait ocquo hardi d'fermiers tchi 'taient contre. Bein seux i' peuvent ocquo exporter l&ucirc;s produit par le moyen du 'Co-operative', tchi fit assez bein l'ann&eacute;e p&acirc;ss&eacute;e&quot;.<br/>
<br/>
&quot;J'qu'menche &agrave; craithe,&quot; ou dit, &quot;que d'vant long, j'&eacute;thons p&ucirc;s d'saisons d'patates. Nou m'a dit qu'&agrave; la vendue par l&eacute; Sieur Maillard chutte semaine, la s'menche s'vendait &agrave; quatre chelins, casse et tout et que tout l'restant &agrave; la vendue se vendit &agrave; raide bouon marchi&quot;.<br/>
<br/>
&quot;V&egrave;the&quot;, j'li dis, &quot;m&ecirc;me la volaille: par exemplye, des poules &agrave; quatre chelins ou d'm&ecirc;me bouonnes &agrave; bouoillyi. Et tu sais, Merrienne, qu'une bouonne poule bouoillie &agrave; chu prix-l&agrave; est miyeu marchi qu'une livre de lard &agrave; chinq ch'lins&quot;.<br/>
<br/>
&quot;Ch'est bein vrai,&quot; ou s'accordit, &quot;et quand tu voudras du lard au fou, Ph'lip, i' faudra que tu'aille alleurs pour, car, quant &agrave; m&eacute;, j'n'en accate pas d'autre.&quot;<br/>
<br/>
Pour vos dithe, Moussieu, j'n'&eacute;thais pas d'peine &agrave; m'en p&acirc;sser, car i' y'a longtemps que notre fou n'en pas veu. I' n'y a ocquo jamais yeu un lard tchi valait ch&icirc;nq ch'lins la livre, sinon p't'&ecirc;tre &agrave; Nou&eacute; quand les gens ont trop d'sous &agrave; d&ecirc;penser.<br/>
<br/>
La Merrienne n'avait pas fini. &quot;Chu m&acirc;t-l&agrave; &agrave; Fr&eacute;mont, que tu'appelais un crime&quot;, ou qu'menchit: &quot;l's Etats en ont-i' p&acirc;sl&eacute;?&quot;<br/>
<br/>
&quot;Si j'avais peut y'aller&quot;, j'li dis, &quot;j'&eacute;thais 't&eacute; l&agrave; de bouonne heuthe agniet mais ma gambe gauche m'faisait si ma que j'ai d&eacute;cid&eacute; d'rester ichin aupi d'man feu. Mais un amin m'a t&eacute;lephon&eacute; pour m&eacute; dithe que y'avait yeu hardi d'opp&ocirc;sition dans la Chambre. Par chein que j'en comprends l'affaithe r'veindra d'vant l's Etats la s'maine tchi veint mais quant au r'sultat tu es aussi savante comme m&eacute;. I' pathait qu'en changeant la position du m&acirc;t l's Etats &eacute;thaient &agrave; payi une &ecirc;norme somme&quot;.<br/>
<br/>
&quot;Mais,&quot; ou s'fit, &quot;pourtchi que l'publyi ne fut pas consult&eacute; d'vant qu'les travaux futent qu'menchis?&quot;.<br/>
<br/>
&quot;Une dr&ocirc;le d'affaithe,&quot; j'li dis, &quot;mais tu 'sa contente de saver qu'les deux D&eacute;put&eacute;s de ta p&acirc;raisse, Saint Louothains, ont vot&eacute; du bouon bord&quot;.<br/>
<br/>
&quot;Et l'John Baudains?&quot;<br/>
<br/>
&quot;Je n'si pas seux&quot;, j'li dis, &quot;mais, enfin, y'avait une m&acirc;jorit&eacute; de quatre vouaix, et ch'tait assez. &Agrave; ch'teu bouonnefemme tch&egrave;sque tu dis d'une p'tite fais &agrave; b&egrave;the pour c&eacute;l&eacute;brer la grande occ&acirc;sion?&quot;<br/>
<br/>
&quot;Eh bein&quot;, ou s'fit s&eacute; l'avant d'sa tchaise &quot;j'avons p&acirc;sl&eacute; hardi et, comme t&eacute;, j'ai un mio s&eacute;. Une bouonne t&aacute;sse de tais ne nos f'thait pas d'm&acirc;&quot;.<br/>
<br/>
&quot;Un bouon v&eacute;rre d&eacute; rhum caud&quot;, j'li dis, &quot;avec du chucre et une tranche d&eacute; limon nos f'thait p&ucirc;s d'bein &agrave; touos les deux&quot;.<br/>
<br/>
&quot;Oh bein, pour une fais&quot; ou dit et s'en fut &agrave; l'armouaithe.<br/>
<br/>
<i><a href="lebrocq.html">Ph'lip</a>.<br/>
</i><br/>
<br/>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>

<li><a href="pmfremont2.html">La Politique et l'crime &agrave; Fr&eacute;mont</a><p>
</UL>
</FONT>
<br>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
