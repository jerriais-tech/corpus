<HTML>
<HEAD>
<TITLE>He&ucirc;theuse rencontre</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" 
content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>He&ucirc;theuse rencontre</h2></font></center><p>

<font size="-1"><i>Trenton,<br>
Michigan<br>
USA.<p>

L&eacute; 31 d&eacute; mar, 1979.</i><p></font>

&nbsp;<p>

Moussieu l'R&eacute;dacteu, <p>

La dreine fais qu&eacute; j'rencontris un d'scendant d'J&egrave;rriais d'chu c&ocirc;te-'ch&icirc;n du monde et tchi p&acirc;lait l&eacute; J&egrave;rriais, ch'tait au <a href="cannada.html">Cannada</a>. Ouaithe tch'il avait 't&eacute; n&eacute; &agrave; <a href="gdfcote.html">La C&ocirc;te</a> i' savait gentiment d'J&egrave;rriais, car san p'p&eacute;e l&icirc;'avait appr&icirc;ns &agrave; l'p&acirc;ler d&egrave;s ses p'tits jours. Un anm&icirc;n l&icirc;'avait env'y&eacute; l's almonnas d' &quot;La Nouvelle Chronique&quot; et i' s'&eacute;tait gard&eacute; fanmilyi, auve la langue d&eacute; m&ecirc;me.<p>

San p'p&egrave;e mouothit janne, et comme i' n'avait pon oui d'J&egrave;rriais pour bein d's ann&eacute;es i' y'avait un tas d'choses tch'i' trouvait tchuthieuses. I' m&eacute; d'mandit, par exempl'ye, pourtchi qu' les divisions d'contr&eacute;es dans les p&acirc;raisses 'taient appel&eacute;es 'tchilliettes&quot; &agrave; <a href="st_ouen.html">St. Ou&euml;n</a> et &quot;vingtaines&quot; dans l's aut' p&acirc;raisses.<p>

&quot;Eh bein,&quot; j'l&icirc; dis, &quot;l&eacute; mot tchilliette en li-m&ecirc;me veurt dithe, dans la vielle langue, r&eacute;colte, l'v&eacute;e d'fruits et des tailles, l'v&eacute;e d'impots, d'hommes, etc. Par extension, la tchilliette est d&eacute;v'nue l'district o&ugrave;'est qu' la l'v&eacute;e d&eacute; tout chein deu &agrave; la p&acirc;raisse est faite par un officyi paroua&icirc;ssial appel&eacute; un V&icirc;ngt'nyi.<p>

&quot;L&eacute; t&egrave;rme tchilliette est bein pus vyi qu&egrave; l't&egrave;rme vingtaine. Nou trouve mention dans des vi&egrave;rs dotch&ucirc;ments d&eacute; La Cueillette d&eacute; St. Anastase &agrave; <a href="st_pierre.html">St. Pi&egrave;rre</a> en 1503, et d' La Cuillette des Augretz, &agrave; St. Pi&egrave;rre &eacute;tout, en 1623. Sans doute, La Tchilliette d&eacute; St. Anastase a dispathu d'pis longtemps, et nou dit La Vingtaine des Augerez &agrave; ch't heu. l' n'y'a qu' St. Ou&euml;n tch'ait gard&eacute; l'vi&egrave;r nom d'tchilliette. L's aut' p&acirc;raisses appellent lus tchilliettes des vingtaines. Les St. Ou&euml;nnais sont cons&egrave;rvateurs d&eacute; vi&egrave;rs temps, et l's anciens p&acirc;lent acouo d' 'faithe eune tchillette', voulant dithe faithe eune collecte d&eacute; tchiquechose, ou d' 'faithe eune tch&ecirc;te'. Aut'fais nou faisait 'La tchilliette du Minnistre' et 'La tchilliette du Lecteu'.<p>

&quot;J'criyais qu' un, Vingt'nyi tait l&agrave; pour souangni d'v&icirc;ngt m&egrave;nages ou fanmil'yes,&quot; m&eacute;n anmin m'dit.<p>

&quot;V&eacute;the, dans les touos vi&egrave;rs temps,&quot; j'l&icirc; dis, &quot;mais l's affaithes changent auve l&eacute; p&acirc;ssage du temps. Quand j'tais mousse en J&egrave;rii il 'tait ench&egrave;rgi d'collecter l'r&acirc;t paroua&icirc;ssial, mais i' m'sembl'ye qu'&agrave; ch't heu' i'prend san tou auve les Chent'ni&egrave;rs et Offici&egrave;rs du Connetabl'ye &agrave; faithe la police, et les gens vont payi lus r&acirc;t &agrave; la salle parouaissiale.&quot; <p>

&quot;Tch'est qu' ch'est qu' un picachon?&quot; l'anmin m&eacute; d'mandit. <p>

&quot;Eh bein,&quot; j'l&icirc; dis, &quot;ch'est tout s&icirc;mpli&eacute;ment un p'tit b&eacute;tchet d't&egrave;rre dans un m&ecirc;nage mais tchi forme un trais-quarres et tch'&eacute;tait aut'fais souvent pliant&eacute; &agrave; pommi&egrave;rs. Y'a acouo un tas d'b&eacute;tchets tchi sont connus comme picachons au jour d'aniet, ouaithe qu&eacute; les bouans vi&egrave;rs noms d'clios, comme tout aut' choses, s'en vont et sont oubli&eacute;s d'pus en pus.&quot;<p>

&quot;Quand j'allis en J&egrave;rri y'a tchiques ann&eacute;es,&quot; m&eacute;n anmin continnuit, &quot;nou m'd&icirc;t qu' l&eacute; Rouai Charles II avait couochi dans eune maison dans l'carrefour du Bel Rouoya, et qu&eacute; ch'tait ch'l&agrave; tch'avait donn&eacute; l'nom au carrefour. Est'ch' vrai?&quot;<p>

&quot;Tch'est tchi sait, aujourd'aniet, exact&eacute;ment o&ugrave;'est qu' l&eacute; Rouai couochit ch&acirc;que niet quand il 'tait en J&egrave;rri y'a trais chents ans&#160;? Dans touos les cas, ch'n'est pon sa visite tch'a donn&eacute; l'nom au carrefour ou &agrave; la ma&icirc;son. Tu sai bein tch'est qu' ch'est qu'un bel,&quot; j'l&icirc; dis. &quot;Eh bein, L&eacute; Bel Rouoya &eacute;tait l'bel du Rouai viyant qu' nou-s-y gardait les canons dans les vi&egrave;rs temps.&quot;<p>

&quot;Bon!&quot; i' m'dit, &quot;j'criyais qu&eacute; ch'tait dans l's &eacute;glyises, m&eacute;, tch'i' les gardaient.&quot;<p>

&quot;Sans doute.&quot; j'l&icirc; dis, &quot;mais i' n'avaient pon assez d'run pour touos les canons dans l's &eacute;glyises, et il' en gardaient dans les salles paroua&icirc;ssiales tch'&eacute;taient conv'nabl'yes, et ailleurs &eacute;tout.<p>

&quot;J'ai acouo deux-s'trais choses &agrave; t&eacute; d'mander d&eacute; m'explyitchi,&#160;&#187; i' m'd&icirc;t. &quot;J'en ai fait eune liste dans man p'tit livre. Ah! la v'chin. Tch'est qu' ch'est qu' du temps pointu?&quot;<p>

&quot;Ch'est du temps fraid et s&eacute;&quot;, j'l&icirc; dis.<p>

&quot;Tch'est qu'ch'est qu' du c&eacute;l&eacute;rin?&quot;<p>

&quot;Ch'est un pa&icirc;sson.&quot;<p>

&quot;Et un co journieau?&quot;<p>

&quot;Ch'est un pa&icirc;sson &eacute;tout.&quot;<p>

&quot;Des god'nivelles?&quot;<p>

&quot;Ch'est des contes.&quot;<p>

&quot;Un cat d'&acirc;tre?&quot;<p>

&quot;N'en v'la eune bouanne,&quot; j'l&icirc; dis, &quot;un cat d'&acirc;tre est eune p&egrave;rsonne frilieuse tch'est tr&eacute;jous au coin du feu. Ch'tait, sans doute une expression &icirc;nvent&eacute;e d'vant tch'i' i&ucirc;sse telle chose comme du ca&ucirc;ffage central dans les maisons, et tch'i' fallait s'appr&egrave;chi d'l'&acirc;tre pour profiter d'un mio d'chaleu.&quot;<p>

Eh bein,&quot; i' m'dit, &quot;nou-s-apprend tchiquechose touos les jours et tu m'as aidgi &agrave; apprendre ma ch&acirc;re pour aniet!&quot;<p>
&nbsp;<p>
<i><a href="lefeuvre.html">George d'la Forge</a></i><p>

&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
<li><a href="cannada1911.html">Nuous Jersiais au Canada</a><p>
<li><a href="cannada1977.html">Portraits du Cannada</a><p>
<li><a href="siezse.html">Nou-s-est oquo mus d' &ecirc;tre siez s&eacute;</a><p>
<li><a href="goodtimes.html">How Mister Piteur had good times in his youth</a><p>
<li><a href="gdfdispose.html">L'homme propose, mais Dgieu dispose</a><p>
<li><a href="totemes.html">Les M&acirc;ts d'T&ocirc;t&egrave;mes</a><p>
<li><a href="cannada.html">Les Prov&icirc;nces du Cannada</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
