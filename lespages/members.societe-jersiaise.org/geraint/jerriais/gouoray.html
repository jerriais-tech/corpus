<HTML>
<HEAD>
<TITLE>La Bat&acirc;le d&eacute; Gouoray</TITLE>
<META  name="keywords" content="Jèrriais, poetry, Gorey Castle, Mont Orgueil, Channel Islands, îles anglo-normandes, oyster riots">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P><CENTER><font color="#215e21"><h2>La Bat&acirc;le d&eacute; Gouoray</h2></font></CENTER></P>

&nbsp;<p>
<CENTER><IMG SRC="chate.jpg" WIDTH=400 HEIGHT=218 alt="Le Vi&egrave;r Chat&eacute;"></CENTER><p>
&nbsp;<p>
<CENTER><TABLE><TR><TD>
<P><font color="#215e21">CHANT PREMIER.</font></P>
<P>Au pi des murailles d'chu noble et vier ch&acirc;t&eacute;,<BR>
Que d'pis tant d'ann&eacute;es la m&eacute; vingt bagn&eacute;,<BR>
Et d'iou qu'nou peut vaie, sus les c&ocirc;tes de France,<BR>
Des maisons, des moulins, et l'cliochi de Coutance;<BR>
Des sablions, des roquiers, de p'tits et d'grands batiaux,<BR>
Qui vont et qui vennent, qui remuent chu ches iaux;<BR>
Est un h&acirc;vre qui nagu&egrave;res, pouore, calme et tranquille,<BR>
Contenait trais batiaux touon&eacute;s sus lus quilles,<BR>
Des mouochiaux d'gallots et d'&eacute;calles de ba&icirc;nin,<BR>
Pus d'unne sale mare ou&eacute; nageait du fretin,<BR>
Du vraic, unne vieille ancre, deux dranets et une s&egrave;ne,<BR>
Unne corde &agrave; siqui des c'minsoles sans gu&egrave;nnes,<BR>
Siex cliavets &agrave; houmards, quiques avirons,<BR>
Deux s'trais bijueuques qu'nou zappelait maisons,<BR>
Et d'&eacute;fans cracheurs qui, manque de braies,<BR>
Se vautraient dans la vase, comme des b&ecirc;tes &agrave; saie.<BR>
Mais d'pis qu'acheteurre nos Messieus d'<a href="etats.html">Z&eacute;tats</a>,<BR>
Baillent tant de lus goule, et font tant d'embarras,<BR>
Et qu'nos savans Ministres, ov tout lus zesprit,<BR>
Ne disent quasi ren sur les lois de G&ecirc;ri,<BR>
Et qui laissent tout couore, comme ava le russ&eacute;,<BR>
Comme si zavaient peue seulement d' ouvri le b&eacute;.<BR>
Faut y s&eacute;tonner qu'les affaires vont de travers,<BR>
Et qu'nou s'en s&eacute; print &egrave;s pouores hitriers,<BR>
Qui ne pensaient gu&egrave;res au mitan d'lus travas,<BR>
D'av&eacute; ren &agrave; d&eacute;m&ecirc;ler ov Messieus des Etats......<BR>
Autefais du mains, sus les vielles h&icirc;tri&egrave;res,<BR>
J'p&ecirc;quions tranquillement, comme faisaient nos grand'p&egrave;res,<BR>
Mais v'la tout d'un coup, que par un biau matin,<BR>
Y s'avisent 'nou ne sait trop, par qui l'&eacute;vr&eacute;din,<BR>
De nos faire eune Cauchie, et de tr&eacute;buqui des sou,<BR>
Pour rappr&eacute;chi Gouoray des roquiers d'Echr&eacute;hou.<BR>
Belle av&egrave;ne, cryious poun? Et en vraies t&ecirc;tes craquies,<BR>
Cryiant qu'l'zitri&egrave;res &eacute;taient toutes &eacute;naquies,<BR>
Les v'la un biau jour, tout et ben &eacute;bahis,<BR>
Qui fou&ocirc;ttent dans la m&eacute;, quatre et chent mille louis!<BR>
Cryiant s'm&eacute; d'zitres comme nou s&eacute;me du persi,<BR>
Dans l'fins fond d'la m&eacute;, ou ben sus le gravi.<BR>
Et ch'qui lia d'mus ocouore, ov tout chunna,<BR>
Chest qui nos d'fendirent d'all&eacute; p&ecirc;qui par l&agrave;,<BR>
Ni sus les viers bancs ou&eacute; j'allion nagu&egrave;res,<BR>
D'vant qu'd'&ecirc;tre braisis, avec nos bouons grand-p&egrave;res.<BR>
I criyaient nos faire craire, &agrave; nous viers gaillards,<BR>
Qu'nou prend les p&ecirc;queurs comme nou happe des hommards;<BR>
Mais j'lus fimes b&eacute;t&ocirc;t vaie que, maugr&eacute; lus caquet<BR>
Nou peut, aussi ben qu'ieux, d'vis&eacute; au cabaret.<BR>
Et v'la qu'un biau matin, siez le vier M&eacute;ce Coutanche,<BR>
Tandis qui baragouinaient &acirc; ieune de lus S&eacute;ances,<BR>
J'nos rassembli&egrave;mes tous, et jur&ecirc;mes, par ma f&eacute;,<BR>
D'lus saut&eacute; sus l'co, et d'lus ch&acirc;qui la p&eacute;,<BR>
Si r'fusaient d'entendre toutes les belles raisons<BR>
Que j'avion fait mettre dans nos p&eacute;titions......<BR>
.....I' refusent!...... J'l'apprenon!..... et les v'la qui d&eacute; hallent<BR>
P'tit &agrave; p'tit d'chute <a href="gdfhist.html">Cohue</a>, l&agrave; oui zont lus Salle:<BR>
J'lus sauton sus la frippe, et dans deux strais coups,<BR>
Je les &ecirc;travelimmes b&eacute;t&ocirc;t chen d'sus d'sous.<BR>
Nou zen happi iun par ses deux pann&eacute;es,<BR>
Deux autres rou&ocirc;lirent bas, touos &ecirc;travel&eacute;s;<BR>
Les uns halent par ichin, les autres par ilo,<BR>
Ch'tinchin culbute ch'tinna, et se rompt quasi l'co.<BR>
Et si ch'navait poun tet pour lus diantre de valetaille,<BR>
Lus police, lus b&acirc;tons, ch'tait &agrave; nous la bataille;<BR>
Car j'en happi iun pa l'frouquet de ses braies,<BR>
Et chaquis la b&eacute;daine &agrave; pus d'un villais,<BR>
Qui s'rappelront de m&eacute; d'ichin &agrave; quique temps;<BR>
Ch'qui lus apprendra &agrave; se moqui des gens.<BR>
Enfin, renforchis par un pus grand nombre,<BR>
Et nous effrit&eacute;s par un spectre ou unne ombre,<BR>
Qui vint se plianter sus les d' gr&eacute;s d'la Cohue,<BR>
Nos &eacute;galuer tous, et nos bailli la br&eacute;lue,<BR>
(Ch't'ombre &eacute;tait chenne du vier <I>Monsieu Mol&eacute;</I>,<BR>
Un vrai revenant, qui vint &agrave; tous nos p&acirc;l&eacute;,<BR>
Et qui quitti sa tombe, o&ugrave; il 'tait d'pis chent ans,<BR>
Expr&egrave;s pour nos vengi et faire peue &egrave;s enfans,)<BR>
Si tant et si ben, comme j'vos le disais acheteurre,<BR>
Que nos gens effritais se minrent touos &agrave; coeure;<BR>
Et couorirent si ben qui se trouvirent en prison,<BR>
Touos enfantom&eacute;s par chute sac..... vision.<BR>
Tout che que vos dis l&agrave; est vrai, sus parole,<BR>
Demandez-le plut&ocirc;t &agrave; mon vaisin Nicolle:<BR>
Ou si ou ne voulez poun craire un pouor vier p&ecirc;queux,<BR>
Vyis l'zautres paraisses: passez par <a href="st_sauveux.html">Saint Sauveux</a>;<BR>
Ou si ou zaimez-mus, couorez jusqu'en ville,<BR>
Et pis venez me dementi, m&eacute; qui demeure &agrave; <a href="grouville.html">Grouville</a>;<BR>
Ben qu'&agrave; dire vrai nou m'a dit que je fus n&eacute;<BR>
Dans la Ville-&agrave;-l'Ev&ecirc;que, paraisse d'<a href="la_trinnete.html">la Trinet&eacute;</a>;<BR>
Et que Jeanneton ma femme sait sortie de <a href="st_martin.html">St. Martin</a>,<BR>
Tout che que je conte l&agrave;, n'est poun du gnolin......<BR>
En prison encliav&eacute;s, i nos firent un proc&egrave;s,<BR>
Je m'en d&eacute;hallis m&eacute;, atou de nettes braies;<BR>
Les autres viers gar&ccedil;ons s'en revinrent &agrave; Gouray,<BR>
Putot que d'renne faire, ramasser du vraiq:<BR>
Mais d'senfautom&eacute;s ches h&icirc;tres nos tentaient,<BR>
Et pis ches Anglais y nos les happaient,<BR>
J'nos mimmes donc d'ov ieux; et fummes en flottille,<BR>
Dragui comme devant, sus les bancs de Grouville.</P>

<P><font color="#215e21">CHANT DEUXIEME.</font></P>
<P>Aimable D&eacute;esse, qui par monts et par vaux,<BR>
Chevauche et vais partout, sans hernais ni j'vaux;<BR>
Qui voles comme le vent, et qui dans un clin d'gui,<BR>
Va de Rome &agrave; Paris, ou de Londres &agrave; G&ecirc;ri;<BR>
Qui quiquefais vins &eacute;pi&eacute; ch&egrave; qui se fait en ville,<BR>
Et dans un p'tit saut, va le cont&eacute; &agrave; Grouville,<BR>
Aimable RENOMM&Eacute;E! qui &eacute;tais &agrave; Gouray<BR>
En mil-huit-chent trente-huit, le douzi&egrave;me jour de Mai,<BR>
V&eacute;tan donc nos cont&eacute; qui furent les malheurs<BR>
Qui m'nichirent chu jour-l&agrave;, les endiantrais p&ecirc;queurs.<BR>
Cryiais ti donc, ches gens, qu'nou les laisse'rait p&ecirc;qui<BR>
Sus les bancs de Grouville pour les &ecirc;naqui,<BR>
Et qu'nou les lairait, les laidures qui sont,<BR>
Se moqui des lois, et des gens qui les font.<BR>
N&acirc;nin, n&acirc;nin, pardingne: et pourtant ou verrez<BR>
Qui s'fichaient des gens jusques souos lus nez.<BR>
I'n'se contentaient poun d'aller dragui la niet,<BR>
I'ziallais de m&eacute;jeu, i'ziallais &agrave; minniet:<BR>
Tant et si ben qu'un jour, et ch'&eacute;tait le neu d' Avri,<BR>
Sus la Frouguie des Gr&egrave;ves, i s' en furent tous p&ecirc;qui.<BR>
La Police eut vent de tout ch&eacute;s men&eacute;es<BR>
Que faisaient ch&eacute;s gaillards &agrave; toutes les mar&eacute;es,<BR>
Et l'zavaient avertis d&eacute;j&agrave; deux strais fais<BR>
Que s'i persistaient &agrave; viol&eacute; ainchin les lois,<BR>
Nou ferait san dev&eacute;, et que, bouan gr&eacute; mau gr&eacute;,<BR>
Nou les saisirait tous &agrave; quique bouan saquet.<BR>
I' n'en tinrent aucun compte. Eune fais hors du H&acirc;vre,<BR>
Qu'est qu'&icirc;rait l'zemp&ecirc;chi de dragui sus chu sable?<BR>
Qui couorerait souotre ieux, eune fais dans lus batiaux:<BR>
Serait-che la police, juquie sus d'zanimaux?<BR>
Qui vins-je don nouos saisi, qui vennent donc y-&eacute;prouv&eacute;,<BR>
Je les jetteron &agrave; liau, je les flianqueron dans la m&eacute;.<BR>
Vla partout les d'vis de la rebellion,<BR>
Nou p&acirc;le comme des gens qu'iont perdu la raison.<BR>
Nia poun de gnolin, nia sorte de sottises,<BR>
Que n'disaient entr'ieux, au mitan de la brise,<BR>
Qui poussaient les batiaux en touos sens dans la baie,<BR>
I p&ecirc;quaient, y chantaient, i zetaient dans la joie;<BR>
Mais tout d'un coup, ne v'la que b&eacute;t&ocirc;t i zepie<BR>
Un cutter ben mont&eacute;, qui sort de la cauchie;<BR>
I regardent...... ch'est l'INCA, le bat&eacute; des Etats,<BR>
Qui s'en venait vers ieux; i n'sy attendaient pas.<BR>
Ossin! i demeurirent sots comme des lanchons<BR>
Qu'nou vendait autefais dans de petits guichons;<BR>
Tout de m&ecirc;me, nou ne put pas ocuore les saisi,<BR>
Mais nou mint touos lus noms sus unne fielle de papi;<BR>
Et le jour en si&eacute;vant l'affaire de chu jour,<BR>
Nou zeut soin de la mettre souos les yeux de la Cour;<BR>
Ch'est l&agrave; qu'i l'ien eut d'dit, et ben long et ben large,<BR>
Contre les p&ecirc;queurs qu'avaient commis cht'ouotrage,<BR>
Et qu'avaient touos jur&eacute; sus lus ptits et grands diables,<BR>
Qui s'vengeraient chu coup-l&agrave; sus lus Conn&eacute;tables,<BR>
Et qui les paieraient &agrave; Gouray ou &agrave; Grou&iuml;lle,<BR>
Des coups qui z'savaient rechu dans le marchi en ville:<BR>
La fais que l'Z&eacute;tats &agrave; tort ou &agrave; rason,<BR>
Lu d&eacute;fendirent de dragui sans lus permission.<BR>
Quand la Cour ouit chunna, Dame! i l'iu douc biau gi<BR>
Parmi les gens de justice qui faillirent lus m&acirc;ri.<BR>
Sait peue ou prudence, nou ne sait pour trop bain<BR>
La Cour renv'ya l'affaire &egrave;s Etats le lendemain.<BR>
Dame! ch'est que d'chu coup g'navait poun de qui rire,<BR>
Car, l'G&eacute;n&eacute;ra y &eacute;tait, et c'hest assez vos dire,<BR>
Qu'les Messieus de la Cour, appy&eacute;s comme i z&eacute;taient,<BR>
So&ucirc;tiennent qui fallait taire respecter les lois:<BR>
...... Nou ne perdit poun de temps, comme ou l'vyis bain,<BR>
Car, nou bailli d'zordres pour que le lendemain,<BR>
L'Artillerie, la milice du R&eacute;giment de la Ville,<BR>
Iraient ov les <I>Rifles</I> jusqu'au del&agrave; de Grou&iuml;lle,<BR>
Pour aigui la Police &agrave; saisi les p&ecirc;queurs,<BR>
Qu'nou pouvait ben appeler de mis&eacute;rables p&eacute;cheurs.<BR>
Sitot dit, sitot fait; nou va trouver BRAMHALL,<BR>
Qui se trouvait par chance dans <I>Medical Hall</I>,<BR>
Marchandant eune purge pour r&eacute;duire la bedaine,<BR>
Qu'i porte au Dimanche comme &egrave;s jours sus semaine,<BR>
Pour li dire d'all&eacute;, atou sa grosse clioche,<BR>
Dans les rues de la ville, et ouvri sa p'tite bouoche.<BR>
Et crier, "Es armes, citoyens! la PATRIE en dangi<BR>
"Requiert vos services, chest m&eacute; qui vos l' dit;<BR>
"Montrous intr&eacute;pides comme de vaillans gar&ccedil;ons,<BR>
"Pour demain, &agrave; neuv heures, naitissis vos cannons,<BR>
"Et que dans le Marchi l&agrave; ou&eacute; nou vend les b&ecirc;tes,<BR>
"Qu'nou vos vaie tous au nombre de siez chents t&ecirc;tes."<BR>
A ch'tappel nationnal, chacun se mint en d'v&eacute;<BR>
De prendre ses armes et de les ben &eacute;cur&eacute;,<BR>
Pour qui parussent mus &egrave;s rayons du solet,<BR>
Qui devait li&egrave;re le lendemain au H&acirc;vre de Gouoray.<BR>
Je n'vos dis pas ichin par comben de raisons<BR>
Les femmes, filles et m&egrave;res forchirent de lurons<BR>
A rester malgr&eacute; ieux &agrave; soigni lus travas<BR>
P&ucirc;t&ocirc;t que d's'expos&eacute; au dangi des combats......<BR>
......Tout chu train et chu brit, et ch&eacute;s cris d'allarmes,<BR>
A pus d'eune hardelle fit coul&eacute; des larmes;<BR>
Car si ch&eacute;s p&ecirc;queurs allaient donc lus m&acirc;ri,<BR>
Tir&eacute; sus nos gens, et nos les tr&eacute;buqui.<BR>
Mon doux p&egrave;re b&eacute;nin!...... Non, i nieront pas,<BR>
Ou ben chessa d'forche qu'nou l'zarrachera d'nos bras.<BR>
Malgr&eacute; ch&eacute;s belles raisons, ch&eacute;s cris, chute cliameur,<BR>
Les villais se condirent avec gloire et honneur,<BR>
Et d&egrave;s le lendemain, Artilleurs et Soudards,<BR>
Se trouvirent rangis souos lus Etendards;<BR>
Et ben certainement que les Cannoniers,<BR>
A se rendre &agrave; Gouoray, ne furent pon les dreniers;<BR>
Les Piffres et les Tambours, et jusqu'&agrave; la musique,<BR>
Tapaient et sufflaient sans av&eacute; la colique;<BR>
Les Grenadierts &eacute;tou, et la <I>Light</I> compain&eacute;,<BR>
En bouan nombre y&eacute;taient; car j'les vi pass&eacute;,<BR>
Ayant &agrave; lus t&ecirc;te, juqui dans d'z&ecirc;triers,<BR>
Lus vaillant Coronel, et touos lus zofficiers.<BR>
......Arrivaits &agrave; Gouoray, au pi des murailles,<BR>
Tout pr&ecirc;t du vier ch&acirc;t&eacute;, i s'rangirent en bataille,<BR>
Tandis que la Police fut saisi mes mignons,<BR>
Qui n'&ocirc;s&eacute;rent dire mot en vyiant ches canons,<BR>
Qui l' z&eacute;raient culbutais au fin fond de la m&eacute;,<BR>
Si z'avaient ouert la goule ou seulement clignet&eacute;.<BR>
......M'n'histoire est quasi dite; car touos les h&icirc;triers<BR>
Furent saisis p'tit &agrave; p'tit, et fait prisonniers.<BR>
I zurent peue chute fais l&agrave;, et baill&icirc;rent caution,<BR>
Aimant mus pay&iuml; que d'aller en prison.<BR>
Et quand chute affaire fut toute arrangie,<BR>
Nou bailli &egrave;s soudards &agrave; mangi unne bouchie.<BR>
...... Mais j'oubliais d'dire que chu pouor G&eacute;n&eacute;ra,<BR>
Qui c'mandait l'zhommes empi&eacute;ri san ma;<BR>
Car il 'tait malade, et malgr&eacute; les docteurs,<BR>
I voulut s'rendre l&agrave; ou&egrave; l'app&eacute;lait l'honneur;<BR>
Ben ma lien print: car i vint de pi&egrave;re en pi&egrave;re:<BR>
En mourut, et enfin fut port&eacute; au chimeti&egrave;re,<BR>
A travers les rangs de toute la milice,<BR>
Qui en le regrettant, l'y rendaient justice......<BR>
......Mais, je vais trop loin: allons pus douochettement,<BR>
Devant qu'de p&acirc;ler de sa belle enterrement,<BR>
I faut que ma Muse un p'tit brin s'repose,<BR>
Pour vos dire b&eacute;tot quiqu'autre triste chose.</P>

<P><font color="#215e21">CHANT TROISIEME.</font></P>
<P>P&acirc;l&eacute; d'enterrement &agrave; abon de bouones gens,<BR>
Chest r&ecirc;velli en ieux de divers sentimens:<BR>
Rappell&eacute; &egrave;s un qu'&agrave; tet jour de l'ann&eacute;e<BR>
I furent &agrave; tet bord prendre eune bouone ventr&eacute;e.<BR>
Souos pr&eacute;texte d'honorer la m&eacute;moir d'un vaisin,<BR>
I se stoffent la bedaine de g&acirc;che et d'bouan vin......<BR>
Chest rappeler &agrave; d'autres le chagrin qui zurent<BR>
Quand lus p&egrave;re ou lus m&egrave;re, ou lus p'tits mouorurent,<BR>
......Je me rappelle ocouore de chu temps nagu&egrave;re,<BR>
Nia d&eacute;j&agrave; ben ben d'zann&eacute;es, quand mouorut grand-p&egrave;re.<BR>
Niavait pon tant d'orgui quand j'tais p'tit gar&ccedil;on;<BR>
Car j'fu au chimeti&egrave;re en rouoge cotillon,<BR>
Condit par la main d'man p&egrave;re, qui portait<BR>
Les braies de corderai que grand-p&egrave;re laissait;<BR>
Et qui fut consilli, pour para&icirc;tre pus triste,<BR>
D'all&eacute; emprunt&eacute; la casaque du Ministre;<BR>
Car, dans chu temps ilo, quand j'&eacute;tais qu'un av&eacute;,<BR>
Niavait qu'les Ministres qui s'habillaient en n&eacute;.<BR>
Et man chier p&egrave;re qui d&eacute;j&agrave; n'est pus,<BR>
N' avait qu' eu ne casaque pas d&agrave; mainqui blue.<BR>
Ma pouore m&egrave;re qui plieurait, ov sa robe de serge.<BR>
Qui ne liavait cou&ocirc;tet que douze sous la verge,<BR>
Avait pus d'chagrin que ses belles vaisinnes<BR>
Qui baillent eune &eacute;cu pour lus bomb&eacute;zinnes,<BR>
Ou qui s'affublent anniet dans des bonnettes de souaie,<BR>
Faisant minne de plieur&eacute; pour mus cachi lus jouaie,<BR>
Et montr&eacute; &egrave;s curieurs lus finnes tailles pinchies,<BR>
Par-dessous lus belles robes, quand i sont ben lachies.<BR>
H&eacute;las, mon Grand Gui! Ou est don chu vier temps,<BR>
Quand tout le monde plieurait en si&eacute;vant ses parens<BR>
A l'Eglise, au chimeti&egrave;re, sans jamais av&eacute; creu<BR>
Que le chagrin se nichait autre que dans le cueur.<BR>
A ch'teure chest des <I>Neuches</I>, nou s'habille &agrave; grands frais,<BR>
Nou dirait que les morts s'en vont tout expr&egrave;s<BR>
Pour donner occasion de rempli la maison<BR>
De gens qui n'y vennent que pour faire carillon.<BR>
Faut des cyrpes et des gants, des porteurs, des prieurs,<BR>
Des gens &agrave; gages, des mangeurs, des plieureurs,<BR>
Unne herse et des g'yaux, ov la t&ecirc;te emplum&eacute;e,<BR>
Qui co&ucirc;tent pus de frais q'nou n'gagne dans l'ann&eacute;e.<BR>
Ah! si dans le chimeti&egrave;re mnon graud-p&egrave;re se dr&eacute;chait,<BR>
Du temps et des coutummes, h&eacute;las! quest qui dirait,<BR>
'Rconnaitrait i, parmi ches biaux habits,<BR>
Ses enfans et les leurs; ses grands et p'tits fils.<BR>
'Rprenons notre sujet, et ne batignolions pus<BR>
S us ch'qui se fait siez les gens o&ugrave; ch'qui se passe dans la rue;<BR>
Que le monde sait plein d'orgui, qu'est qu'ou voulez qu'jy fa&icirc;che,<BR>
De les en piccagni, est che que ch'est la ma pli&egrave;che:<BR>
J'ai ben d'aute chose &agrave; faire: et vous qui en grignis,<BR>
Valous d'abon mus qu'ieux: &eacute;tous ben mus rassis?<BR>
Quand &egrave;s enterremens ou zallais vos landrer<BR>
Est-che pour baire ou mangi, ou est-che pour y pleurer?<BR>
Qu'il en sait ch'qui voudra, je veux ben vos en craire,<BR>
Ainchin si ou voulez, j'm'en vais fini m'histoire....,.<BR>
......De m&ecirc;me qu'le brave PIERSON, au p&eacute;ri de sa vie,<BR>
Mouourit en combattant pour sauver la patrie,<BR>
Et quit bas raide mort, en entrant dans l'marchi,<BR>
Aderchi par unne balle qui vint le tr&eacute;buqui.<BR>
De m&ecirc;me le brave CAMPBELL, en allant &agrave; Gouoray,<BR>
Print fraid, et mourut le douzi&egrave;me jour de Mai,<BR>
Au grand regret de tous, et de l'ile toute enti&egrave;re,<BR>
Qui regrettait en li un bouon homme, un bouon p&egrave;re.<BR>
Ossin fallut v&eacute;e, comme chacun s'fit un d'v&eacute;,<BR>
D'aller &agrave; s'n'enterrement pour montrer san resp&eacute;.<BR>
La Cour et les Etats, ainchin qui le devaient,<BR>
Ordonnirent un grand <I>deu</I> parmi touos les J&ecirc;riais,<BR>
Et partout la Milice, souos les armes appel&eacute;e,<BR>
Vint ocoure embelli chute ben triste journ&eacute;e.<BR>
Soudards et Officiers, tant &agrave; pi qu'&agrave; cheva,<BR>
Infanterie, cavalerie, chest &agrave; qui y vindra.<BR>
Chacun dans ses quartiers, s'assemblit de bouone heure,<BR>
Pour si&egrave;re lus G&eacute;n&eacute;ra dans sa triste demeure.<BR>
Des diverses p&acirc;raisses, nou les vit touos en ville<BR>
D&egrave;s neuv'heures du matin, pour se rangi en file<BR>
D&eacute;pis la Grand-Maison l&agrave; ou&eacute; le corps g&icirc;sait,<BR>
Tout le long des rues par l&agrave; oui devait pass&eacute;.<BR>
Et formant ainchin deux longues rangies<BR>
Form&eacute;s par les soudards des basses compangnies,<BR>
Qui str&eacute;chaient lus rangs depis Saint-Sauveur<BR>
Jusqu'&agrave; <a href="helier.html" target="_self">St. H&eacute;li</a> dans toute sa longueur.<BR>
Entre'ch&egrave;s deux lingnes le corps devait passer,<BR>
Pour se rendre &agrave; l'&eacute;glise, o&ugrave; n'ou devait l'enterrer.<BR>
Mais qu'est qui pouora dire d'une mani&egrave;re int&egrave;gre,<BR>
L'ecliat, l'ordre, la pompe, de chu convoi fun&egrave;bre,<BR>
Solemnel et grave, triste et m&eacute;lancholique,<BR>
Et les &eacute;chos plaintifs de chute noble musique,<BR>
Et le bruit des canons, m&ecirc;l&eacute; &agrave; la douleur<BR>
Es sangliots, &egrave;s soupirs d'une famille en pleurs?.......<BR>
Eprouvons pourtant: car comme dit le proverbe,<BR>
Qui n'risque r&egrave;n n'a r&egrave;n; et quou&eacute;que Po&egrave;te en herbe,<BR>
J'verrai si je pouorai vos bailli quique id&eacute;e<BR>
Du spectacle inoui de chute belle journ&eacute;e.<BR>
Tandis qu'n'ou z'allignait de touos c&ocirc;t&eacute;s la troupe,<BR>
Tout le monde remplissait partout la grand'route<BR>
Qui condit &agrave; l'H&ocirc;tel du <a href="gouverneux.html">Lieut'nant Gouverneur</a>,<BR>
Ou&egrave; nou zavait pli&eacute;chi unne belle garde d'honneur.<BR>
A douze heures justement, que d'vait &ecirc;tre le signal,<BR>
De mettre en marche chu cort&egrave;ge fun&eacute;ral,<BR>
Le bruit du canon, tir&eacute; du ch&acirc;t&eacute;,<BR>
Vint dire &agrave; tous qui l'&eacute;tait temps de remuer.<BR>
Ah Dam! fallait v&eacute;e comme nou se rengorgeait,<BR>
Souos s'n'uniforme pour para&icirc;tre pus b&eacute;;<BR>
Et comme les cavaliers sus lus g'vaux s&eacute; dr&eacute;chaient,<BR>
Pour montrer lus plumasses et <I>str&eacute;tchi</I> lus bianche braies.<BR>
Si t&ocirc;t que d'marchi, les ordres furent donn&eacute;es,<BR>
Nou levi les gu&eacute;rets et ermui ses pann&eacute;es.<BR>
Le premi qui en t&ecirc;te (pas des g'vaux, je vos prie,)<BR>
Qui ouvrit la marche, &eacute;tait de l'Artillerie,<BR>
Si&eacute;vi de <I>Troopers</I> touos ben &eacute;peronn&eacute;s,<BR>
L'&eacute;p&eacute;e nue au poing, et touos ben mont&eacute;s.<BR>
Pis les La&iuml;te Compagnies de touos les r&eacute;gimens,<BR>
Formant un bataillon, serrant touos ben lus rangs;<BR>
Les armes renvers&eacute;es, et marchant douochement,<BR>
Par sub-divisions, d'un pas ferme et dolent;<BR>
Apr&egrave;s ieux venaient lus bruyantes trompettes,<BR>
Qui chu jour-l&agrave; avaient perdu lus luettes;<BR>
Pis venaient les Grenadiers, formant un bataillon,<BR>
Egalement distribu&eacute;s par sub-division;<BR>
Pis nou z'entendait un chant m&eacute;lancolique,<BR>
Que jouait tristement unne belle et bouone musique.<BR>
Sievait apr&egrave;s ch'la, en rangs ben serr&eacute;s,<BR>
Deux s'trais compagnies de Carabiniers;<BR>
Soudards aguerris &agrave; de rudes exercices,<BR>
Et qui r'hauchaient acouore l'&eacute;cliat de la milice,<BR>
Marchant d'un pas ferme, le corps renvers&eacute;,<BR>
Draits comme unne perque, sans nul bord r'gard&eacute;.<BR>
Dri&euml;re ieux lus musique, de <I>Bugles</I> compos&eacute;e,<BR>
Modulait des accords mollement cadenc&eacute;es:<BR>
Pis de trieze bouches &agrave; feu, composant l'Artillerie,<BR>
Avec touos lus hommes i'z&eacute;taient si&eacute;vis;<BR>
Chaque pi&egrave;che renvers&eacute;e, en signe de deuil,<BR>
Pr&eacute;c&eacute;dait de loin le cort&egrave;ge et l'cercueil,<BR>
Accompagn&eacute;s de lus ben bouonne musique,<BR>
Et du feu Gouverneur les fideles domestiques.<BR>
Pis v'nait les clercs, appelez-les les commins,<BR>
Ov d'zhabits d'nier drap touos neus et touos fins;<BR>
Et pis les Ministres de l'Eglise Anglicane,<BR>
Et les douze Recteurs des p&acirc;ra&icirc;sses de campangne,<BR>
Et le Vice Doyen, dans lus robes tra&icirc;nantes,<BR>
Ov des cypres, et des gants, et d'z&eacute;charpes fliottantes,<BR>
Tous, deux &agrave; deux, i marchaient gravement,<BR>
Comme nou d&eacute; marchi &agrave; eune enterrement.<BR>
......Portet par siex soudards, dont trais de chaque bord,<BR>
Objet de touos les r'gards, v'nait enfin le CORPS:<BR>
A chaque coin du drap, &eacute;tait un Coronel,<BR>
Un Majeur, ou Cap'taine, en grand deu solennel.<BR>
Pis dri&egrave;re le Corps, venait un ben biau cheva,<BR>
Qu'iavait appartenu &agrave; chu pouore G&eacute;n&eacute;ra.<BR>
Chest dr&ocirc;le, mais chest vrai que chu g'va allait d'avant<BR>
La Cour et les Etats, les amins, les parens.<BR>
A c&ocirc;tet des parens, ov de naires &ecirc;charpes,<BR>
Marchaient d'za&icirc;des de camp en lus rouoges casaques.<BR>
Pis v'nait tout seu, tranquille comme Baptiste,<BR>
Le D&eacute;put&eacute;-Gouverneux, qu'iavait donnet la liste<BR>
De touos cheux qui devaient patacoue marchi<BR>
D'pis Saint Sauveux jusqu'au Vier Marchi.<BR>
Le Bailli ap&egrave;rs li, en toute grande tenue,<BR>
Marchait tristement ov toute la cohue.<BR>
Deux &agrave; deux nou viyait les Membres de la Cour,<BR>
Divisaits qui sont, r&eacute;unis en chu jour,<BR>
Tous ov lus Robes, les eunes naires, les autes rouoges,<BR>
Nou z&eacute;rait creu v&eacute;e des pies et des rouoges-gorges.<BR>
I ne faut pon zoubli&eacute; que parmi ch&eacute;s personnes,<BR>
Se vyiaient &eacute;tou l'zofficiers de la couronne,<BR>
D&eacute;nonciaters, Avocats et m&ecirc;me l'Huissier,<BR>
I l'i&eacute;taient tous; car je les vi passer.<BR>
Jusqu'&agrave; la <I><a href="masse.html" target="_self">Masse</a></I>, pr&eacute;sent du bouan Rouai Charle,<BR>
Qu'nou v&eacute; &agrave; la Cour, &agrave; l'Audience, dans la Salle,<BR>
Et le grand <I>Sciau</I>, don du Rouai Edouard,<BR>
Fut chu jour-l&agrave; montret &agrave; touos les regards.<BR>
Apr&egrave;s la Cour, et tous ch&eacute;s biaux Messieurs,<BR>
Venait de la Reine les deux R'cheveurs,<BR>
Suivis des Soudards dabord les Fr&eacute;gades,<BR>
Et pis des matelots, qui formaient eune escouade<BR>
Qui maugr&eacute; lus voul&eacute;, en marchant tortillaient<BR>
Et r'hauchaient d'temps en temps, les cheintures de lus braies;<BR>
Pis venaient l'zofficiers de la marine royale,<BR>
Gen s accouotum&eacute;s &egrave;s vens et &egrave;s rafales;<BR>
Enfin apr&egrave;s ieux, un flioquet de bouones gens,<BR>
Qu'&agrave; les nomm&eacute; tous je perdrais b&eacute;n man temps.<BR>
Tandi qu'tou chu monde avanchait de la sorte,<BR>
L'avant-garde &eacute;tait venue tout opr&egrave;s de la porte<BR>
De l'Eglise, dont la clioche sonnait tristement<BR>
A chaque minute, attendant l'enterrement;<BR>
Et b&eacute;t&ocirc;t les cannons, par la rue des vingnes<BR>
Quittirent le cort&egrave;ge, d'apr&egrave;s la consingne,<BR>
Et furent se rangi (j'entends l'Artillerie)<BR>
Tout le long des quais opr&egrave;s la cauchie.<BR>
Les soudards qui faisaient la garde d'honneur<BR>
Etaient c'mand&eacute;s par Coronel Couteur,<BR>
Aide-de-camp du Roi, acheteure de la Reine,<BR>
Et qui print b&egrave;n du soin, et s'donnit b&egrave;n d'la peine<BR>
Pour moustr&eacute; ses hommes, villais et campagnards,<BR>
Qui en chu jour-l&agrave;, &eacute;taient touos des soudards.<BR>
......Arriv&eacute;s au chimeti&egrave;re i les fit arr&ecirc;ter,<BR>
Et tou&ocirc;n&eacute; lus armes, et pis se retou&ocirc;n&eacute;<BR>
Sus deux leignes b&egrave;n rangis appiets sus lus fusils,<BR>
Endrait l'zuns d'zautres, et tous vis-&agrave;-vis.<BR>
Et pis le cort&egrave;ge, venant p'tit &agrave; p'tit,<BR>
S'en fut &agrave; l'Eglise, en croisant le Marchi,<BR>
Au mitan de la troupe, et d'un mouoch&eacute; d'gens<BR>
Venus touos expr&egrave;s pour vaie ch&eacute;s rassemblemens.<BR>
Un soudard pli&eacute;chi sus la tour du cliochi,<BR>
Devait faire un signa, le service fini,<BR>
Pour que les canons tirissent lus rondes,<BR>
Quand nou descendr&eacute; le corps dans la tombe.<BR>
Et quand tout fut paret, touos les gr&eacute;nadiers<BR>
S'en furent chacun, dans chacun lus quartiers,<BR>
Et les <I>Light Bobs</I> &eacute;tou furent se r'pli&egrave;chi<BR>
A la t&ecirc;te des R&eacute;gimens dou&eacute; i zavaient sorti.<BR>
B&eacute;t&ocirc;t les musiques c'menchirent &agrave; sonn&eacute;,<BR>
Ch'tait le signa &agrave; tous d's'en retouon&eacute;,<BR>
Ch'tait un tintamare &agrave; fendre l'zouoreilles,<BR>
Jamais nou n'avait ou&icirc; eune discorde itelle:<BR>
Nou z&eacute;rait jur&eacute; qui l'faisaient expr&egrave;s,<BR>
Tous ch&eacute;s tambours, i vos les capuchaient.<BR>
Enfin, chacun s'en fut, &eacute;galement &eacute;difi&eacute;<BR>
D'av&eacute; veu tout comme v'la qui s'&eacute;tait pass&eacute;.<BR>
Mais les Etats, devant que d'se s'parer,<BR>
Montirent dans lus Salle pour y d&eacute;lib&eacute;rer,<BR>
De lus r'grets pour t&eacute;moign&eacute; la preuve,<BR>
Eune lettre toute triste fut &eacute;crite &agrave; la veuve.<BR>
D'la sorte qu'nou zappelle lettre de dol&eacute;ance,<BR>
Pli&egrave;ne de regrets, de biaux mots, d'&eacute;l&eacute;gance.<BR>
......Tout ch'la est ben triste: mais qu'est qu'ou voulez,<BR>
N'est i pon &eacute;crit: "Ptits et grands ou mouorez."<BR>
Et b&egrave;n qu'nou sait pi&ecirc;ssant, ainchin Dieu le veur,<BR>
I n'fait gr&acirc;ce &agrave; personne, m&ecirc;mes &egrave;s Gouverneurs.<P>

&nbsp;<p>
<i>1838</i><p>

</TD></TR></TABLE></CENTER>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="gouorray.html">Eune courte histouaithe du H&acirc;vre d'Gou&ocirc;rray et san va&icirc;sinnage</a><p>
<li><a href="chate.html">Le Vier Chat&eacute;</a><p>
<li><a href="vierchate.html">L&eacute; Vi&egrave;r Ch&acirc;t&eacute;</a><p>
<li><a href="montorgueil.html">Mont Orgueil</a><p>
<li><A HREF="grouville.html">Grouville</A><p>
<li><a href="etats.html">Les &Ecirc;tats d' J&egrave;rri</a><p>
<li><a href="politics.html">La Politique en J&egrave;rri</a><p>
<li><a href="connetable.html">La Meunicipalit&eacute; en J&egrave;rri</a><p>
<li><A HREF="masse.html">La M&acirc;sse Rouoyale</A><p>
<li><a href="chatelizabe.html">L&eacute; Ch&acirc;t&eacute; L&icirc;zab&eacute;</a><p>
<li><a href="hitres.html">D's H&icirc;tres</a><p>
<li><a href="paissons.html">Les pa&icirc;ssons en J&egrave;rriais</a><p>
</ul>
</FONT>
&nbsp;<p>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
