<html>
<head>
<title>Tape &agrave; l'Us</title>
<META  name="keywords" content="JÃ¨rriais, Jersey language, langue jersiaise">
</head>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>Tape &agrave; l'Us</h2></font></CENTER><br>
<CENTER><TABLE><TR><TD>
Tape &agrave; l'us, Cllement! tape &agrave; l'us!<br>
Pour mei de tei, je n'en veurs pus;<br>
Crei tu, ma fei, que pour tei pllaire,<br>
J'&ecirc;cout'rai trejous ten niolin?<br>
Va-t-en, va-t-en, marche ten k'min:<br>
Tu n'as pon qu'faire de me siere.<br>
<p>

Che n'tait que l'aut' jeu que j'tei vi<br>
Tel pourjaulant auv' la Nency;<br>
Tu faisais d'charme &agrave; ten id&egrave;e:<br>
Mais tu peux ach't-heu conter d'sus,<br>
Que quand je t' ouvrirai men us,<br>
L'affaire s'ra bein ramend&egrave;e.<br>
<p>

Quand tu s'rais Prince ou fils de Rou&eacute;,<br>
Ou q'tu-&eacute;rais dirigi la lou&eacute;,<br>
Ma parole n'en s'rait que toute iune.<br>
La girouette au haut du cllochi<br>
Ersemblle bein &agrave; t'n-ami&eacute;qui;<br>
Tu change autant d'feis que la Lune.<br>

<p>

Les biaux p'tits mots, les jolis d'vis,<br>
Sont-i des faits, ou bein des dits<br>
Pour faire mine de vos pllaire ?<br>
La farce est par trop bouonne &agrave; jouer,<br>
Quand nou n'y veit ni bllanc ni neir .<br>
Pour de mei, j'en counais l'histouere.<br>

<p>

Tu montres bein ten grand esprit,<br>
Et tu fais bein - tu'en as si p'tit -<br>
D'en faire un divers &ecirc;talage.<br>
Capuche accouo en &ecirc;querbot;<br>
Tape &agrave; l'us, Cllement, coume en fo:<br>
Crei-tu que tu-en d'veindras pus sage?<br>

<p>
&nbsp;<p>
<a href="legros.html">A. A. L. G.</a><br>
</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="ussellie.html">D'l'&ucirc;ssel'lie!</a><p>
<li> <a href="janvyi.html">Eune tape &agrave; l'us</a><p>
<li><a href="porte.html">La porte</a><p>
<li><a href="gdfus.html">L'us est clios</a><p>
<li><a href="taper.html">Des paffes et des oualipes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



</body>
</html>
