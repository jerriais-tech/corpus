<HTML>
<HEAD>
<TITLE>Une Seth&eacute;e Trantchille</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Une Seth&eacute;e Trantchille</h2></font></center><p>


Ma&icirc;t'e Charles Grasdos a un cousin en ville qui garde une boutique d'&ecirc;lectricien et qu'est agent pour une Compagnie qui fournie des &#8220;Wireless Sets&#8221; et tout ch'qu'en d&ecirc;pend.<br/>
<br/>
D&eacute;pis tchique temps il 'tait continuellement &agrave; &ecirc;prouver &agrave; persuader Charles &agrave; en acater iun en li disant que ch'tait bain c'mode pour aidgi &agrave; passer les longues s&eacute;th&eacute;es d'hiver, et &agrave; la fin comme il avait fait assez bain sus ses tomates i' s'decidi d'en aver iun d'install&eacute;.<br/>
<br/>
Sa maison s'y adonnait assez bain, car i' y avait un haut sapin au bas du gardin sus tchi que l'&#8221;Aerial&#8221; fut fix&eacute; et condi &agrave; iune des chimen&eacute;es.<br/>
<br/>
Le cousin fit tout ch'qu'&eacute;tait n&eacute;cessaithe et donni &agrave; Charles toutes les instructions qu'i' fallait pour le mettre en marche et li montri comment tou&acirc;ner les diff&eacute;thents boutons pour attraper les stations d'Anglieterre et du Continent.<br/>
<br/>
Ma&icirc;t'e Charles trouvi tout chenna bain simplye, et avait une telle confiance en li-m&ecirc;me qu'i' n'envisageait autchune diffitchult&eacute;.<br/>
<br/>
La prumi&eacute; feis qu'i' vouli l'&ecirc;prouver il 'tait aussi excit&eacute; comme un &ecirc;fant avec une nouvelle jouette,<br/>
<br/>
Oppr&egrave;s qu'i' fut rentr&eacute; du clios, hall&eacute; ses bottes et aval&eacute; sans souper, toute la famille s'assemblyi dans la &#8220;sitting-room&#8221; attendant une heuthe ou deux de divertissement, mais malgr&eacute; que Ma&icirc;t'e Charles digoti l'instrument pour pus d'un quart-d'heuthe i' n'pu en r'tither rain qu'un galimatchas de langage que personne ne pouvait comprendre.<br/>
<br/>
Tant&ocirc;t ch'tait de l'Allemagne et de l'Espagno et pis une pathole ou deux d'Angliais.<br/>
<br/>
Tout ch'qu'i' pouvait en r'tither &eacute;tait &agrave; peu pr&egrave;s comme chennechin, &#8220;All&ocirc;, all&ocirc;! Ici Radio-Par &#8211; weather will be fair with occasional &#8211; Crrr &#8211; Crrr &#8211; Yow &#8211; ow &#8211; ow &#8211; &eacute;x&eacute;cut&eacute; par Monsieur &#8211; knowledge of his whereabouts &#8211; disque Decca, numero mille deux &#8211;<br/>
<br/>
Et ainsi d'suite.<br/>
<br/>
Tant pus que l'pouore Charles tou&acirc;nait les boutons tant pus l'affaithe devenait confuse.<br/>
<br/>
Les membres d'sa famille perdithent tout inteth&ecirc;t dans la d&eacute;monstration et donnithent les attention &agrave; aut'e chose, laissant Ma&icirc;t'e Charles se d&ecirc;piautchi du mus qu'i' pouvait avec s'n appatheil.<br/>
<br/>
Deux des mousses se minrent &agrave; jouer &egrave;s dominos, et la grande des filles se pr&eacute;pathi pour se mettre &agrave; cou&ocirc;tre avec sa machine.<br/>
<br/>
La missice lyi se mins &agrave; li&egrave;the l'Evening Post.<br/>
<br/>
Mais Charles Grasdos ne perdi pas couothage!<br/>
<br/>
Ch'n'est pas un homme de m&ecirc;me. I'n'se laisse pas vaincre par le prumi&egrave;the obstaclye.<br/>
<br/>
Il ouvri la boua&icirc;te pour vaie tch'est qu'&eacute;tait en d&ecirc;route et s'en fut ramasser des &ocirc;tis. I' r'vint avec un mart&eacute;, des pinchettes, deustrais spanners, un tournevis et un tire-bouchon et s'mins &agrave; op&eacute;ther dans les boyaux de l'appatheil.<br/>
<br/>
Au but d'une d&eacute;mieuthe i' cru aver d&ecirc;couvert ouest qu'&eacute;tait l'ma et i' r'mins l'affaithe en marche.<br/>
<br/>
I' li sembliait ou&iuml; comme de la musique qui v'nait d'une grande distance et mins s'n ouotheille dans l'ouvertuthe du &#8220;loud-speaker&#8221; et &ecirc;couti bain attentivement.<br/>
<br/>
Mais &agrave; chu moment-l&agrave; sa femme s'&ecirc;criyi, &#8220;Oh Charles! Tch'est qu'tu en crai? L'homme &agrave; Mary Jane Lenfest&egrave; l'a discr&eacute;dit&eacute;e sus la gazette!&#8221;<br/>
<br/>
&#8220;Tch'est qu'chenna m'fait &agrave; m&eacute;? Tais-t&eacute; et laisse-m&eacute; trantchille!&#8221;<br/>
<br/>
Et i' continui &agrave; ajuster ses boutons.<br/>
<br/>
Dans un moment ou deux Missice erprins &#8220;Charles, v'chin oquo des lettres entouor les d&ecirc;fouisseurs Angliais!&#8221;<br/>
<br/>
&#8220;M'&eacute;lourdes-pon, je t'dis! J'ai ieu assez d'minsethe avec chu monde-l&agrave; duthant tout l'&ecirc;t&eacute; sans qu'tu m'en &ecirc;cauffes les ouotheilles acheteu! Je v'nais justement d'attraper une station et tu vains de m'faithe la perdre avec tan maudit bavardage!&#8221;<br/>
<br/>
&#8220;Mais Charles, que tu &egrave;s mal-enduthant! Jamais tu n'm'avais oquo p&acirc;l&eacute; d'm&ecirc;me! Si ch'tte infernale machine-l&agrave; s'en va causer d'la dispute ichin tu peux dithe &agrave; tan cou&ocirc;sin qu'i vainje la r'prendre! Est-che que nous aithait jamais creu dit&egrave;t?&#8221;<br/>
<br/>
Grasdos ne ra&icirc;ponni pas mais continui &agrave; digotter s'n instrument en &ecirc;prouvant &agrave; attraper le moindre son.<br/>
<br/>
V'l&agrave;-t-i' pas que, sans l'moindre avertissement la fille travaillyi sa machine-&agrave;-cou&ocirc;tre avec autant d'brit comme aithait fait une automobile.<br/>
<br/>
Pour un moment Ma&icirc;t'e Charles pensi que ch'tait san wireless qu'&ecirc;cliatait en mille minchons, mais chu sabat-l&agrave;, i' vint futhieux et se l'vant d'sa tchaithe, i' croua&icirc;si l'appartement et s'mins &agrave; endgeuler sa fille.<br/>
<br/>
&#8220;Ch'est don pour me faithe enragi qu'ous &ecirc;tes &agrave; faithe tout chu tintamarre-l&agrave;!&#8221; i' s'&ecirc;criyi. &#8220;Est-che que tu n'peux pas aller faithe ta cou&ocirc;tuthe ailleurs?&#8221;<br/>
<br/>
La hardelle se m&acirc;rri a san tou et li dit, &#8220;Ch'est honteux pep&eacute;e, de vaie la mani&eacute;the que tu t'comportes. Tu sais bain qu'i' faut qu'j'avanche avec man trousseau et malgr&eacute; ch'la tu &egrave;s si mal-enduthant que tu voudrais m'emp&ecirc;chi de faithe servi ma machine. Oh! que j'ai envie d'&ecirc;tre horte d'ichin! Je s'sai-t-i' heutheuse quand je s'sai mathi&eacute;e!<br/>
<br/>
&#8220;Hallo! Twins!&#8221; se fit le &#8220;loud-speaker.&#8221;<br/>
<br/>
Une exclamation si inattendue de la part du &#8220;wireless&#8221; fit Charles Grasdon penser que peut-&ecirc;tre &agrave; la fin, i' s'en allait fonctionner comme-i-faut, et i' s'en fut li r'donner toute s'n attention.<br/>
<br/>
Mais nouffait. Che fut une continuation de grinchements affreux et des s&ucirc;ffliements &agrave; n'y rain comprendre.<br/>
<br/>
Charles persevethi quand-m&ecirc;me malgr&eacute; toutes les diffitchult&eacute;s et justement comme i' criyait aver attrap&eacute; s'n affaithe i' se r'fit une autre interruption.<br/>
<br/>
Les deux mousses eurent une dispute par sus lus gamme de dominos et s'minrent &agrave; s'entre cama&icirc;llyi.<br/>
<br/>
Lus m&eacute;the eut bain d'la peine &agrave; les s'pather et Ma&icirc;t'e Charles dans sa futhie lus ba&icirc;lli chatchun une bouanne chagnie&ucirc;the et les envyi &agrave; lus couochi.<br/>
<br/>
Oppr&egrave;s chenna la paix r&eacute;gni pour un p'tit brin mais v'l&agrave; tchi n'duthi pas longtemps.<br/>
<br/>
Juste au moment que l'bouonhomme v'nait d'&ecirc;treindre un demi&eacute;-douzaine d'&ecirc;crouettes et qu'une vouaix lointaine dit bain faiblyement &#8220;Roma Italiano&#8221; il entendithent des cris venant du c&ocirc;t&eacute; d'la tchuisine et la servante s'en vint couothant en heurlant. &#8220;Oh, Mess Grasdos, v'nez vite! La jument est &agrave; banon dans l'&ecirc;tablye et est horte parmi les vaques!&#8221;<br/>
<br/>
I' n'fallait qu'ch'la!<br/>
<br/>
V'l&agrave; qui termini les exp&eacute;riments de Charles Grasdos pour chute s&eacute;th&eacute;e-l&agrave;.<br/>
<br/>
Et comme i' s'en allait couothant pour vaie &agrave; sa jument, s'n appatheil, comme pour se motchi d'li, s'&ecirc;criyi -<br/>
<br/>
&#8220;Good-night everybody! Good-night!!<br/>
<br/>
<i> <a href="gwdec.html">Caouain</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="setheetrantchille.html">Une Seth&eacute;e Trantchille</a><p>
<li><a href="media.html">Les M&eacute;dias et les commeunic&acirc;tions</a><p>

<li><a href="cahouain_wireless.html">Ma&icirc;t'e Cli&eacute;ment d'Caen et l'wireless</a><p>
<li><a href="wireless.html">Wireless</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

