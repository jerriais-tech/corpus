<HTML>
<HEAD>
<TITLE>Merrienne et sa boutelle</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et sa boutelle</h2>
Ph'lip r&ecirc;ve des Etats</font></center><p>


<font size="-1"><i>&agrave; Port&icirc;nf&eacute;,</i><br/>
<i>Saint Ou.</i><br/></font>
<br/>
Moussieu l'Editeu,<br/>
<br/>
Je n'crais pas que j'peux m&ucirc;s qu'menchi agniet que par vos p&acirc;sler d'la Merrienne et sa boutelle. Tch&egrave;squ'i' li m&icirc;nt dans l'id&eacute;e d'accater yunne de chais boutelles pour se garder caud la niet je n'sais pas, et j'n'ai pas voulu li d'mander car, chais jours, oulle est roupilleuse du mat&icirc;n au s&eacute;, et je n'&ocirc;se pas la tchestchionner, de peux d'aver tchiquechose de p&eacute;nible &agrave; la t&ecirc;te, comme si chein tchi s;arrivit 'tait d'ma faute.<br/>
<br/>
La preumi&eacute; s&eacute;th&eacute;e qu'oulle emplyit sa fichue boutelle, ch'tait avec de l'ieau bouoillante qu'oulle avait pr&icirc;nt du ticlye. P&ucirc;s tard, ou s'en fut &agrave; haut pour s&eacute; couochi, mais ou 'tait &agrave; peine dans la chambre qu'ou s'm&icirc;nt &agrave; faithe des brais comme si oulle avait attrap&eacute; san coup-d'mort. Comme ou pouvez craithe, Moussieu, je n'fus pas longtemps &agrave; sauter d'ma tchaise et &agrave; ramonter les d'gr&egrave;s. La bouonnefemme continuait &agrave; crier de toute la forche de ses poumons, mais ou s't'nait d'but dans l'mitan d'la chambre, et j'vis tout-d'suite tch&egrave;squ'i' s'etait arriv&eacute;. La maudite boutelle avait coul&eacute; et la Merrienne avait saut&eacute; dans l'liet d'vant s'en aperchever.<br/>
<br/>
J'couothis &agrave; bas pour de l'huile de l&icirc;n, epis j'nos en f&ucirc;mes touos les deux dans la bouonne chambre pour p&acirc;sser l'restant d'la niet. Je n'crais pas que j'ai besoin d'vos dithe que l'temps ne p&acirc;ssit pas paisiblyement, et que j'me l'vis et d's'cendis faithe une t&acirc;sse de tais l'instant que j'pouvais vaie chein que j'faisais. La m&ecirc;pr&icirc;nse qu'la Merrienne avait fait, ch'tait d'emplyi la boutelle avec de l'ieau bouoillante. Nou li a dit d'p&icirc;s que chein tchi faut ch'est d'l'ieau caude mais pas bouoillante. I' nos pr&icirc;nt toute la matin&eacute;e &agrave; s&eacute;chi la chambre, apr&egrave;s que les l&icirc;ncheurs et tout l'restant avaient 't&eacute; envi&eacute;s d'hors. M&eacute;, j'eus la djobbe de scrobber l'plianchais, et j'en souffre ocquo dans man pou&ocirc;re dos.<br/>
<br/>

<br/><img src="lapin.jpg" width="118" height="116" alt="un lap&icirc;n" title="un lap&icirc;n" border="0" align="right" />
Quand la Merrienne s'sa r'faite et dans san bouon sens j'li dithais comment que y'a moyen de faithe une fortune dans p'tit d'temps et sans hardu d'cou&ocirc;tage. Par chance, y'a tchiques jours j'entendis p&acirc;sler d'un Saint Pi&ecirc;rrais tchi s'est m&icirc;nt &agrave; garder des biancs lap&icirc;ns, et i' n'est pas l'homme pour entreprendre autchune chose sans saver tch&egrave;squ'i' fait. I' faut dithe que sa femme est d'm&ecirc;me &eacute;tout. Ou vos r'souveindrait, sans doute, Moussieu, des gros &quot;Flemish Giants&quot; d'aut'fais, tchi 'taient si &ecirc;norme que me-m&ecirc;me j'en ai veu yun tchi p'sait pr&egrave;sque quatorze livres. Eh bein, chais biancs lap&icirc;ns &eacute;tout ont la m&ecirc;me habitude de gr&ocirc;sseur. De djix &agrave; douze livres est commun parmi yeux, et i' s'vendent &agrave; un raide bouon prix. Y'a une grande demande pour les p'tits, et comme j'vos l'ai dit, y'a une fortune &agrave; faithe pour les siens qu'en ont.<br/>
<br/>
Mais, Moussieu, i' faut p&acirc;sler &agrave; ch'teu de tchiquechose p&ucirc;s &icirc;mportant que des boutelles et des biancs lap&icirc;ns. Ch'est la nouvelle de la nomination de Moussieu Ereaut &agrave; la djobbe de Protchutheux-G&eacute;n&eacute;ral. I' veint d'une bouonne vielle fanmille jerriais, et nou n'peut pas douter sa capacit&eacute;. J'si seux qu'la Merrienne, comme m&eacute;, li souhaite tout succ&egrave;s &agrave; l'av'n&icirc;n, J'avons m&ecirc;me bu &agrave; sa sant&eacute; dans une t&acirc;sse d&eacute; tais, mais &agrave; la preumi&eacute; chance, je l'f'thons dans tchiquechose tchi r&ecirc;jouie l'coeur de l'homme un mio p&ucirc;s fort qu'une m&icirc;ns&eacute;thablye t&acirc;sse d&eacute; tais.<br/>
<br/>
&Agrave; ch'teu, i' nos faut un Avocat-G&eacute;n&eacute;ral, et ch'est l'opinion de tout l'monde que ch'est une djobbe pour Peter Crill s'i' veur la prendre. S'i' dit oui, une <a href="votevoc.html">&ecirc;lection</a> pour S&eacute;nateur est certaine, et j'vos ai d&ecirc;j&agrave; dit que deux D&eacute;put&eacute;s sont pr&egrave;sque seux d'&ecirc;tre en opp&ocirc;sition. Au moment i' n'y a rein &agrave; ajou&ocirc;ter &agrave; l'opinion que j'ai form&eacute;, mais ocquo i' faut attendre pour se faithe seux que y'&eacute;tha une vacance.<br/>
<br/>
J'ai pr&icirc;nt l'habitude, Moussieu, d'aver des r&ecirc;ves, et hier la niet, i' m'v&icirc;nt &agrave; l'id&eacute;e que j'avais vieillyi de ch&icirc;nquante ans, mais que' assez dr&ocirc;lement, j'pouvais me r'souv'n&icirc;n d'la s&eacute;ance des <a href="etats.html">Etats</a> tchi s'en va b&ecirc;t&ocirc;t fini. Et j'v&icirc;ns &agrave; la conclusion, dans man r&ecirc;ve, que dans l'ann&eacute;e djais neuf chent souaisante-deux, la grande m&acirc;jorit&eacute; des membres ne savaient pas tch&egrave;qu'i' faisaient. Un jour ils enviyaient &agrave; l&ucirc;s prom'ner un &icirc;mportant comit&eacute;, mais l&eacute; pr&eacute;chain jour i' p&acirc;ssaient un vote d&eacute; confiance dans l'm&ecirc;me comit&eacute; par une grande m&acirc;jorit&eacute;. Et chonna s'arrivit pas une seule fais, mais pl&ucirc;sieurs. L&eacute; seul comit&eacute; tchi n'eut pas la m&ecirc;me exp&eacute;thience ch'tait l'Comit&eacute; du Tourisme.<br/>
<br/>
Ou dithez, Moussieu, que ch'n'tait qu'un r&ecirc;ve, mais ou n'pouvez pas nier que y'avait p&ucirc;s qu'un mio d'v&eacute;thit&eacute; dans chu r&ecirc;ve. Quant &agrave; m&eacute;, je n'voudrais pas dithe que hardi des membres n'savent pas chein tch'i' font, mais i' faut admettre tch'ils ont changi d'id&eacute;e un mio trop souvent et un mio trop vite.<br/>
<br/>
&Agrave; ch'teu, Moussieu, tch&egrave;squ'en est d'nos <a href="pmpatates2.html">patates</a>? &Ecirc;tes-ous p&ucirc;s savant qu'm&eacute;, ou &ecirc;tes-ous ocquo dans la bli&acirc;se? I' patha&icirc;t qu'les marchands sont tout d'accord, mais chent tch'est ocquo p&ucirc;s seux et certain ch'est que l'fermyi &eacute;tha &agrave; p&eacute;yi la cou&ocirc;tage du transport et la commission. Le marchand n'pou&ocirc;rra pas perdre, mais je n'voudrais pas en dithe autant du fermyi. Au qu'mench'ment, si n'veint pas de r'but, i' r'ch&eacute;v'tha, ou i' d&eacute;v'thait r'chever, un profit raisonablye quand il &eacute;tha p&eacute;yi touos les frais, mais, comme j'l'ai dit d'vant, j'crains chein tchi pou&ocirc;rrait s'arriver dans l'mitan et la f&icirc;n d'la saison. Tout ch'que l'fermyi pou&ocirc;rra faithe, quand veindra la comp&eacute;tition, che s'sa d'faithe une liste de ses cr&eacute;anchiers et d'laissi l'restant &agrave; la Providence.<br/>
<br/>
J'ai dit, Moussieu, que d'nos jours, hardi d'nos membres des Etats n'sont pas tr&eacute;jous d'la m&ecirc;me id&eacute;e d'un jour &agrave; l'autre, mais nou peut dithe la m&ecirc;me chose du temps. Chutte s&eacute;maine j'en avons yeu un m[ais] d&eacute; toutes les sortes. Un jour i' faisait si b&eacute; et caud que par ich&icirc;n toute la natuthe se rejouaissait. Les p'tits <a href="ouaise.html">ouaisieaux</a> 'tait si seux que l'&ecirc;t&eacute; appr&eacute;chait tchi chantaient l'long du jour, et s'otchuppaient ou &agrave; s'entre faithe la c&acirc;rre ou &agrave; b&acirc;ti l&ucirc;s nids. Mais, quand v&icirc;nt la niet ch'tait une temp&ecirc;te de vent, &eacute;pis d'la n&eacute; et d'la g'l&eacute;e. Le pr&eacute;chain jour les ouaisieaux n'chantaient pas mais cherchaient pour tchique pli&egrave;che ouesqu'i' pou&ocirc;rraient s'mettre &agrave; l'abri. Et dans ma bordeuse, pour la deuxi&egrave;me fais, y'avait trais ou quarte pouces de n&eacute;.<br/>
<br/>
Dans la tchu&icirc;sine, ou&egrave;sque y'avait un bouon feu hier au s&eacute;, nou n'enhannait pas, mais tout d'un coup la Merrienne, tchi n'avait pas dit un mot pour p&ucirc;s d'une heuthe d&eacute; temps, soudainement fit la r'm&egrave;rque qu'ou pliaignait hardi ches pou&ocirc;res nouvieaux-mathi&eacute;s de tchi qu'la g&acirc;zette avait p&acirc;sl&eacute;.<br/>
<br/>
&quot;Et pourtchi les pliaindre?&quot; je m'fis. &quot;Quand nou-s-est un nouvieau-mathi&eacute;, nou n'se fiche pas mal si l'temps n'est pas b&eacute;.&quot;<br/>
<br/>
<i><a href="lebrocq.html">Ph'lip</a></i><br/>
<i>17/3/1962</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="tomjp.html">La Complyi&egrave;nte d&eacute; l'oncle Tom</a><p>
<li><a href="pmliet.html">Ph'lip aime san liet</a><p>
<li><a href="pmcouvertuthe.html">Merrienne et sa couvertuthe &eacute;lectrique</a><p>
<li><a href="pmfraid.html">Pus fraid que Jamais?</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="pmfraid2.html">Merrienne et l'temps fraid</a><p>
<li><a href="fraidjm.html">Eun r'miede qui peu &ecirc;tre esprouvai quand y fait grand fraid</a><p>
<li><a href="gdfreves.html">R&ecirc;ves du temps pass&eacute;</a><p>
<li><a href="tempethatuthe.html">La Temp&eacute;thatuthe</a><p>
<li><a href="fre.html">La Fr&eacute;</a><p>
<li><a href="fraid.html">Ah! Fait i' fraid!</a><p>
<li><a href="gdffraid2.html">I' fait fraid!</a><p>
<li><a href="pmrmiede.html">Un mauvais r'mi&egrave;de pour s&eacute; garder caud</a><p>

<li><a href="sornet2.html">Chanson triste et sornette tragique</a><p>
<li> <a href="nicholas.html">Nicholas</a><p>
<li><a href="pmlapins.html">Merrienne et les lapins</a><p>
<li><a href="lapin.html">Un Fameux Lapin</a><p>
<li><a href="10lapins.html">Un Dg&egrave;rn&eacute;siais acatit dgiex lap&icirc;ns</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

