<HTML>
<HEAD>
<TITLE>Merrienne et les col&icirc;nmachons</TITLE>
<META  name="keywords" content="Jèrriais, language, langue, Channel Islands, îles anglo-normandes, snails, escargots, folk medicine, traditional remedies">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Merrienne et les col&icirc;nmachons</h2></font></center><p>

I' s'arrive ocquo de dr&ocirc;les de choses siez-nous, mais j'crais vraiement que chutte fais ma pou&ocirc;re Merrienne a perdu la t&ecirc;te.<p>

Pour vos explitchi. Ou s'&eacute;tait minse &agrave; plianter des flieurs dans l'gardin, et la t&egrave;rre &eacute;tant secque, ou m'avait donn&eacute; la djobbe de tchithier des bouq't&eacute;es d'ieau de la pompe dans l'bel jusqu'au gardin. A ch'teu, Moussieu, deux bouq't&eacute;es pesant trente livres ch&acirc;tchune, ou p&ucirc;s, vos halle s&ucirc;s les bras, et j'n'tais pas m&acirc;rri quand ou v&icirc;nt m'dithe que l'din&eacute; &eacute;tait pr&ecirc;t. "Mais, Ph'lip," oulle ajouotit, "une fais que j'&eacute;thions fini j'veurs qu'tu t'mets &agrave; m'ram&acirc;sser des col&icirc;nmachons. Y'en a des m&acirc;sses dans les creux et les craques des muthalles, et tu n'&eacute;thas pas grande peine &agrave; en trouver une chentaine ou d'm&ecirc;me."<p>

Moussieu, je m'trouvis compli&egrave;tement abaffou&eacute;.<p>

<TABLE align="right">
<TR>
<TD><CENTER>
<FONT SIZE=2>
<a href="colinmachons.html"><img src="colinmachon.gif" width="160" height="200" border=0 alt="un col&icirc;nmachon"></a><p>
<font size="1">un col&icirc;nmachon</font><p>
<A HREF="colinmachon.wav"><IMG SRC="ecoute.jpg" WIDTH=25 HEIGHT=23 ALIGN=absmiddle border=0 alt="clyiquez pouor ou&iuml; les mots"></A><p>

</FONT></CENTER></TD>
</TR>
</TABLE>

"Des col&icirc;nmachons! Et pourtchi des col&icirc;nmachons?" j'li d'mandis.<p>

En ra&icirc;ponse, Moussieu, ou m'dit que dans la matin&eacute;e oulle avait rencontr&eacute; une vielle Bretonne tchi travaille pour Bram, et li avait dit que je n'tais pas trop raide. S&ucirc;s chonna, la vielle li avait dit que pour r'prendre des forches i' n'y avait rein comme des col&icirc;nmachons. Oulle en avait mangi toute sa vie, et s'trouvait ocquo forte comme un j'va.<p>

Ou continuit: "La vielle m'a dit que y'a douze mani&eacute;thes d'les pr&eacute;pather si nou n'veur pas les mangi cr&ucirc;s. Et, Ph'lip, j'en ai fait une liste, comme chonnechin. D'main j'les &eacute;thons &agrave; la mode d&eacute; Port&icirc;nf&eacute;, &eacute;pis apr&egrave;s y'&eacute;tha &agrave; la mode du Creux Baillot, &agrave; la mode d&eacute; Vinch'lez, &agrave; la mode d'la Ville au Bas, et &agrave; la mode de je-n'sais pon tchi. Tu v&egrave;rras qu'&agrave; la fin tu pou&ocirc;rras porter des bouq't&eacute;es d'ieau sans autchune peine."<p>

Je n'dis rein pour tchiques minutes, Moussieu, &eacute;pis, j'li d'mandis quand ou criyait que j'&eacute;thais man preunmi&eacute; fricot.<p>

"Tu l'&eacute;thas d'main," ou raiponnit, "pour tan d&ecirc;jeun&eacute;. La vielle dit que pour &ecirc;tre &ecirc;fficace i' faut en mangi trais fais par jour. J'm'en vais les pr&eacute;pather &agrave; ces s&eacute;."<p>

Et don, Moussieu, quand j'm'assis pour man d&ecirc;jeun&eacute;, ou m'pr&eacute;sentit une assiette &agrave; soupe plienne de tchique salet&eacute; qu'oulle app'lait des col&icirc;nmachons. Sans dithe un mot, Moussieu, j'pr&icirc;ns l'assiette dehors, et la donnit au tchan, tchi n'fut pas longtemps &agrave; avaler l'cont'nu. Quand j'rentris, la Merrienne 'tait &agrave; t&acirc;chi de n'faithe pas trop d'grimaches, mais ou n'avait presque pas touchi &agrave; chein qu'y'avait dans s'n assiette. Quand j'li d'mandis pour un mio d'fromage, ou m'dit que n'y en avait pas. I' n'y avait ni fromage, ni patates, et rein qu'une cr&ocirc;te de pain, sans beurre.<p>

La situation pathaissait assez critique, Moussieu, mais en &ecirc;ffet s'p&acirc;ssit bein, car la Merrienne s'en fut s'couochi dans l'arl&eacute;v&eacute;e, et restit au liet tout l'pr&eacute;chain jour. Dans m'n id&eacute;e, ch'tait les fichus col&icirc;nmachons tchi 'taient &agrave; jouer &agrave; football dans s'n estomac. Ou m'donnit la cli&eacute; de l'armouaithe, et j'trouvis tout plien &agrave; mangi, et un bouon l&egrave;rmin &agrave; b&egrave;the, ch'est en tchi les col&icirc;nmachons, s'i' fitent du m&acirc; &agrave; ma bouonnefemme, fitent un mio d'bein &agrave; son bouonhomme. Mais, Moussieu, j'n'pou&ocirc;rrais pas vos dithe combein d'fais que j'ramontais les d'gr&egrave;s portant des t&acirc;sses de tais. A ch'teu les maudits col&icirc;nmachons sont libres de multiplier dans mes m&ucirc;thalles sans autchune crainte de patha&icirc;tre s&ucirc;s ma tabl'ye pr&eacute;path&eacute;s &agrave; autchune mode.<p>


<i><a href="lebrocq.html">E. Le Brocq</a><br>
Evening Post 12/6/1962</i><p>
&nbsp;<p>




&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="pmremedy.html">Ph'lip and a remedy</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="gdfdoctrinnnie.html">La doctrin'nie du temps pass&eacute;</a><p>
<li><a href="xbo.html">Respectais Not' Conn&ecirc;table</a><p>
<li><a href="colinmachons.html">L&eacute; sitho d'col&icirc;nmachons</a><p>
<li><a href="gdfcolinmachons2.html">Les d'vis du Bouan'homme George</a><p>
<li><a HREF="gdfrose.html">La vie n'est pon tout roses!</a><p>
<li><A HREF="rusesire.html">L&eacute; Rus&egrave; Sire</A><p>
<li><a href="mangidescats.html">Mangi des cats?</a><p>
<li><a href="influenza.html">L'Influenza</a><p>
<li><a href="soupejp.html">Unn' Boll&egrave;e d&eacute; bouanne Soupe</a><p>
<li><a href="onguent.html">L'Onguent Merveillieux</a><p>

<li><a href="gdfappetit.html">Av'-ous bouan app&eacute;tit?</a><p>
<li><a href="assembliee/rmiedes.html">Les r'mi&egrave;des</a><p>
<li><a href="gdfrmiedes3.html">R'mi&egrave;des d&eacute; nouos vielles gens</a><p>
<li><a href="gdfpliantes2.html">Acouo des pliantes m&eacute;d'cinnales</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
