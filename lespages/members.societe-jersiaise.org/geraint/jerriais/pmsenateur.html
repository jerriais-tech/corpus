<HTML>
<HEAD>
<TITLE>Des S&eacute;nateurs Batilleux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des S&eacute;nateurs Batilleux</h2>
Et d'Belles B&ecirc;tes &agrave; Springfield<p></font></center>

Moussieu l'Editeu,<br>
<br>
Je r'vint du 'show' d'l'Ile en temps pour l&eacute; th&eacute;e, aupr&egrave;s une raide bouonne journ&eacute;e et eune exhibition d'b&ecirc;tes tchi m'r&ecirc;cauffit l'tchoeu. Ch'n'tait pas l'nombre tchi faisait l'show'r'merquablye, ch'tait la qualit&eacute; dans toutes les cl&acirc;sses, une qualit&eacute; si uniforme qu'les Juges, aupr&egrave;s aver chouaisi les deux ou trais miyeuthes, avaient une djobbe a pli&eacute;chi l'restant. A cause de chenna i'y'avait des moments qu'nou c'menchait &agrave; craithe que nou pou&ocirc;rrait &ecirc;t'e la jusqu'a la niet. Mais p&ucirc;s tard i'vintent &agrave; lus d&eacute;p&ecirc;chi: et la derni&eacute; cl&acirc;sse sortit du 'ring' en temps pour la parade &agrave; trais heuthes et d'mie.<br>
<br>
Bein seux, la Merrienne tchi 'tait toute contente d&eacute; m'vais r'v&eacute;nin d'si bouonne heuthe et si sobre, voulit saver tch&egrave;sque j'avais veu, mais j'vis bein vite qu'ou 'tait p&ucirc;s concern&eacute;e d&eacute; chein qu'oulle avait liut dans la g&acirc;zette au sujet d&eacute; deux S&eacute;nateurs tch'avaient voulu s'entre-battre y'a tchiques jours. I'faut qu&eacute; j'vos diche qu'ou m'avait dit d'vant m'n'aller d&eacute; d&ecirc;couvri si ch'tait vrai. Et don ou s'mint &agrave; m'tchestchionner.<br>
<br>
'Oui, Merrienne' j'li dis 'i'pathait qu&eacute; deus d'nos S&eacute;nateurs avaient c'menchi &agrave; s'entrecapuchi l'autre matin s&ucirc;s la cauchie, mais au 'show' personne n&eacute; pathaissait saver tch&egrave;squ'i'taient. Entre nous, j'crais tch'ils avaient d&eacute;cid&eacute; entre yeux de garder l'affaithe trantchille.'<br>
<br>
'Comme chenna' ou s'fit ' tu'es aussi savant &agrave;ch'teu comme tu 'tais &agrave; matin?'<br>
<br>
Comme ou d'vez saver, Moussieu,y'a des moments dans la vie quand nou fait la mine d'&ecirc;t'e p&ucirc;s b&ecirc;te qu'nous est. J'ch&acirc;tchis la t&ecirc;te comme un pou&ocirc;rre innocent, mais la bouonnefemme n&eacute; fut pas satisfaite, et ou s'mint &agrave; penser.<br>
<br>
'L&eacute; S&eacute;nateur Krichefski n'est pas batilleux' ou dit, au but d&eacute; tchiques minutes. 'Et, pis s'il attrapait un coup dans l'estomac, les consequences pou&ocirc;rraient &ecirc;t'e bein s&eacute;rieuses. Nan, ch'n'tait pas li. Hedley Maillard a p&ucirc;s d'avis qu&eacute; d'aller faithe une patheille b&ecirc;tisse, et j'crais pover en dithe autant d'man cou&ocirc;sin, l&eacute; Fred Dorey, mais j'voudrais en &ecirc;t'e seux pasqu&eacute; j'ai ou&iuml; qu&eacute; quand il est m&acirc;rri i'n'a peux d'personne.'<br>
<br>
'Ne t'g&egrave;ne pas, ma vielle' j'li dis. 'J'ai veu l'Fred au 'show' et i'n'avait pas d'blackeye'. I' faut qu'tu cherche ailleurs.'<br>
<br>
'L&eacute; S&eacute;nateur Norman n'a pas tr&eacute;jous sa sant&eacute;' ou dit, 'et l'S&eacute;nateur Rumfitt est tr&eacute;jous l'preumyi &agrave; donner un bouon exemplye. Tu n'voudrais pas m'dithe, par chance, qu&eacute; not'e S&eacute;nateur '<a href="jjlemarquand.html">J.J.</a>' 'tait m&ecirc;l&eacute; l&agrave; d'dans? Et pis, en autchun cas, il en fallait un autre.'<br>
<br>
'Bein seux' j'li dis 'i' faut &ecirc;t'e deux d'vant c'menchi &agrave; s'entre camaillyi, mais tout chennechin, Merrienne, ch'n'est qu&eacute; d'la sp&eacute;tchulation. Faut dithe qu&eacute; la 'Post' s&eacute; trompait.'<br>
<br>
Mais la bouonnefemme n'en voulit rein. 'Nouff&eacute;, Ph'lip, ch'est seux qu'ou n's&eacute; trompit pas. Tout ch'que j'voudrais saver &agrave;ch'teu ch'est tch&egrave;squ'i capuchit l'preumyi, et pourtchi? Tu'en sais p&ucirc;s long qu'tu n'veur m&eacute; dithe, man vi&eacute;r balloque, mais j'ithai vaie l&eacute; 'Douard L&eacute; Maistre, tch'est &agrave;ch'teu sus la 'post', et tch'a une bouonne t&ecirc;te sus ses &ecirc;paules. I'n'voudra pas dithe n&acirc;nn&icirc;n &agrave; sa tante.'<br>
<br>
'Ah' j'li dis 'ch'n'est pas un cou&ocirc;sin chutte fais; ch'est un n'veu. Comment qu'chenna s'fait?'<br>
<br>
'J'n'ai pas l'temps d&eacute; t'explitchi' ou dit. 'Allons, as-tu veu d'bouonnes b&ecirc;tes au 'show'?'<br>
<br>
'Damme, oui Merrienne' j'li dis 'epis hardi. Dans toutes les cl&acirc;sses i' n'y'avait rein d'faillyi. Toutes les bricoles qu&eacute; nous a veu tchiquefais avaient rest&eacute; dans les fermes.'<br>
<br>
'Et tch&egrave;squ'a fait l'championnat des vaques?'<br>
<br>
'L'Sieur Rom'thi d'<a href="st_pierre.html">Saint Pi&eacute;rre</a>, auvec sa jeune vaque' j'li dis 'mais y'en avait une aut'e qu&eacute; j'aimais aussi bein, et les Juges ont 't&eacute; longtemps &agrave; d&eacute;cider entre les deux. Ch'tait la charmante p'tite vaque au Sieur Hickey, d'<a href="la_trinnete.html">la Trin't&eacute;</a>, tch'avait fait l&eacute; champion d'vant aniet. Il est vrai qu'oulle a b&ecirc;t&ocirc;t huit ans, mais jamais j'n'l'avais veue pathaitre si bein. Oulle en a 't&eacute; bein pr&egrave;s.'<br>
<br>
'Et les Juges? J'pense bein tch'ils ont fait des m&ecirc;prinses, comme de cou&ocirc;tume.'<br>
<br>
'Nouff&eacute;, pas hardi' j'li dis 'mais j'n'sais pas comment tchi' sont v'nus &agrave; mettre la ' senior yearling' &agrave; Frainque Avri traisi&egrave;me dans sa cl&agrave;sse. A ma veue n'y'en avait bein d'autres comme m&eacute;. Dans les boeux, y'en avait p't'&ecirc;t'e tchi 'taient p&ucirc;s haut ou p&ucirc;s bas tch'ils &eacute;thaient deu &ecirc;t'e mais nou s'attend tr&eacute;jous &agrave; chenna. Le Jack A'Court a fait raide bein, comme de cou&ocirc;tume et l'Sieur Arthu d'<a href="ste_mathie.html">Sainte Mathie</a> &eacute;tout, sans compt&eacute; l&eacute; Frainque Avri. A l'prendre, iun dans l'autre, ch'tait un raide bouon 'show' tout travers.'<br>
<br>
'Et' ou d'mandit 'as-tu par chance rencontr&eacute; d'autres candidats pour S&eacute;nateur?'<br>
<br>
'J'n'ai veu qu&eacute; l'Bill Perchard' j'li dis 'et il est bein d&eacute;cid&eacute; d'&ecirc;t'e candidat. Etout j'ai d'mand&eacute; &agrave; Percy L'Masuthi si prend pour D&eacute;put&eacute; p&ucirc;s tard.'<br>
<br>
'Et tch&egrave;squ'i't'a dit?'<br>
<br>
'Il a ch&acirc;tchi la t&ecirc;te, et m'a dit pas &agrave;ch'teu' mais i'pou&ocirc;rrait changi d'id&eacute;e.'<br>
<br>
'Ocquo une autre cose' ou dit 'J'vais qu&eacute; les fermiers s'en vont &agrave; payi p&ucirc;s pour envier l&ucirc;s patates en Angli&eacute;terre. I'm'semblye que ch'est une honte.'<br>
<br>
'Bein seux' j'li dis 'mais ma pou&ocirc;rre fille j'fallait s'y attendre. Le hommes sus les cauchies ont yeu ch'qu'i voulaient: ils &eacute;thont p&ucirc;s d'gages et f'thont mains d'travas, et i'faut qu'les fermiers paient. Ch'est l'Union &agrave;ch'teu tchi gouverne l'Ile et non pas nos <a href="etats.html">Etats</a>. Si chenna continue tu v&ecirc;rras qu&eacute; d'vant long i'y'&eacute;tha un nombre des amins du Sieur Hyman dans la Chambre comme D&eacute;put&eacute;s et m&ecirc;me comme S&eacute;nateurs, et i'faudra les p&eacute;yi et ch'ne s'sa pas l'Union tchi les paietha. Chein qu'oulle a fait jusqu'ich&icirc;n n'est qu'un c'menchment, et i'n'y a pas un membre des Etats tchi n'l&eacute; sait pas.'<br>
<br>
'Si ch'est d'm&ecirc;me' ou dit 'j'n'&eacute;thions qu'une chose &agrave; faithe, man Ph'lip. Che s'sa d'abandonner l'fermage et d'nos en aller &egrave;s 'Cottage Homes'.'<br>
<br>
<i><a href="lebrocq.html">PH'LIP</a><br>
21/5/1960 <br></i>
<br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmsendep.html">Senator Or Deputy?</a><p>
<li><a href="pmsos.html">Ph'lip Sends an S.O.S.</a><p>
<li><a href="pmidea.html">Ph'lip Gets an Idea</a><p>
<li><a href="pmsenators.html">The Election For Senators</a><p>
<li><a href="pmsenbetes.html">Les S&eacute;nateurs et les B&ecirc;tes</a><p>
<li><a href="pmshows.html">L's Elections et les 'Shows'</a><p>
<li><a href="pouaison.html">La Pouaison et les S&eacute;nateurs</a><p>
<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="senateurs1948.html">Aux Electeurs de l'ile de Jerri</a><p>
<li><a href="gdfsenateurs.html">Les D'vis du Bouan'homme George</a><p>
<li><a href="gdfelect.html">Eune bouanne &ecirc;lection!</a><p>
<li><a href="partijerriais.html">Un Parti J&egrave;rriais?</a><p>
<li><a href="pm3candidat.html">Ph'lip et un traisi&egrave;me candidat</a><p>
<li><a href="pmelection.html">L'&Ecirc;lection</a><p>
<li><a href="cahouain_deputations1923.html">Quant ch&egrave;s l'temps des d&eacute;putations</a><p>
<li><a href="cahouain_elections1920.html">L'autre jour j'tais sus le bridge</a><p>
<li><a href="cahouain_elus.html">&Ecirc;lus sans opposition</a><p>
<li><a href="gdfpassant.html">En p&acirc;ssant...</a><p>
<li><a href="chefs.html">Les Chefs et les Gr&ocirc;sses T&ecirc;tes</a><p>
<li><A HREF="springfield.html">Springfield</A><p>

</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
