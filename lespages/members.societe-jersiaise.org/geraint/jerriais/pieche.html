<HTML>
<HEAD>
<TITLE>L'&Icirc;nvitation</TITLE>
<META  name="keywords" content="JÃ¨rriais, theatre, drama, play, literature">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L'INVITATION</h2></font><p>

<font color="#215e21"><b>Une Trag&eacute;die. En un acte</b></font><p>

[PAR <a href="ejluce.html">ELIE</a>.]</center>

&nbsp;<p>

Personnages:<p>

JOE TOURGIS, 58 ans.<br>
MISSIS TOURGIS, 56 ans.<br>
MISS IVY TOURGIS, 28 ans.<br>
JOEY TOURGIS, 15 ans.<p>

&nbsp;<p>

Apr&egrave;s d&icirc;ner siez Miss Tourgis. Tout l'monde erl&egrave;ve de tabl'ye. Nou-z'entend tapper &agrave; la porte. Miss Tourgis va repondre et rentre avec une pacotille de lettres et d'gazettes et ou' les distribue entre lus quatre. Ch&acirc;tchun s'met &agrave; li&egrave;the.<p>

&nbsp;<p>

<I>Missis Tourgis</I> (tout d'un coup, bein excit&egrave;e): Oh! mon doux, &ecirc;coutez chonnechin; ergardez chutte carte ichin:<p>

<I><CENTER>Mr &amp; Mrs Robertson<br>
request the pleasure of<br>
Mr., Mrs. &amp; Miss Tourgis,<br>
Company<br>
at dinner, on Tuesday Next, at 7 p.m.<br>
"Astonville," 8/9/1911.</CENTER>
</I><p>

<I>Miss Tourgis</I>: Tchi? Invit&egrave;s &agrave; d&icirc;ner siez les messieux du nouvieau Monnyi! Nos trais? Oh, tchi chance. Toutes les filles du vaisin&egrave; s'en vont enragi d'envie. Nou n'p&acirc;le que d'chu monde l&agrave; d&eacute;d'pis qui sont par ichin. Y'a un janne homme qu'est charmant. I' m'd&ecirc;passi hier dans sa v&eacute;tuthe. Et il a un tas d'amins d'san coll&eacute;ge &agrave; rester siez li pour les vacances. Tchi chance de pouver s'trouver parmi yeux. Du monde si riches!<p>

<I>Missis Tourgis</I>: Vaithe, ch'est une chance qui n'faut pas mantchi, ma fille; nou n'sait jamais tch'est qui peut arriver et i' s'sait vraiment temps que tu qu'mench'chais &agrave; r'garder autou' d't&eacute;. Ne v'la qu'tu'as d&eacute;j&agrave; 28 ans bein sounn&egrave;es.<p>

<I>Miss Tourgis</I>: Oh, memm&egrave;e! Mais coumme tu d'vises!<p>

<I>Missis Tourgis</I>: Vaithe, Vaithe! Et il est temps! Tu'es vielle assez pour saver tch'est qu'j'entends. Si tu ne r'gardes pas a t&eacute;, tu n'd&ecirc;houqu'thas jamais un houmme, ne v'la longtemps que j't&eacute; l'pr&ecirc;che!<p>

<I>Joey</I> (opr&egrave;s aver examin&egrave; la carte): N'y a pas d'invit&acirc;tion pour m&eacute;. Je n'vos vaux p't'&ecirc;tre pas, m&eacute;, ach'teu. J'voudrais bein saver pour tchi raison que nou m'laisse de c&ocirc;t&egrave;, m&eacute; tout seu. Pis qu'ch'est d'm&ecirc;me, j'esp&egrave;the qu'ou n'pouorrez pas y'aller, &agrave; lus b&ecirc;te de d&icirc;ner! L&agrave;!<p>

<I>Miss Tourgis</I>: Tu n'l'appell'lais pas un b&ecirc;te de d&icirc;ner si tu avais la chance de y'aller! Ch'n'est qu'l'envie qui t'fait p&acirc;ler d'm&ecirc;me. Tu dev'thais aver honte, b&ucirc;zard que tu'es.<p>

<I>Joey</I>: Et vous don! Vous, qui, d&eacute;d'pis deux-treis ans, n'p&acirc;lez presque pas d'autre chose que d'la chance de d&ecirc;houtchi un homme de parmi les grands gens pour que Miss Ivy Tourgis piesse se mathier! Ah, l'pouorre corps; je l'pliains d&eacute;j&agrave; sans l'counnaitre, le malheutheux qu'ou' d&ecirc;houqu'thez entre vos deux, - s'ou' pouvez. I' n'sait dgh&eacute;the chein qui l'attend sus la terre, allez!<p>

<I>Miss Tourgis</I> (lis baillant une cliamuse): L&agrave;! Vos taith'ous ach'teu' p'tit bat-d'la-goule? Ous' &ecirc;tes trejous &agrave; p&acirc;ler l&agrave; o&ugrave;est qu'ou n'avez qu'faithe. Si ch'n'avait pas 't&egrave; pour ta vilaine varvette... (ou' plieuthe),<p>

<I>Joey</I>: Finis don, au lieu d'braithe! Dis-nous occouo que si l'Lieut'nant Green tchitti &agrave; v'nin par ichin, ch'tait parce que i'l'avais laissi &agrave; saver qu'i' n'tait pas tan prumi!<p>

<I>Mess Tourgis</I>: Tch'est qu'est tout chu combat l&agrave;? Aller baithe du th&egrave;e siez la Robertson?<p>

<I>Missis Tourgis</I>: Pas baithe du th&egrave;e, ch'l&agrave; n's&eacute; dit pus! Nou d&icirc;ne au s&eacute;, ach'teu', et tu l'sais bein. Nou t'l'a dit assez d'fais!<p>

<I>Mess Tourgis</I>: Enfin, ou n'y'&ecirc;tes pas occouo, tr&eacute;jous! Sav'ous que chu monde-l&agrave; se changent touos les jours pour d&icirc;ner?<p>

<I>Miss Tourgis</I>: Mais ch'est d'm&ecirc;me partout, d'nos jours! N'y'a qu'siez des arri&eacute;th&egrave;s coumme nous que nou' mange touos ses r'pas d'la m&ecirc;me mani&egrave;the. Et n'y pas &agrave; y r'venin. M'm&egrave;e et m&eacute;, j'avons d&eacute;cid&eacute; d'y'aller et i'&icirc;thons quand i' plieuv'thait &agrave; bachin&egrave;es.<p>

<I>Joey</I>: Et y'o&ugrave; qu'ou' trouv'thez les habits qui vos faut, j'voudrais saver?<p>

<I>Miss Tourgis</I>: Otchupp'ous d'vos affaithes! J'n'avons pas amor', m'm&egrave;e et m&eacute;, d'attendre l'heuthe du d&icirc;ner d'vant nos faithe seux que j'avons tout chein qui nos faut pour rempl'yi la chaudiethe.<p>

<I>Mess Tourgis</I>: Allez, allez, mes femmes, ch'n'est pas d'anni&egrave;t que j'm'apercheu' que les comptes alloignent de pus en pus. Allez, opr&egrave;s vous l'd&eacute;luge. Allez! J'ai vendu chinq quartiers de rente ch't'ann&egrave;e; nou' pouorrait si en-cas en vendre huit ou douze la pr&eacute;chaine fais. Allez-y d'bouan tcheu. Par le temps qu'tout s'sa hors, votr' chouaix s'sa p't' &ecirc;tre fait! P't'&ecirc;tre!<p>

<I>Missis Tourgis</I>: Occouo, coumme d'habitude, Nou r'grette tout, ichin. Le temps &agrave; v'nin n'faudra pus mangi, probablyement. Toutes les fais qu'j'allons en ville, toutes les fais qu'j'ordonnons la moindre chose, j'viyons une m&icirc;ne coumme un crapaud pitchi au bu' d'une frouque.<p>

<I>Joey</I> (chantant): Enfants de la patrie<br>
Le jour de gloire est arriv&eacute; <br>
Contre nous de la tyrannie...<p>

<I>Mess Tourgis</I>: All'ous vos taithe? N'y pas besoin d'vous &agrave; r'quemanchi votr' gniolin. V'la qui finitha occouo par une dispute et des boudes.<p>

<I>Missis Tourgis</I>. Si y'a des boudes ichin, ch'n'est pas d'notr' part, au mains. Ch'est t&eacute; qu'est &agrave; t'lamenter et &agrave; pliaintuchi tout l'long du temps. Au moindre pr&eacute;texte, tu pr&eacute;tends que j'soummes &agrave; faithe de notr' mus pour te ruiner au pus vite.<p>

<I>Miss Tourgis</I>: Laisse-le, m'm&egrave;e, tu sais bein que nou n'a pus une mie d'consid&eacute;th&acirc;tion pour m&eacute;.<p>

<I>Joey</I>: Oh, nan, pas du tout. Nou n'a pas touann&egrave; la maison chein d'sus-sous pour vos pliaithe! Nou peut &ecirc;tre &agrave; s'n'aise ach't'eu parmi touos les falbalas qui sont pendus partout! Oh vaithe, ou'-z'&ecirc;tes hardi n&eacute;gl'yigies! En fait de consid&eacute;th&acirc;tion, i' m'sembl'ye que ch'est d'autres que vous qu'en &eacute;thaient besoin, pour un p'tit brin!<p>

<I>Missis Tourgis</I>: Occouo l'moulin &agrave; clientch&egrave;t don! Tch'est qui vos d'mande de p&acirc;l&eacute; tant, &agrave; vous?<p>

<I>Joey</I>: Personne, sans doute. Quand nou n'est pas assez bon pour aller ov le restant d'la famille d&icirc;ner siez les vaisins, nou n'peut pas s'attendre &agrave; &ecirc;tre pri&egrave; de d'viser, ni &agrave; dithe sen opinion, - mais j'l'ai quand m&ecirc;me, men opinion.<p>

<I>Miss Tourgis</I>: Faudra nos arrangi en sorte pour faithe au mains aussi bouanne fidguthe que n'importe tchi l&agrave; bas. J'n'ai pas id&egrave;e que nou me r'garde coumme une petite sauvage de campagne. Notr' famille en vaut bein une autre et j'dev'thaimes nos montrer aussi bouans coumme je soummes,<p>

<I>Mess Tourgis</I>: Ou' f'thez coumme ou voudrez - car en ch'qui m'concerne, j'n'ithai pas. J'y fu' avant hier lus porter un chent d'fagots et nou m'env'yi du bord des tchuisines;- bein poliment, mais nou m'y'env'yit tout d'm&ecirc;me. Si j'n'sis pas bon assez pour passer par la grand' porte le Lundi je n'sis pas bon assez pour y passer l'Jeudi. Ch'est-en-tchi, j'n'ithai pas!<p>

<I>Missis et Miss Tourgis</I>: Oh! Si; faut qu'tu veinges. Tu n'espas sans saver que des femmes n'os'saient pon y'aller &agrave; tout seu' pour la prumi&eacute;' fais.<p>

<I>Joey</I>: Vous? Ou'-z'-os'z&ecirc;tes y'aller m&ecirc;me sans &ecirc;tre invit&egrave;es s'ou' sav&ecirc;tes coumment vos y prendre! Ch'n'est pon la volont&eacute; qui vos manque, ni l'affront in'ntou!<p>

<I>Missis Tourgis</I>: Tch'es qui vos p&acirc;le, &agrave; vous? - Ivy, ma chi&eacute;he, crai'-tu qu'ma robe de jaune soi&eacute;e a assez d'dentelle au bu des manches? Et es-tu seuthe que tes br&acirc;celets essont assez bons? Pour m&eacute;, je n'mettrai pas d'bijoux, &agrave; cause de la mort &agrave; ma tante.<p>

<I>Miss Tourgis</I>: Bon! Tant mus! Tu m'pr&ecirc;t'tas ta bouanne cha&icirc;ne de montre et une brotche. Tu pourras &egrave;tou m'pr&ecirc;ter tan p'tit crayon en or; v'la qui dounne l'air que nou s'otchuppe de livres, tu sa&icirc;',<p>

<I>Joey</I>: M&ecirc;me quand les seuls livres que nou r'garde sont les livres de mode et "La bouanne &eacute;tiquette!"<p>

<I>Mess Tourgis</I>: Oh laisse les. T'en vas-tu occouo erquemenchi &agrave; les faithe enragi? Veins ov m&eacute; dans l'gardin. Faut bein que l's'uns travaillent pour que l's'autres se prom&egrave;nent. J'allons b&ecirc;tchi, nous; Mesdames ithont lus proum'ner!<p>

<I>Missis Tourgis</I>: Tu n't'en vas pas y'aller, b&ecirc;tchi dans l'gardin. J'n'ai pas envie d'aver un houmme ov m&eacute; d'main au s&eacute;, qu'&eacute;tha les pattes grises et duthes coumme une p&eacute; d'crapaud.<p>

<I>Mess Tourgis</I>: Mais quand j'vos ai dit que j'n'&icirc;thai pas!<p>

<I>Missis Tourgis</I>: Et m&eacute;, j'ai dit que tu'&icirc;thas!<p>

<I>Mess Tourgis</I>: Noufait, j'n'&icirc;thai pas!<p>

<I>Missis Tourgis</I>: Si'est tu veindras. - Tu veindras, parce que j'ai dit qu'tu veindrais. Tu n'gagnes rein d'h&acirc;gnonner. Tu l'as fait d'vant et tu'as tr&eacute;jous 't&egrave; obligi d'c&eacute;der. Ch'es'sa occouo d'm&ecirc;me demain et l'pus bouanne heuthe que tu l'comprendras, le mus ch'es'sa pour t&eacute;.<p>

<I>Mess Tourgis</I>: Chutte fais, j'ai bouanne id&egrave;e que je n'c&egrave;d'dai pas. Car j&eacute; n'veurs pas y'aller du tout. Opr&egrave;s aver 't&egrave; envi&egrave; avant hier du bord des servantes!<p>

<I>Missis Tourgis</I>: Mais avant hier tu n'y'allais pas coumme invit&egrave;, tu y'allais coumme fermi. V'la qui fait une grand' diff&eacute;thence!<p>

<I>Mess Tourgis</I>: Pas l'mains du monde. Que j'aie une queminze &agrave; carriaux ou une blianche queminze, ch'est tr&eacute;jous m&eacute; qu'est d'dans. Je n'vais pas siez du monde qui r'gardent pus &agrave; ma qu'minze qu'&agrave; m&eacute;!<p>

<I>Miss Tourgis</I>: Oh, p&eacute;p&eacute;e faut qu'tu veinge. Je t'en supplie. N'faut' pas mantchi une si bouanne chance d'entr'r dans l'monde, y'o&ugrave; qu'j'avons r&eacute;el'ment droet, d'par l'anciennet&egrave; d'notr' famille.<p>

<I>Joey</I>: D'l'anciennet&egrave; d'pouorret&egrave;! J'soummes des fermiers, coumme d'autres, ni ni mains. Les anch&ecirc;tres &agrave; notr' domestique daivent &ecirc;tre aussi anciens qu'les n&ocirc;tres: T'en vas-tu pr&eacute;tendre que les Tourgis sont pus viers que l'D&eacute;luge?<p>

<I>Missis Tourgis</I> Ch'n'est pas tout chu gniolin-l&agrave;. Va-t'en foui, t&eacute; Joey (exit <I>Joey</I>) Et t&eacute; bouan houmme, veins ov m&eacute;. J'veurs vaie si l'pli&egrave;t &agrave; tes braies est aussi parfait qu'possibl'ye. Ch'n'est pas m&eacute; qui voudrais entrer dans l'grand parleux &egrave;s Robertson ov un moni&eacute;the d'&ecirc;pe&ucirc;thas pendu &agrave; man bras!<p>

<I>Mess Tourgis</I>: Je n'veurs pas y'aller.<p>

<I>Missis Tourgis</I>: Veurs ou n'veurs pas. Faut qu'tu d'd&eacute;cides &agrave; v'nin! Tu'as comprins, &ecirc;che pon?<p>

<I>Joey</I> (rentrant). N&eacute; v'la la domestique &agrave; Moussieu Tourgis, d'la Grand' Maison. Oul' apporte une carte postale que san ma&icirc;tre a dit qu'ch'est pour nous, car ch'est pour demander si nou pouorrait &ecirc;peigni occouo un chent d'fagots &agrave; Mr. Robertson et que les deux lots 's'sont payis en m&ecirc;me temps. - Ou m'a dit que ses ma&icirc;tres attendaient une carte de Mr. Robertson &egrave;tou, mais que ch'tait pas pour du bouais, car i' n'ont pas pus d'&ecirc;pileuses qui n'lus en faut.<p>

<I>Missis Tourgis</I>: Ah, minz&egrave;the de minz&egrave;the; alors si ch'est Moussieu Tourgis qu'a y'eu notre lettre', faut bein qu'ch'es'sait sa carte que j'avons erchu, nous. Et d'm&ecirc;me n'y'a pas d'invit&acirc;tion pour nous. Mon doux - Mon doux! Tchi affreuse d&eacute;ception!<p>

<I>Mess Tourgis</I>: Hourrah, pas d'd&icirc;ner! Tant mus! Ch'est yeux qui n'counnaissent pas occouo l's'adresses. Ils ont m&ecirc;l&egrave; les cartes, sans doute. <p>

<I>Miss Tourgis</I> (plieurnichant) Oh memm&eacute;e, est-i' possibl'ye? Une si bouanne chance de mantchie.<p>

<I>Missis Tourgis</I>: Console-t&eacute;, ma chi&eacute;the Ivy, y'a d'autres monde que des ordghilleurs Angliais...<p>

<I>Joey</I>: Ou' n'les app'l&ecirc;tes pas ordghilleurs y'a chinq minutes, quand n'y avait qu'm&eacute; qui n'avais pon yeu d'INVITATION!! <p>

&nbsp;<p>

<CENTER><i>La f&icirc;n</i></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmchristmas1946.html">An Invitation for Christmas</a><p>
<li><a href="highlife.html">High Life at the Pains</a><p>
<li><a href="paindine.html">Piteur has some friends to dine</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
