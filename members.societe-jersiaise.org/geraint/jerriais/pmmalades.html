<HTML>
<HEAD>
<TITLE>Des malades &agrave; Portinf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des malades &agrave; Portinf&eacute;</h2>

L&eacute; Vi&egrave;r Marchi<br/></font></center><p>

<font size="-1"><i>&Agrave; Portinf&eacute;, <br/>
Saint Ou.</i><br/></font>
<br/>
Moussieu l'Editeu,<br/>
<br/>
Comme ou l'savez, la s'maine p&acirc;ss&eacute;e j'avais attrap&eacute; une mauvaise maladie tchi m'emp&ecirc;chit de vos &ecirc;crithe la lettre que j'ai yeu l'habitude de vos envier toutes le s'maines. J'n'avais autchune forches dans mes bras, dans mes gambes ou, pour dithe vrai, dans autchune partie du corps. M&ecirc;me, j'n'avais autchun app&eacute;tit; en un mot j'&eacute;tais si faillyi que la preumie niet et les trais pr&eacute;chains je m'couochi s&ucirc;s l'sofa, ayant print la pr&eacute;caution de faithe un bouon feu et j'dormis assez bein.<br/>
<br/>
Le docteu vint m'vaie et m'dis que y'avait hardi d'gens tchi souffraient d'la meme maladie, et que si j'me r'p&ocirc;sais et si j'prenais soin de m'garder caud, je r's&eacute;thais s&ucirc;s mes pids dans tchiques jours. La Merrienne li fit m&acirc;rri, li disant tchi'i' 'tait un imb&eacute;cile, et tch'il &eacute;thait deu &ecirc;tre un v&eacute;t&eacute;rinaithe.<br/>
<br/>
Mais Moussieu m'ayant dit que je n'tais qu'un vi&egrave;r pi&egrave;rcheux, ou ramontit &agrave; s'n heuthe ordinaithe pour se couochi, et j'm'attendais, quand vint l'matin, qu'ou descendrait pour faithe une t&acirc;sse de tais, car ou savait qu'ou n'pouvait pas s'fier s&ucirc;s m&eacute; pour le faithe comme de cou&oacute;tume. Mais, nouff&eacute;, Moussieu, je m'trompais car dans les sept heuthes ou s'mint &agrave; faithe des brais et &agrave; m'prier d'aller &agrave; s'n aide, et m&eacute; tch'avait bein d'la peine &agrave; bouogi. Ou continuait &agrave; crier et me j'&ecirc;coutais, mais quand ou m'ordonnit de t&eacute;l&eacute;phoner &agrave; l'<a href="gdfhopita.html">H&ocirc;pita</a>, car ou 'tait mouothante, j'vis bein que l'affaithe 'tait s&eacute;rieuse et je d'mandis &agrave; un bouon vaisin, tchi 'tait v'nu vaie si je m'trouvais m&ucirc;s de ch&egrave;rchi un docteur, car j'criyais que ma bouonnefemme &eacute;tait mal. Eh bein, Moussieu ch'n'est pas si mal comme nou-s-&eacute;thait peut craithe, mais la Merrienne est au liet pour un bouon tchinze-jours avec la grippe, et chonna li sert bein. Si une femme n'a autchune sympathie pour san bouonhomme quand il est malade, ou n'peut pas s'attendre tch'il en &eacute;tha hardi pour li dans les m&ecirc;mes circonstances.<br/>
<br/>
A ch'teu', Moussieu, pour l'affaithe du <a href="royal_square.html">Vi&egrave;r Marchi</a>, tchi fit l'publyic r&eacute;aliser tch'ils ont ocquo des drouaits, et tchi'i' n's'en vont pas &ecirc;tre gouv&egrave;rn&eacute;s par autchun comit&eacute; des <a href="etats.html">Etats</a>. Y'a yeu bein trop d'chonna par le p&acirc;ss&eacute;, mais j'crais que chein tchi s'est p&acirc;ss&eacute; s'sa une l&eacute;&ccedil;on tchi ne s'sa pas oubli&eacute;e. La Merrienne fut bein surprinse que san cou&ocirc;sin, le D&eacute;put&eacute; Ernest L&eacute; Cornu, avait approuv&eacute; du projet, mais j'li dis que si Ernest avait une qualit&eacute; p&ucirc;s qu'une autre ch'tait la qualit&eacute; de loyaut&eacute;. S'il avait support&eacute; san comit&eacute; ch'tait parsqu'i' criyait que ch'tait la chose &agrave; faithe souos les circonstances. L'Ernest a 'te yun d'mes grands amins pour bein d's ann&eacute;es, et un amin p&ucirc;s loyal j'n'&eacute;thais jamais peut aver.<br/>
<br/>
Je m'attendais de pouver vos donner tchiquechose de nouv&eacute; au sujet des &eacute;lections, mais j'ai 't&eacute; desappoint&eacute;. J'avais 't&eacute; persuad&eacute; que l'Bill Perchard ne s'sait pas opp&ocirc;s&eacute;, mais j'avais creu qu'une &eacute;lection pour Chantgni &agrave; <a href="st_louothains.html">Saint Louothains</a> &eacute;tait certaine, car nou-s-avait ou&iuml; p&acirc;sler de quatre ou chinq candidats. I' nos reste l'&eacute;lection pour Jur&eacute;-Justicier, et l'&eacute;lection pour D&eacute;put&eacute; en ville, mais jusqu'ichin y'en a pas un seul candidat pour l&eacute; District No. 2.<br/>
<br/>
J&eacute; sommes, la Merrienne et m&eacute;, &agrave; nos faithe jouaie de la Visite Royale au mais d'mai, et j'esp&eacute;thons que <a href="duc.html">Sa Majest&eacute;</a> pou&ocirc;rra trouver l'temps de p&acirc;sser par siez-nous pour une t&acirc;sse de tais et un p'tit fricot, car nou-s-entend partout que ch'est une charmante dame, tch'aime &agrave; p&acirc;sler &egrave;s gens ordinaithes comme nous.<br/>
<br/>
La s'maine p&acirc;ss&eacute;e nou-s-avait craint que y'&eacute;thait b&eacute;t&ocirc;t une dgu&ecirc;rre entre les Russes et l's Am&eacute;thitchains, et que toutes les nations s'saient en grand dangi d'extermination. J&ecirc;rri, i' pathaissait, n'exist&eacute;thait pas longtemps, et ch'tait inutile de b&acirc;ti des souost&ecirc;rrains, car i' n'y &eacute;thait autchune se&ucirc;zet&eacute; s&ucirc;s la t&ecirc;rre ou en d'sous. Mais &agrave; ch'teu', gr&acirc;ce &agrave; la Providence, l&eacute; dangi est p&acirc;ss&eacute; et il est &agrave; esp&eacute;ther que b&eacute;t&ocirc;t toutes les n&acirc;tions civilis&eacute;es veindront &agrave; vaie que dans une dgu&ecirc;rre i' n'y a pas d'g&acirc;gnants, mais que les vaintcheurs sont perdants &eacute;tout.<br/>
<br/>
S&ucirc;s la gazette l'autre jour, i' y'avait un portrait du John Le Ruez avec san jeune boeu tch'il a vendu. Nou voudrait saver l'prix tch'il en a r'chu, mais tout ch'qu'est certain ch'est que l'boeu n'a pas 't&eacute; vendu pour quatre sous. Les b&ecirc;tes tchi s'vendent au jour d'agniet ch'n'est pas n&eacute;cessaithement pour l&ucirc;s bieaut&eacute; mais pour l&ucirc;s &eacute;levage. I' n'y a pas un &eacute;leveur tchi n'sait pas que l'boeu tchi fait l'preumi&eacute; prix au &quot;show&quot; produitha la miyeuthe race. Autrement nou n'&eacute;thait jamais ou&iuml;, pas exemplye, de l'Observer tchi 'tait si laid que nou-s-avait honte, et de bein d'autres d'la sorte. Faut d'mander au Francis L&eacute; Ruez si n'est pas de m'n opinion que les p&ucirc;s bieaux boeux, avec certaines exceptions, ne sont pas les miyeurs &agrave; garder.<br/>
<br/>
<i><a href="lebrocq.html">Ph'lip</a><br/>
3/11/1962 
</i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmvaccination.html">La Vaccination</a><p>
<li><a href="lettrejerriaise17.html">Lettre J&egrave;rriaise</a><p>
<li><a href="pmliet2.html">Ph'lip est au liet</a><p>

<li><a href="pmbomb.html">Merrienne Dreads The Bomb</a><p>


</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
