<HTML>
<HEAD>
<TITLE>Un viage en Russie</TITLE>
<META  name="keywords" content="JÃ¨rriais, language, langue, Russia">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P><center><font color="#215e21"><h2>Un viage en Russie</h2></font></center></P>

<P>J&eacute; f&icirc;nmes un viage en Russie au mais d'ao&ucirc;t, mil neuf chent septante-tch'ieune, un viage &egrave;rm&egrave;rquabl'ye sus bein des sens. Car, preunmi&eacute;thement, i' n' y'a danme pon hardi d'gens d'J&egrave;rri tchi y'ont 't&eacute;, ni m&ecirc;me of&ucirc;che tchi sont en veue d' y'aller. Et nou vit bein d'tchi &agrave; vouos ouvri l's i&egrave;rs, &eacute;tant sustout surpr&icirc;ns du grand progr&egrave;s tch'a 't&eacute; fait dans ch't &icirc;nmense pays d&eacute;pis la dreine dg&egrave;rre. Nou fut &ecirc;m&egrave;rvilyis d&eacute; chein qu' nou-s-y vit, comme tr&eacute;sors, des monuments historiques si bein pr&eacute;s&egrave;rv&eacute;s et d&eacute; tout chein tch'est "culturel". J'&eacute;t'tchions l&eacute; Sieur Ph'lippe d&eacute; Ve&ucirc;lle, D&eacute;put&eacute; dans l's &Ecirc;tats, le Sieur <a href="lefeuvre.html">George L'Feuvre</a> (J&egrave;rriais d'Am&eacute;thique) tch'est tout &agrave; fait bein connu &eacute;tout, et m&eacute;, et pis en pus la p'tite-fil'ye du Sieur L&eacute; Feuvre, la d'moua&icirc;selle Carole Voigt, tchi s'en'tait v'nue &agrave; l'expr&egrave;s d's &Ecirc;tats-Unis et nouos rencontrit &agrave; Londres pouor voler en avion &agrave; Leningrad. J'&eacute;t'tchions eune quarantaine dans un parti organnis&eacute; et tout fut comme sus rouelles, comme nou dit, du c'menchement jusqu'&agrave; la f&icirc;n. </P>
<P>L&eacute; paysage &agrave; bein des bords en Russie est sup&egrave;rbe et les grand's villes qu&eacute; j'all&icirc;nmes vaie &eacute;tout. Et chein tchi nouos frappit l'pus, pe't-&eacute;tre, est qu&eacute; d'faithe un viage dans chu pays-l&agrave; - patrie du Commeunisme - est la m&ecirc;me chose comme d&eacute; viagi autchun bord par ailleurs dans l's aut's pays du monde. Nou nouos fit la beinv'nue et j&eacute; fe&ucirc;nmes souongnis hardi bein d'allant et d&eacute; v'nant. I' fallit bein seux s'protchuther un visa d'entr&eacute;e atout l'p&agrave;sseport, comme i' l'faut pouor entrer dans l's aut's pays &agrave; l'&ecirc;trangi, et i' fallit si&eacute;the les formalit&eacute;s normales d&eacute; la douanne - choses bein s&icirc;mpl'yes si tout est en ordre. Nou-s-avait changi ses sou, sans doute, en roubl'yes et kopecks Russes; et don nouos v'l&agrave; &agrave; t&egrave;rre &agrave; Leningrad aupr&egrave;s rein qu'trais heuthes et d'mie d'vol dans un avion Aeroflot. L&agrave; j'trouv&icirc;nmes eune janne Anglia&icirc;che &agrave; nouos attendre, comme &egrave;rpr&eacute;sentante d&eacute; l'agence d&eacute; viage "Horizons " d&eacute; Londres, dipl&ocirc;m&eacute;e d' l'unniv&egrave;rsit&eacute; et p&acirc;lant l'Russe, et r'pr&eacute;sentant &eacute;tout l'agence Intourist. Sa t&acirc;che &eacute;tait d'nouos faithe condithe, par avion et autr&eacute;ment, d'eune ville &agrave; l'autre et des extchursions en ville et en campangne, d&eacute; nouos pliaichi en h&ocirc;tel &agrave; ch&acirc;que bord et d'souongni d'nous sus touos les sens. J'avions des dgides Russes &eacute;tout, tchi p&acirc;laient l'Angliais, touos les jours auve nous. </P>

<P>L&eacute; pays, l&eacute; pus grand au monde, comprend tch&icirc;nze r&eacute;publyiques individuelles couvrant eune &eacute;tendue d&eacute; huit millions d'milles c&acirc;rr&eacute;s, un siexi&egrave;me du t&egrave;rrain habit&eacute; du monde entchi, atout eune popul&acirc;tion d&eacute; deux chent quarante millions. D&eacute; chu nombre-l&agrave; quatorze millions seulement appartcheinnent au parti commeuniste. Ch'est consid&eacute;th&eacute; un grand honneu d'en &ecirc;t' membre, car ch' n'est qu' les pus d&eacute;vou&eacute;s du r&eacute;g&icirc;nme tchi sont accept&eacute;s. Tout l'monde sont empliy&eacute;s par l'&Ecirc;tat, jusqu'&agrave; l'&acirc;ge d&eacute; souaixante, quand il' ont eune pension. Les gages sont d&eacute; 70 &agrave; 700 roubl'yes par mais, deux roubl'yes et tch&icirc;nze kopecks valant un louis st&egrave;rling. Les femmes trav&acirc;lent &agrave; bein pr&eacute;s comme les hommes. L'&ecirc;duc&acirc;tion est libre pouor tout l'monde, et l'Unniv&eacute;rsit&eacute; &agrave; <a href="moscou.html">Moscou</a>, comme exempl'ye, a souaixante mille &ecirc;tudiants. </P>

<P>Nou n'vit qu' trais ou quat' souards duthant tout nouot' viage, et bein p'tit d'feunmeurs, Et ch'la n'est pon viyant qu' l&eacute; p'tun est trop chi. Les dgides nouos d&icirc;drent qu&eacute; les gens en g&eacute;n&eacute;ral n&eacute; criyaient pon qu' la feunm'thie 'tait d'tchi n&eacute;cessaithe. H&eacute;, ma f&eacute;, y'a-t-&icirc;' pus logique comme r&eacute;ponse? Nou sait bein, sustout d'nouos jours, qu&eacute; la feunm'thie n'vaut rein &agrave; p&eacute;rsonne point d'veue d'sant&eacute;. Et pis, tchi mange-sou! I' patha&icirc;t be&icirc;n &eacute;vident qu&eacute; les Russes concentrent sus la production des choses essentielles &agrave; la vie qu&ocirc;tidienne, et les articl'yes d'luxe sont chi&eacute;thes, souvent m&ecirc;me bein ch&icirc;&eacute;thes,. Mais, en g&eacute;n&eacute;ral, les n&eacute;cessit&eacute;s d'la vie, l&eacute; pain, la viande, les l&eacute;dgeunmes, et c&eacute;t&eacute;ra, cou&ocirc;tent &agrave; bein pr&eacute;s l'm&eacute;me prix comme en J&eacute;rri. </P>

<P>Y'a hard&icirc; d'b&acirc;tithie en allant, des grands b&acirc;tisses c&acirc;rr&eacute;s tchi contcheinnent un tas d&eacute; louages, et dans iun d's alentours d&eacute; Kiev, dans l'<a href="ukraine.html">Ukraine</a>, par exempl'ye, il' en ont b&acirc;ti iun assez pouor louogi 102,000 p&eacute;rsonnes. I' patha&icirc;t qu' ches louages n&eacute; sont pon chi&eacute;rs. Et les gages qu&eacute; les gens g&acirc;ngnent pathaissent suffisants pouor ieux &agrave; vivre confortabli&eacute;ment. </P>

<P>D'aut's choses, agriabl'yes, qu&eacute; nou s'avisit sont qu&eacute; nou n'vait pon d&eacute; longs g'veux parmi les jannes, n&eacute;glyigis, et l'monde pathaissent tous assez bein habilyis. Les belles grand's rues et av'nues sont gard&eacute;es hardi propres, et les cheins tch'en ont l'soin sont tr&eacute;jous &agrave; les tremper et laver atout d' l'ieau. </P>

<P>A ch't heu, tch'est qu&eacute; j'v&icirc;nmes autr&eacute;ment? Eh bein, j'en v&icirc;nmes tant qu&eacute; nou n'peut s'rappeler d'tout. Mais, des sup&egrave;rbes palais (et y'en a par la douzaine tch'ont 't&eacute; pr&ecirc;s&egrave;rv&eacute;s), des mangnifiques mus&eacute;es (et tchi tr&eacute;sors!) et des cath&eacute;drales et &eacute;glyises tchi sont fanme&ucirc;thes &agrave; vaie. Tout si bein gard&eacute;! J'v&icirc;nmes iun des pus grands palais au monde o&ugrave;'est qu' entr'aut's choses, y'a l's oeuvres des fanmeux peintres L&eacute;onard de Vinci, Titian, Rembrandt et Rubens, et i' s'y trouve pus d'deux millions d'objets comme exhibits. La grandiose Cath&eacute;drale Orthodoxe d&eacute; St. Isaac, tch'est un mus&eacute;e d'nouos jours, pouvait prendre tch&icirc;nze mille p&egrave;rsonnes en m&ecirc;me temps &egrave;s s&eacute;rvices aut'fais. &Agrave; Leningrad j'v&icirc;nmes comme tchi qu&eacute; tout r'a 't&eacute; r'construit aupr&egrave;s aver 't&eacute; saccagi et ravagi dans l'temps d'la dreine dg&egrave;rre. Mais, tchil &ecirc;ffort! Et, en p&acirc;lant d'chenna - quand nou pense qu&eacute; pus d'v&icirc;ngt millions Russes f&ucirc;drent tu&eacute;s dans chutte dg&eacute;rre... Tchi tch&eacute;rnage! Et tchi m&icirc;ns&eacute;the pouor un peupl'ye &agrave; surmonter! Nou vit &eacute;tout l&eacute; sup&eacute;rbe par d&eacute; Petrodvorets (l&eacute; Versa&icirc;lles d&eacute; la Russie) tch'est en &ecirc;ffet eune ville d&eacute; pavillons, gard&icirc;ns et fontaines. I' faut vaie ch'la pouor l&eacute; cra&icirc;the ! Les Allemands f&icirc;drent d'lus mus pouor en d&ecirc;truithe eune bouonne partie en 1941. Mais tout a 't&eacute; restaur&eacute; m&egrave;rveille&ucirc;thement.&Agrave; Moscou, o&ugrave;'est tch'i' faithait grand caud, j'rest&icirc;nmes dans la pus grande h&ocirc;tel au monde, l'H&ocirc;tel Rossiya. Oulle est absol&ucirc;ment mod&egrave;rne, sans doute, et a trais mille chambres et prend siex mille p&egrave;rsonnes en m&ecirc;me temps. Nou fut, bein des fais, dans La Place Rouge ( Kpachbin Skbep en Russe), ou, comme d&icirc;thent les Angliais, "Red Square", et nou-s-y vit l&eacute; corps emba&ucirc;m&eacute; du fanmeux L&eacute;nine dans l"'mausol&eacute;e". Et dans l'Kremlin y'a tant d'tchi &agrave; vaie et visiter tch'i' faudrait des douzaines d&eacute; fielles d&eacute; papi pouor en d&eacute;crithe tchiquechose.</P>

<P>Dans l'Ukraine l&eacute; paysage est des pus bieaux qu&eacute; nou pi&ecirc;sse vaie, et j'fe&ucirc;nmes visiter, &agrave; chent kilom&egrave;tres ou d'm&eacute;me d&eacute; Kiev eune &icirc;nmense f&eacute;rme collective, empliyant des mille p&eacute;rsonnes atout machinn'nies mod&egrave;rnes et tout l'bataclian. Dans la mangnifique ville d&eacute; Kiev et &agrave; l'entou nou vit tant d'tchi &eacute;tout qu&eacute; nou n'peut pon entrer en d&ecirc;tails sans allouongni trop ch't accompte.</P>

<P>A Odessa et au bord d&eacute; la M&eacute; N&eacute;the (la Mer Noire) i' fa&icirc;thait eune arsion et nou-s-avait d'la peine &agrave; duther, et &agrave; dormi la niet. Un jour m&eacute;me l&eacute; th&egrave;rmom&egrave;tre montit jusqu'&agrave; 96&deg; F. &agrave; l'ombre. L&eacute; temps 'ta&icirc;t si pouffre et mo qu&eacute; nou-s-en'tait qu&agrave;si &agrave; l'&ecirc;vanni. Eh bein, qu&eacute; y'en a, des touristes sus les gr&eacute;ves d&eacute; la M&eacute; N&eacute;the - des mille et des mille et des mille! Odessa est sup&egrave;rbe &eacute;tout et, dans l's alentours, nou-s-en vit, d&egrave;rch&eacute;, des choses m&egrave;rveille&ucirc;thes. J'pe&ucirc;nmes nouos bat'ler, dans l'couothant d'nouos viages, sus la N&eacute;va, rivi&eacute;the tchi p&acirc;sse l&eacute; trav&egrave;rs d&eacute; Leningrad, sus la Moskova a Moscou, l&eacute; Dni&eacute;per &agrave; Kiev, et sus la M&eacute; N&eacute;the.</P>

<P>Enf&icirc;n, nouot' viage en Russie fut des pus &icirc;nt&eacute;r&ecirc;ssants et instructifs tch'i' pi&ecirc;sse y'aver, et v'l&agrave; tchi nouos prouvit acouothe eune fais tch'i' faut sans doute aller dans un pays s&eacute;-m&ecirc;me pouor en aver tchique id&eacute;e. L'Union Sovi&eacute;tique d&eacute; nouos jours a fait un progr&egrave;s qu&acirc;si &icirc;ncriyabl'ye d&eacute;pis la R&eacute;volution d'mil neuf chent dgiex-sept, et pis d'pis la dreine dg&egrave;rre acouo pus. Oulle a des grand's ressources et ses r&eacute;s&egrave;rves d&eacute; minn&eacute;ra, tch&egrave;rbon, bouais et c&eacute;t&eacute;ra sont les pus grandes au monde. San peupl'ye trav&acirc;le, et i' n'dait pon y'aver d'pi&egrave;rcheurs. L&eacute; pays des Czars d'aut'fais est bein diff&eacute;thent &agrave; ch't heu, bein seux, tch'i' n'&eacute;tait, mais ch'est acouothe un pays tchi vouos fascinne et tchi vouos &ecirc;tonne et, pouor m&eacute;, man viage en Russie rest&eacute;tha l&eacute; pus r'm&egrave;rquabl'ye qu&eacute; j'pi&ecirc;sse faithe.</P>

<P>N&eacute; v'l&agrave; don un p'tit r&eacute;sum&eacute;, mais L&eacute; Sieur George L'Feuvre en donnit d&eacute; raides bouons r'cits, et bein pus compliets qu' chennech&icirc;n, dans les g&acirc;zettes du s&eacute; des dates du <a href="gdf_enrussie1.html">4</a>, <a href="gdf_enrussie2.html">11</a> et <a href="gdf_enrussie3.html">29</a> d&eacute; septembre et du <a href="gdf_enrussie4.html">7</a> et <a href="gdf_enrussie5.html">13</a> d'octobre, 1971.</P>

<P><i><a href="lemaistre.html">FLM</a></i></P>


&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="gdf1799.html">Les Russes en J&egrave;rri</a><p>
<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>
<li><a href="russie.html">La Russie</a><p>
<li><a href="hldruss.html">Harold Le Druillenec en Russie</a><p>
<li><a href="gdf_enrussie1.html">George d'la Forge en Russie 1</a><p>

<li><a href="gdf_enrussie2.html">George d'la Forge en Russie 2</a><p>

<li><A HREF="gdf_enrussie3.html">George d'la Forge en Russie 3</A><p>

<li><A HREF="gdf_enrussie4.html">George d'la Forge en Russie 4</A><p>

<li><A HREF="gdf_enrussie5.html">George d'la Forge en Russie 5</A><p>

<li><a href="gdfruss.html">George d'la Forge p&acirc;le d'la Russie</a><p>
<li> <a href="moscou.html">Moscou</a><p>
<li><a href="leninne.html">L&eacute;ninne</a><p>

<li><a href="danieldumaresq.html">Danni&eacute; Dumath&eacute;s</a></li><p>
<li><a href="fricot2.html">Tchi bouan fricot!</a><p>
<li><a href="lettrejerriaise17.html">Lettre J&egrave;rriaise</a><p>
<li><a href="cherbourg1896.html">A M. l'&Eacute;diteu de la Nouvelle Chronique</a><p>


<li><a href="slindgheuze.html">Oquo une slindgheuze pour les Russes</a><p>
<li><a href="gdfvaque.html">Nouot' chi&eacute;the p&eacute;tite vaque</a><p>
<li><a href="ukraine.html">L'Ukra&icirc;ne</a><p>

<li><a href="insonmnie.html">M&eacute;n &icirc;nsonmnie. Honm&eacute;the. N&eacute; v'lo l&eacute; raide cannevas</a><p>
<li><a href="yevtushenko.html">Ma douoche veindra</a><p>
<li><a href="mayakovsky.html">Ch&acirc;tchun &agrave; san go&ucirc;t</a><p>
<li><a href="girafe.html">Girafe</a><p>
<li><a href="elephant3.html">L&eacute; P'tit &Ecirc;l&eacute;phant</a><p>
<li><a href="perrot.html">L&eacute; P&egrave;rrot</a><p>
<li><a href="sonnetng.html">Sonnet</a><p>
<li><a href="rhinocerosng.html">Rhinoc&eacute;ros</a><p>
<li><a href="sinbadng.html">L'Aigl'ye &agrave; S&icirc;nbad</a><p>
<li><a href="brulionng.html">La Bru au Lion</a><p>
<li><a href="kangaroung.html">Kangarou</a><p>
<li><a href="leune_gumilyov.html">La leune sus la m&eacute;</a><p>
<li><a href="reve_gumilyov.html">Eune ni&eacute;tchie d'ni&egrave;rs r&ecirc;ves</a><p>
<li><a href="niet_blok.html">La niet, la rue, la veue, l'apotiqu'sie</a><p>
<li><a href="niet_blok2.html">Par eune blianche niet, la leune veint rousse</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
