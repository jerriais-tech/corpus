<HTML>

<!-- Mirrored from members.societe-jersiaise.org/geraint/jerriais/gdfridgeaux.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
<HEAD>
<TITLE>Les ridgeaux sont bas...</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les ridgeaux sont bas...</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 7 septembre, 1974.</i><br/></font>
<br/>
Moussieu l'R&eacute;dacteu,<br/>
<br/>
Tchi triste jour qu&eacute; j'e&ucirc;nmes jeudi p&acirc;ss&eacute;. D'la plyie av&egrave;rse la grand' partie du jour, et un vent &ecirc;pouvantabl'ye tout l'jour. Et ch'tait un jour d'ent&egrave;rrement. Mes pens&eacute;es r'tchulaient pus d'souoxante ans comme j'&egrave;rgardais l'c&ocirc;ffre d&eacute; man vi&egrave;r anm&icirc;n George Charles Holmes Le Cocq sus ses scabelles d&eacute;vant l'grand autel d&eacute; l'&eacute;glyise d&eacute; St. Simon en ville, et j'pensais au temps tch'il 'tait janne et pliein d'vie &agrave; dirigi les Boy Scouts d&eacute; l'&eacute;glyise, et qu&eacute; j'tais s&egrave;rvant &agrave; l'autel, et dans l'chant. La vie &eacute;tait si belle dans chu temps-l&agrave;! Mais un tas dg'ieau a p&acirc;ss&eacute; par La Corbi&egrave;the d&eacute;pis, et les temps ont changi. M&egrave;me l'&eacute;glyise a veu des changements. Sustout ch't' &eacute;glyise d&eacute; St. Simon. Ou n'a pon p&egrave;rdu sa bieaut&eacute;. Oulle est pus belle qu&eacute; janmais, mais ou patha&icirc;t vi&egrave;de. Nou vait qu' oulle a p&egrave;rdu la nombreuse congr&eacute;g&acirc;tion tchi soulait l'emplyi y'a eune souoxantaine quand i' fallait un calendriyi eccl&eacute;siastique. Aniet, les cierges sus l'grand autel n'illeunminnaient pon l'Crucifix, et l'temps, si sombre, donnait un air d&eacute; tristesse dans l'sanctuaithe comme s'il 'tait en deu viyant qu&eacute; George Le Cocq, iun d'ses anciens s&egrave;rviteurs, 'tait au suaithe.<br/>
<br/>
Dans ch't' &eacute;glyise, au temps jadis, eune proc&ecirc;ssion auve l&eacute; Thurif&eacute;raire en t&ecirc;te, sieut par la crouaix d'la p&acirc;raisse auve un cierge d&eacute; ch&acirc;que c&ocirc;t&eacute;, et les m&icirc;nnistres en n&eacute;thes chapes, &eacute;thaient rencontr&eacute; l'c&ocirc;ffre &agrave; l'entr&eacute;e pour l&eacute; condithe au sanctuaithe pour l&eacute; s&egrave;rvice fun&egrave;bre et l' Absoute des morts d&eacute;vant r'prendre c'm&icirc;n pour l&eacute; ch&icirc;nm'tchi&eacute;the, mais i' n'y avait rein d'it&eacute; jeudi p&acirc;ss&eacute;. Deux cantiques, lectuthe d'eune &ecirc;pitre et tchiques pri&eacute;thes, auve eune &ecirc;loge du d&ecirc;funt, prononc&eacute; d&eacute; d'dans la tcha&icirc;se, est tout ch'tch'a honor&eacute; l'drein s&egrave;rvice d&eacute; l'&eacute;glyise pour George Le Cocq. Pourtant, il a 't&eacute; d'grand s&egrave;rvice &agrave; touos ses anm&icirc;ns et tout l'monde dans san vivant. Mais des choses d&eacute; m&egrave;me sont bein vite oubli&eacute;es d'nouos jours. I' s'pouorrait, sans doute, qu&eacute; l'mauvais temps avait emp&ecirc;chi un tas d'monde, pr&icirc;ncipalement l's anciens, d'&ecirc;t' pr&eacute;sents &agrave; s'n ent&egrave;rrement, car l'&eacute;glyise 'tait bein liain d'&ecirc;t' plieine.<br/>
<br/>
En attendant l'entr&eacute;e du corps d&eacute; man vi&egrave;r anm&icirc;n, j'pensais &egrave;s illustres tchi hantaient ch't' &eacute;glyise d&eacute; St. Simon dans l'temps du R&eacute;v&eacute;rend C. M. Godfray et pus tard. L&eacute; G&eacute;n&eacute;ral Neville Godfray Hind en 'tait iun. Sans doute i' n'tait pon G&eacute;n&eacute;ral dans chu temps-l&agrave;, mais i' fut louoya, &agrave; l'eglyise, car j&eacute; l'viyais dans la congr&eacute;g&acirc;tion quand i' r'v&icirc;nt d'la deuxi&egrave;me grand' dg&egrave;rre et qu' j'&egrave;rv&icirc;ns en J&egrave;rri y'a 28 ans chu mais. Un aut' janne homme tch'&eacute;tait l&agrave; quand j'tais janne 'tait Charles Walter Duret Aubin, pus tard Avocat et Protchuleux G&eacute;n&eacute;ral. Un moussieu charmant et d'belle pr&eacute;sence. <br/>
<br/>
L&eacute; R&eacute;v&eacute;rend C. M. Godfray 'tait un homme &ecirc;rm&egrave;quabl'ye &eacute;tout. Si ma m&eacute;mouaithe n&eacute; m'trompe pon, san deuxi&egrave;me nom d'b&acirc;pt&egrave;me, 'tait Moses, et il 'tait g&eacute;n&eacute;ralement connu comme Holy Moses par les membres d&eacute; sa congr&eacute;g&acirc;tion. Il avait eune assez grosse moustache, et quand i' montait dans la tcha&icirc;se pour faithe san s&egrave;rmon, habilyi dans les v&ecirc;tements eucharistiques, les gens tchi n'taient pon accouoteunm&eacute;s &agrave; vaie des chasubles et des chapes sus lus minnistres disaient tch'i' patha&icirc;ssait &agrave; un Mandarin Chinnouais. Quant &agrave; nous, acolytes s&egrave;rvants et membres du chant, j'l&eacute; criyionmes iun des saints sus la t&egrave;rre, et i' n'y a pon d'doute tch'i' fut responsabl'ye pour garder l' Mouvement Oxford en vie dans l'&Eacute;glyise Anglyicanne en J&egrave;rri duthant san vivant. Pus tard, Moussieu Athelstan Riley, Seigneur d&eacute; La Trinn't&eacute; et auteur d&eacute; plusieurs cantiques dans l' English Hymnal, donnit san support au mouvement. Moussieu Riley et Lord Halifax 'taient c&eacute;lebres Anglyicans la&iuml;ques d&eacute; lus temps. Et l'd&eacute;funt Canon Matchi L'Mathinn&eacute; fit d'san mus pour l&eacute; ravigoter quand i' d'v&icirc;nt Douoyen d'l'&Icirc;le en 1937, mais j'n'en vai pon grand s&icirc;ngne par les c'm&icirc;ns &agrave; ch't heu, du mouvement, et l'&eacute;glyise d&eacute; St. Simon m&eacute; pathait &ecirc;t' p&ucirc;t&ocirc;t d&eacute;v'nue un monument &agrave; sa m&eacute;mouaithe.<br/>
<br/>
Ch'tait-i' l'temps sombre et l'manque d&eacute; leunmi&eacute;the dans l'sanctuaithe d&eacute; l'&eacute;glyise tchi m'fa&icirc;saient penser au p&acirc;ssage du temps tchi l'avait si cruellement vi&eacute;dgie? Comme j'm&eacute; d'mandais la tchestchion, l&eacute; cort&egrave;ge d'ent&egrave;rrement c'menchait san c'm&icirc;n dans la grande all&eacute;e pour la sortie d'l'&eacute;glyise et san drein viage sus la t&egrave;rre, en direction du ch&icirc;nm'tchi&eacute;the, et l'id&eacute;e m'frappit qu&eacute; l'&acirc;me d&eacute; man vi&egrave;r anm&icirc;n n'habitait pus san corps dans les lieux sombres. Ou jouit &agrave; ch't heu d'la glorieuse leunmi&eacute;the du Paradis, car les Saintes &Ecirc;crituthes (Chapitre XXII d'l'Apocalypse, Verset 5) nouos disent : Il n'y aura pus l&agrave; la nuit, et ils n'auront point besoin de lampe, ni de la lumi&egrave;re du soleil, parceque le Seigneur Dieu les &eacute;clairera, et ils r&eacute;gneront aux si&egrave;cles des si&egrave;cles!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfenterrement.html">Un ent&egrave;rrement l'temps pass&eacute;</a><p>
<li><a href="gdfrpos.html">L&eacute; r'pos &ecirc;t&egrave;rnel</a><p>
<li><a href="gdfcouoteunmes1979.html">Cou&ocirc;teunmes du temps jadis</a><p>
<li><a href="gdftemps.html">Dans man temps...</a><p>
<li><a href="gdfvit.html">Tchi vit et tchi vait, dans bein d's &ecirc;tats s'trouve!</a><p>
<li><a href="gdffreunmer.html">Voul'-ous freunmer l's &eacute;glyises?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfridgeaux.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
</HTML>

