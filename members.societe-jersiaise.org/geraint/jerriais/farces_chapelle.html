<HTML>
<HEAD>
<TITLE>Des farces dans la chapelle</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Des farces dans la chapelle</h2></font></center><p><br>
<br>
M'n'ambition a tr&eacute;jous &eacute;t&eacute; d'av&egrave;r une job souos l's'Etats car pouor seur ch'est la millieur manni&egrave;the d'gagner hardi d'sous sans s'tuer d'travas.<br>
<br>
J'criyais que chutte fais j'avais buanne chance viyant que j'avais oui que les siens du Coumit&eacute; d'Agritchulture avaient d&eacute;cid&eacute; d'plianter chinquante vr&eacute;gies de <a href="patate.html">patates</a> aux frais des <a href="etats.html">Etats</a>. J'savais que les siens qui avaient m&acirc;t&eacute; ch'est patates avaient &eacute;t&eacute; bein payis. Donc, j'attendais qu'nous d&eacute;cide de la date d'la planterie pouor que m&eacute; et l'Sieur Caouain nous ait partie de chutte job.<br>
<br>
Mais encouore une fais, nous v'la touos les deux d&eacute;sappoint&eacute;s d'pis que les autres Messieurs des Etats se sont m&acirc;ris et n'veulent pon entendre raison au sujet de chutte planterie.<br>
<br>
Quand j'apprins chunna l'autre s&eacute;, viyant que j'avais l's'esprits bas, j'd&eacute;cidi d'm'n'aller faithe une petite touorn&eacute;e dans les paraisses d'amont. Couomme ch'tait un <a href="dinmanche_jour.html">Dimanche</a> et que j'm'trouvais dans la paraisse de <a href="st_ouen.html">St. Ou</a>, j'pensis su j'tais jutchie sus ieun des bouais opr&egrave;s la chapelle j'aurais grand plaisi &agrave; ouir l'orgue jouer et le choir chanter. Donc, m'v'la hors et sus mon jutcheux j'attendis que l'service couommence.<br>
<br>
J'vit un tas de grands d'la paraisse lus amener et j'fut bein surprins en les viyant s'arr&ecirc;ter &agrave; ergarder sus la board &agrave; l'entr&eacute;e.<br>
<br>
J'pensi &agrave; m&eacute; m&ecirc;me, ch'est p't-&ecirc;tre un poster pouor annoncer tchique anniversaire ou bein tchique pr&eacute;dication par un missionnaire des Indes ou d'la Chine mais touot d'm&ecirc;me pouortchi que nos gens qui lisent chu poster font si longue fache?<br>
<br>
Et couomme j'sis un miot tchutieuse d'ma sorte, viyant quele service &eacute;tait couommenchi et que les siens qu'ont tr&eacute;jous l'temps d'arriver en r'tard &eacute;taient &eacute;ttouot entr&eacute;s, b&eacute; vite j m'appr&ecirc;chi et sus chutte board j'lut:<br>
<br>
Service pour demain Dimanche.<br>
<br>
Morning, 10.30, R&eacute;v. Jas. Vasselin<br>
Afternoon, 3.30, Mrs. F. Le Feuvre,<br>
Evening, 6.30, Pastor Ph. Bauche<br>
<br>
J'n'y comprenais mot car j'crais connaitre quassiment touos les pr&eacute;dicateurs en Jerri et plusieurs d'entre ieux sont de mes amins, mais jamais j'avais oui pasler de chest noms l&agrave; et encore b&eacute; moins j'n'savais pon qu'il y avait une dame pr&eacute;dicateur.<br>
<br>
Mais ch'n'estpon touot car je r'tourni me jutchi dans ieun des bouais de chutte chapelle, l'pr&eacute;chain Dimanche. Ch'est qe viyous, j'pensais que jen apprendrais un p'tit pus long et que que p't'&ecirc;tre bein que l'poster voulait dithe que ch'tait l'pr&eacute;chain Dimanche que ch&egrave;s nouviaux pr&eacute;dicateurs lus f'raient entendre.<br>
<br>
Donc, m'v'la &egrave;s &eacute;coutes quant touot &agrave; coup j'entendais des rires d'hard&egrave;lles!<br>
<br>
Bon, que j'pensi &agrave; m&eacute; m&ecirc;me tchi qui lus prend pouor rithe d'm&ecirc;me dans un lieu de tchulte! Ch'est honteux que de s'comporter d'm&ecirc;me pendant que Moussieu l'pr&eacute;dicateur est &agrave; lus faithe sa pr&eacute;dication. Moussieu l'pr&eacute;dicateur ly m&ecirc;me fut bein surprins et couommenchi &agrave; r'garder pouor saver chein que chunna voulait dithe. Ch'est alors qu'il s'aperchu qu'il y avait touote une nich&eacute;e d'oisiaux qui voltigeaient dans touos les sens!<br>
<br>
Les pouores oisiaux n'savaient pon coumment lus sauver. Encouore heureux qu'ils n'allites pon lus muchi dans les tuyaux d'l'orgue!<br>
<br>
Eh bein, savous buannes gens que couomme pouor l'poster que nous avait clieuth&eacute; sus la board en dehors la chapelle, ch'tait une farche d'pus par une djingue de jeune corps qui lus pliaisent &agrave; inventer touotes sortes de tricks! Fouai de Marie Hibou, chunna est la pure, pleine et enti&egrave;the v&eacute;rith&egrave;t. Ch'tait par une fen&ecirc;tre buchie qu'ils avaient envi&eacute; dans la chapelle, au moment du service, une demi douzaine d'oisiaux!!<br>
<br>
Tout d'm&egrave;mech'n'est pon de tchi faithe sinon pouor donner du travas &egrave;s chantgniers pouor t&acirc;chi d'happer les oisiaux et les avaient envi&egrave;th &agrave; voltigi d'm&ecirc;me dans la chapelle.<br>
<br>
Mais v'la qui n'est pon touot car l'affaithe continue et si dans touot chunna il y a tchi risible pour quant &agrave; m&eacute; ch'n'est pon dans une chapelle qu'nous devrait jouor dith&egrave;t farces.<br>
<br>
Nos gars savent bein qu'ordinairement ch'est l'chantgni qu'est l'prumi &agrave; sorti d'la chapelle opr&egrave;s le service mais chutte fais ce n'fut pon ly mais une jeune hardelle, qui fut fort effrit&eacute;e! Et il y avait de tchi car savous chein qu'oulle vit? Une gambe coup&eacute;e!! Et l'pid dans un soulier!!!<br>
<br>
Ch'tait une cauche en soie couleur de chair de si&egrave;z Woolworth, faut craithe, qu'nous avait stuff&eacute;! Tout couomme un &eacute;peutha! Et nos gards l'avais minse &agrave; laporte de la chapelle!<br>
<br>
J'sais bein qu'il y a ieut d'autres tricks de jou&eacute;es dans chutte paraisse et j'en sais hardi long sus l'affaithe d'une pathe d'leunettes qui mins sus pid ieun des grands de chutte paraisse, mais touot chunna s'ra pouor la pr&eacute;chaine bord&eacute;e viyant, couomme s'fait l'boss &#147;Que c'est faute d'espace disponible&#148;dans la gazette d'anni&egrave;th.<br>
<br>
Ch'est d'antchi, &agrave; b&eacute;t&ocirc;t,si j'sis encouore de chu monde de mins&egrave;the.<br>
<br>
<i><a href="gwdec.html">Marie Hibou</a><br>
Les Chroniques de Jersey 8/3/1930<br></i>
<br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="ecoledudinmanche.html">&Agrave; l'&Ecirc;cole du D&icirc;nmanche</a><p>
<li><a href="gdfquoac.html">Des Quoac Quoacs</a><p>
<li><A HREF="gdffarce.html">Les farceurs</A><P>
<li><a href="farche.html">Une Bounne Farche</a><p>
<li><a href="farce.html">Eune farce</a><p>
<li><a href="goodtimes.html">How Mister Piteur had good times in his youth</a><p>
<li><a href="tictac.html">Tic... Tac... Tac...</a><p>
<li><a href="farcethie.html">La farc&eacute;thie</a><p>
<li><a href="paissondavri2.html">Paisson d'Avri</a><p>

<li><a href="2histoethes.html">Deux histo&egrave;thes d&eacute; man janne temps</a><p>

<li><a href="viquaire.html">Le Viquaire</a><p>
<li><a href="saintcharlot.html">L'&Eacute;pitre de Saint Charlot &egrave;s Saint Luorenchais</a><p>
<li><a href="chapelleespetcheurs.html">La Chapelle &egrave;s P&ecirc;tcheurs</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
