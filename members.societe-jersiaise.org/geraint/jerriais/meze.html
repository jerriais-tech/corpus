<HTML>

<!-- Mirrored from members.societe-jersiaise.org/geraint/jerriais/meze.html by HTTrack Website Copier/3.x [XR&CO'2014], Tue, 15 Jul 2025 13:58:51 GMT -->
<HEAD>
<TITLE>La M&eacute;ze et la Fille</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La M&eacute;ze et la Fille</h2></font></center><p>

<div align="center"><i>(Histou&eacute;ze tchi conc&egrave;rne toutes les pou&ocirc;res fammes tchi sont la&icirc;ssies toutes seules &agrave; combattre)<br/>
</div><div align="left"></i><br/>
Les che&icirc;ns tchi li&eacute;zont ma pi&eacute;che erm&egrave;rqu&eacute;zont sans doute bein vite que ch'est un dr&ocirc;le de galimati&acirc;s, &ecirc;crit partie en v&egrave;r' et partie en langage couozant. Mais, mes chi&eacute;zes gens, ch'n'est pas ma fao&ucirc;te  i' fao&ucirc;t bein  que j'vos l'donne comme i' s'p&acirc;ssit ; car pour de m&eacute;, i' n'y-a rein que j'd&ecirc;teste pus qu' les menneties  et vous? Si la m&eacute;ze s'exprimait d'chutte manni&eacute;ze-l&agrave;, ch'est qu'oulle avait 't&egrave; &agrave; l'&ecirc;cole, &eacute;tant garce, o&ugrave;-&eacute; n'ou l&ucirc;s fa&icirc;zait apprendre toutes les s'mainnes, pour &ecirc;tre ercit&egrave; au Vendredi au s&eacute;, iun des biao&ucirc;x sonn&ecirc;ts de Derl&icirc;ncour, et oul y pr&icirc;ns tant d'go&ucirc;t, que b&eacute;t&ocirc;t ou' fa&icirc;zait lli-ma&icirc;mme des rimmes  et d'belles rimmes &egrave;ttou, tant et si bein que l'ma&icirc;tre en fut si charm&egrave; tch'it ll&icirc; ba&icirc;lli  sa drainne ann&egrave;e d'&ecirc;colage  le prumi prix par s&ucirc;s toute l'&ecirc;col&egrave;e. Et d'p&icirc;s chu jour-l&agrave;, ou' n'p&egrave;rdit jammais l'accou&ocirc;tumance  surtout s'ou' p&acirc;slait d'tchique ch&ocirc;se tchi l&icirc; p&acirc;ssait pr&egrave;s du tcheu  de s'exprim&eacute; en grand' partie par des rimmes de sa faichon. Je n'm'en vais pas vos ba&icirc;lli m'n'oppinion s&ucirc;s la valeu d'sa pou&eacute;si&eacute;, ni s&ucirc;s la sienne de sa fille ; car la fille t'nait d'sa m&eacute;ze pour chonna, comme pour bein d'ao&ucirc;tre ch&ocirc;se  ch'est bein m&ucirc;s que j'vos la&icirc;sse p&acirc;ss&eacute; vote juzement la-d's&ucirc;s, criy-o&ucirc;s pon? J's&icirc;s tout-&agrave;-fait satisfait d'cht-arrangement-l&agrave;, pour de m&eacute; ; et vous &egrave;ttou, j'esp&eacute;ze. S'ou' n'y-&ecirc;tes pon, eh bein! all&egrave;z vos couochi et port&egrave;z-nous r'p&ocirc;s, l&agrave;! . . . . . .<br/>
<br/>
Mais n'allon' pas trop vite, dia! I' fao&ucirc;t que j'vos espllique unne ch&ocirc;se : ch'est qu'la pou&ocirc;rre petite famme avait t&egrave; la&icirc;ssie veuve bein janne  ou' n'avait qu'vinne-tre&icirc;s ans  et sa fille &agrave; painne tch&icirc;nze me&icirc;s  quand l'p&eacute;ze mouozit. N'ou d&icirc;zait dans l'temps que ch'tait d'la c&ocirc;nt'nue. M'diz-ous tchi sorte d'maladie est chonna? car pour de m&eacute; j'n'y v&eacute; qu'biu l&agrave;-d'dans. N'ou n'en ou&eacute; p&ucirc;s p&acirc;sl&eacute;  d'chutte maladie-l&agrave; ; les docteur' li-ont sans doute ba&icirc;lli un ao&ucirc;te nom : ch'est chein tchi fait qu'p&egrave;rsonnes n'en meuzent &agrave;-ch't'heu! he&icirc;n?<br/>
<br/>
D&ocirc;n, pour vos dize. La pou&ocirc;rre petite famme fut la&icirc;ssie attou s'n'&ecirc;fant s&ucirc;s les bras, comme n'ou dit, &agrave; &ecirc;l'v&eacute; ov' lli, s&ucirc;s le r'venu d'unne dji&ecirc;zainne de vr&eacute;gies d't&egrave;rre et tchiques quarti&egrave;r' de rente. - Ah! si ch'avait t&egrave; occouo comme &agrave;-ch't'heu, qu'la patate se vend si bein, oul' &eacute;zait peu fil&eacute; d'charme et sans s'g&ecirc;nn&eacute;, &egrave;ttou. Mais nannin! l'comm&egrave;rce d'la patate n'&eacute;tait pas occouo v'nu. Mais i' n'y-a pas d'soin, ou&egrave;sse que chonna, ou' s'm&icirc;ns bravement &agrave; s&acirc;n d'v&eacute;, ou' travaillait &agrave; tigue-de-corp ; n'ou peut dize, ni&egrave;t et jour. La t&egrave;rre &eacute;tait bouanne et produ&icirc;sait bein ; car le pou&ocirc;re homme tchi n'tait p&ucirc;s, 'tait un bou&acirc;n f&egrave;rmi, et il avait la&icirc;ssi tout en parfait bouan &ecirc;tat. Enfin, pour en paz&eacute; p&ucirc;s cour', la p'tite famme continuit &agrave; gard&eacute; unne vaque et unne g&eacute;niche, comme du temps de s'n'homme  et des b&ecirc;tes-&agrave;-sa&icirc;e, et un tas d'vola&icirc;lle : des glinnes tout piain, et des cannar' et unne d&eacute;mi&eacute;-do&ucirc;zainne d'ou&eacute;s, tant et si bein qu'ou' f&icirc;t d'famme&ucirc;ses bouannes affaizes. L's'ann&egrave;es s'p&acirc;ssizent et un biao&ucirc; jour ou' vit sa fille &ecirc;l'v&egrave;e! v&eacute;ze! et bein &ecirc;l'v&egrave;e! car oul' avait peu l'envy&eacute; &agrave; iunne des miyeuses &ecirc;coles de la ville, pour surtout s'parfaize dans l'anglliais, qu'ou' v&icirc;nt &agrave; p&acirc;sl&eacute; bein couozao&ucirc;ment. La fille savait les tre&icirc;s langues <i>les p&ucirc;s utiles :</i> le j&egrave;rriais, l'fran&ccedil;ais et l'angllais! Mais ch&eacute; n'fut pas occouo l&agrave; tout. S'n'&ecirc;colage finit, ou' la m&icirc;ns &agrave; apprendre &agrave; &ecirc;tre cou&ocirc;tuzi&eacute;ze en dra, et oul' y v&icirc;nt si au-faitte que quand oul' eut fini d'apprendre sa vocation, et qu'ou' s'm&icirc;ns s&ucirc;s s&acirc;n compte si&egrave;z lli et qu'ou' v&icirc;nt unne fe&icirc;s connue, oul' avait du trav&acirc;s par s&ucirc;s l's-yi&egrave;r. Ch'est qu'ou' n'tait pas s&eacute;lement au-faitte &agrave; faize le neu ; mais pour le r'habilliage, i' n'y-avait ao&ucirc;tchunne pour la battre. Comme n'ou dit en ses t&egrave;rmes, ou' gangnait des sou' commme d&eacute; z-&ecirc;cales.<br/>
<br/>
Eh bein! la fille  La&ucirc;ra  car ch'tait-l&agrave; s&acirc;n nom, avait dj&egrave;z-huit ans. Sa m&eacute;ze  s'ou' faittes le p'tit caltchul, ou' v&ecirc;rr&egrave;z  n'en avait pas occouo bouannement quarante. Ou' viy&icirc;z bein qu'oul' 'tait occouo toute janne. Ou' s'otchupait d's&acirc;n m&ecirc;nage, comme oul' avait tr&eacute;jous fait : ou' n'p&ecirc;nsait qu'&agrave; ch'l&agrave; et &agrave; sa fille. Ses va&icirc;zinnes li-avaient dit bein des fe&icirc;s qu'ou' dev'zait s'ermazi&eacute;, s'oul' en avait la chance  et oul' en avait ieu des chances s'oul' avait voulu ; mais, mon doux! i' n'fallait pas l&icirc; p&acirc;sl&eacute; dit&egrave;t. Ah! mais d&ocirc;n nan! Oul' 'n-avait ieu d&ecirc;j&agrave; iun  ch'tait ass&egrave;z, s'fa&icirc;sait-alle, quand n'ou y'en p&acirc;slait. - H&eacute;l&acirc;! mes chi&egrave;rs anmins, la pou&ocirc;rre petite famme oublliait l'prov&egrave;rbe tchi dit : &quot;Fontaine, janmais je n'baizai de ton-neau!&quot; Enfin n'ou v&egrave;rra.<br/>
<br/>
</div><div align="center"><br/>
</div><div align="left">I' y-avait dans l'va&icirc;zin&eacute; un vi&egrave;r gar&ccedil;on tch'&eacute;tait, comme n'ou dit, pou&ocirc;rri d'sou', mais fina&icirc;lli, fina&icirc;lli, tch'il &eacute;zait cop&egrave; un lliar' en quatre et &ecirc;corchi, s'il avait peu, un bib&egrave;t, pour, atou la p&eacute;, en faize unne paze de bottes. I' s'en n-tait v'nu otchupp&eacute; sa f&egrave;rme qu'il avait ieue en s'y fa&icirc;sant t'nant y-avait un an l'Nou&eacute; de d'vant. Et ch'tait unne belle f&egrave;rme, bouigre v&eacute;ze! ou' t'nait bein unne ch&icirc;ncantainne de vr&eacute;gies d'la miyeu t&egrave;rre de la p&acirc;ra&icirc;sse. I' l&icirc; fallait, d&ocirc;n, &ecirc;mplli&eacute; bein du monde avao&ucirc;t l'but d'l'ann&egrave;e pour tchultiv&eacute; un t&egrave; b&eacute;tch&egrave;t d't&egrave;rre. Aussin, il en &ecirc;mplliait : mais au p&ucirc;s bas prix p&ocirc;ssiblle  ou pouv&egrave;z l'dize. Et p&icirc;s, ov' li, pas un moment d'tri&egrave;ve  ch'tait chinne et chinne d'p&icirc;s l'matin jusqu'au s&eacute;  i' n'avaient pas s&eacute;lement l'temps les pouorres dj&acirc;blles d'satyi unne allum&egrave;te pour allum&eacute; l&ucirc;s pipes. Ch'tait du, hein? Mais il y trouvait s&acirc;n compte, li  sa f&egrave;rme le p&eacute;yait bein et i' s'fichait pas mal du restant  si s&eacute; z-ouvri&egrave;r, avaient l'dos rompu ou pas  ch'tait pas d's&eacute; z-affaizes, &agrave; li. Chonna allait d&ocirc;n bein ass&egrave;z en d'hor'. Mais en d'dans, dans la ma&icirc;son, l'di&acirc;tre sait mort! chonna n'allait pas si bein! tout n'&eacute;tait pas en si bouan ordre. La pou&ocirc;rre vieille s&egrave;rvante, t'ch'avait fait d's&acirc;n temps, tch'&eacute;tait qu&acirc;zi vieille comme la rue d's'Alleur'  n'pouvait p&ucirc;s faize grand'ch&ocirc;se. Note vi&egrave;r' gar&ccedil;on tchi  tout cr&eacute;tin tchi f&ucirc;sse  aimait l'ordre et le propret&egrave;, &agrave; la fin s'ap&egrave;rchu qu'tout n'tait pas recta dans sa ma&icirc;son, et tchi trouvait souvent &agrave;-ch't'heu jusque des gu'vae&ucirc;x dans sa soupe. Un bou&acirc;n jour tch'il en avait trouv&egrave; iun p&ucirc;s long qu' d'amor, i' se l'vit d'la tablle tout en fuz&icirc;e et s'm&icirc;ns &agrave; battre la marche dans la tchu&icirc;zinne et &agrave; gromm&acirc;chi tout seu' en as-tu en veur-tu. S'ou' z-aviez t&egrave; l&agrave;, ou' l'&eacute;z&ecirc;tes ou&iuml; dize : V&eacute;ze! il est temps d'y m&egrave;ttre un but  ch'n'est pas m&eacute; tchi veur continu&eacute; &agrave; m&acirc;ngi des gu'vae&ucirc;x &agrave; la pi&egrave;che de caboche dans ma soupe. Ma f&eacute;, i' m'semblle qu'j'en sens occouo iun emp&ecirc;tchi dans mes dents! Chonna cou&ocirc;te, unne famme, ch'est-la l'pi&eacute;ze. Tout d'ma&icirc;mme, i' m'en fao&ucirc;t iunne d'chu bou&acirc;n coup ichin, car j's&icirc;s ennyi&egrave;t &agrave; la fin. Mais o&ugrave;-&eacute; en trouv&eacute; iunne tchi me f'sa? unne bouanne m&ecirc;nnagi&eacute;ze, tchi n'd&eacute;pensesa pon un tas d'sou &agrave; s'brav&eacute; ; tchi p&egrave;ns'sa p&ucirc;s &agrave; travailyi qu'&agrave; s'proum'n&eacute;?&quot; <br/>
<br/>
Enfin i' s'arr&ecirc;te tout cour' : &quot;Ah! j'y s&icirc;s!&quot; s'f&icirc;t-i' d'unne voua&icirc;e comme un &ocirc;rage. &quot;Eh! la p'tite famme de l&agrave;-bas! Ne v'l&agrave; justement chein qui m'fao&ucirc;t. B&ecirc;te que j's&icirc;s, d'n'y-av&eacute; pas pens&egrave; d'vant! Oui! Oui! j'lai trouv&egrave;e!&quot;<br/>
<br/>
La vieille domestique tchi h&ocirc;tillyonnait dans sa tcha&icirc;ze tout pr&egrave;s d'la c&ocirc;ni&eacute;ze, s'r&ecirc;vilyi tout en pae&ucirc;x, et l&icirc; d'm&acirc;ndit tch'est qu'il avait trouv&egrave;.<br/>
<br/>

&quot;Tch'est qu' jai trouv&egrave;?&quot; s'l&icirc; f&icirc;t-i', &quot;eh! Des buts d'ficelle dans ma soupe!&quot; - (et p&icirc;s d'v&icirc;sant en bas) &quot;D&eacute; vos gu'vae&ucirc;x, vielle pie!&quot; (et p&icirc;s en hao&ucirc;t) : &quot;Mall&eacute;! J'crai qu'il est temps qu'ou z-&icirc;ziez souogni les viao&ucirc;x!&quot;<br/>
<br/>
&quot;En &ecirc;ff&egrave;t!&quot; s'f&icirc;t la bouanne famme, &quot;n'ou' les ouait braize  il' ont p't'&ecirc;tre s&eacute;. J'm'en vais y ve&icirc;s, m&acirc;n ma&icirc;tre&quot; (et Mall&eacute; sortit).<br/>
<br/>
Bouanne d&ecirc;b&acirc;te!&quot; se f&icirc;t l'ao&ucirc;tre, quand i' la vit s'n'all&eacute;.<br/>
<br/>
Quand i' s'vit tout seu', notre anmin J&ocirc;su&eacute;  ch'est d'ma&icirc;mme qu'il avait nom  se r'm&icirc;nt &agrave; r'battre la marche et &agrave; rumin&eacute; &agrave; li-ma&icirc;mme. I' marchait un p'tit brin et p&icirc;s s'arr&ecirc;ttait tout cour' et s'capuchait la t&ecirc;te de s&acirc;n poin' et d&icirc;sait : &quot;Mais comment que j'my prendrai pour l&icirc; dize? Je n's&icirc;s pas accou&ocirc;tum&egrave; &agrave; chu m&ecirc;tyi-l&agrave;, m&eacute;, de d'm&acirc;nd&eacute; &agrave; unne famme s'ou veur &ecirc;tre ma famme! Il l'fao&ucirc;t, pourtant, car je n'peux pas continu&eacute; d'ma&icirc;mme.&quot; Et p&icirc;s ch'l&agrave; dit, i' r'c&ocirc;ntinuait sa marche.<br/>
</div><div align="center">__________<br/>
<br/>
</div><div align="left">Mais la&icirc;ssons-l&eacute; s'tchaquenard&eacute; la ch&egrave;rvelle tant qui voudra, pour trouv&egrave; un pli&acirc;n, et viyon' un p'tit tch'est qu'nos dae&ucirc;x p'tites fammes sont &agrave; br&acirc;zilyi.<br/>
<br/>
La m&egrave;ze  de tchi l'nom d'b&acirc;ta&icirc;mme est Ma&icirc;rr&eacute;  est d'but au tro &agrave; p&ecirc;tri unne fou&acirc;nn&egrave; d'pain, et sa fille La&ucirc;ra  est ass&icirc;se opr&egrave;s la j&ocirc;ntchi&eacute;ze &agrave; cou&ocirc;tre &agrave; tigue-de-cor, &agrave; fini' un v&egrave;ste qu'oul' a prom&icirc;ns sans m&acirc;nque pour &agrave; ch&ecirc; s&eacute;. I' sont si en p&ecirc;ns&egrave;es que pour unne bouanne pa&ucirc;se, i' n's'entred&icirc;sent pas un seul petit mot.<br/>
<br/>
Et la m&eacute;ze p&ecirc;trissait et la fille cou&ocirc;zait.<br/>
<br/>
Mais comme n'ou dit, n'ou s'engn&icirc;e d'm&acirc;ngi du shucre  chonna n'pouvait pas duz&eacute; tr&eacute;jous. Ch'fut la m&eacute;ze tchi k'menchit. Ou' s'&ecirc;h&egrave;mmit dae&ucirc;sse-tre&icirc;s fe&icirc;s, et p&icirc;s s'tou&acirc;nnant du c&ocirc;t&egrave; d'sa fille, l&icirc; d&icirc;t, s'l&icirc; f&icirc;t-alle :<br/>
<br/>
&quot;Tch'est qu' tu-as, don, ma La&ucirc;ra? tu n'dit mot.&quot;<br/>
<br/>
&quot;Pas rein, m&eacute;m&egrave;e,&quot; r&ecirc;ponnit La&ucirc;ra.<br/>
<br/>
&quot;Mais si-as, tu-as tchique-ch&ocirc;se, je l'v&eacute; bein, va. Eh! tu-es comme un crapao&ucirc;d pityi au but d'unne frouque!&quot; s'l&icirc; f&icirc;t sa m&eacute;ze.<br/>
<br/>
La fille ne r'pllitchit pas l&agrave;-d's&ucirc;s ; mais s'n'adjulle n'en allait qu'p&ucirc;s d&ecirc;li&egrave;ment.<br/>
<br/>
J'vos ai dit en k'menchant que quand la p'tite famme p&acirc;slait d'tchique-ch&ocirc;se tchi l&icirc; p&acirc;ssait pr&egrave;s du tcheu, ch'tait en rimmes qu'ou' s'exprimait. Eh bein, don, ch'est chein qu'ou f&icirc;t dans ch't'occ&acirc;sion ichin. Oul' int&egrave;rrompit s&acirc;n trav&acirc;s, s'butti draitte comme un p&egrave;r, et s'adr&eacute;chant &agrave; sa fille, l&icirc; d&icirc;t d'un ton solenn&egrave;l :<br/>
<br/>
<i>&quot;Di', ma La&ucirc;ra, tu-as bein erfli&egrave;chi</i><br/>
<i>S&ucirc;s chein que j'te d&icirc;s, d'vant nos couochi,</i><br/>
<i>D'vant-hier au s&eacute;. S&ucirc;s touos l's'avantages</i><br/>
<i>Tchi te r'veindraient d'un it&egrave;t maziage?</i><br/>
<i>Ch'est qu'dam! i' n'te manq'sait d'rein.</i><br/>
<i>D&icirc;, ma La&ucirc;ra  tu m'comprends bein?&quot;</i> <br/>
<p/>
&nbsp;&nbsp;&nbsp;&nbsp;&nbsp;&nbsp;&nbsp;___________<br/>
La&ucirc;ra n'r&ecirc;pond pas et sa m&eacute;ze continue s&ucirc;s l'ma&icirc;mme ton :<br/>
<p/>
&nbsp;&nbsp;&nbsp;&nbsp;&nbsp;&nbsp;&nbsp;___________<br/>
<i>&quot; Chu bouan vi&egrave;r moussieu n'a qu'y&egrave;r' pour t&eacute;.-</i><br/>
<i>Je l'v&eacute; bein. A&icirc;nchin fao&ucirc;t l'accept&eacute;.</i><br/>
<i>Quand i' te d'mand'da, di' oui, ma fille!</i><br/>
<i>Et p&icirc;s tu pou&ocirc;rr&acirc;s dormi tr&acirc;ntchille ;</i><br/>
<i>Car ch'est tchi y-en a, l&agrave;, du bein!</i><br/>
<i>La cheinne tchi l'&eacute;za n'manq'sa d'rein.&quot;</i><br/>
<br/>
La&ucirc;ra m&egrave;t bas s&acirc;n trav&acirc;s et ergarde sa m&eacute;ze, mais n'dit mot. Sa m&eacute;ze, criyant qu'oul' a fait une bouanne impression s&ucirc;s sa fille, continue s&acirc;n discour', occouo p&ucirc;s anim&egrave;e qu'de d'vant.<br/>
<br/>
&quot;Laura,&quot; s'l&icirc; f&icirc;t-alle :<br/>
<br/>
<i>&quot; I' y-en a par illo, mes chiez' gens,</i><br/>
<i>Tchi s'en vont l'n&egrave;z en l'air, s'gao&ucirc;b&egrave;rgeant :</i><br/>
<i>Surtout iunne ; ah! ch'est lli tchi s'erdr&eacute;che</i><br/>
<i>Quand ou' v&eacute; Moussieu J&ocirc;su&eacute; tch'appr&eacute;che!</i><br/>
<i>H&eacute;l&acirc;s! ou' peut faiz' tou&ocirc;s ses teur - </i><br/>
<i>Ch'n'est vra&icirc;nment pas lli qu'Moussieu veur.&quot;</i><br/>
<br/>
<i>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;__________</i><br/>
La&ucirc;ra se r'm&egrave;t &agrave; cou&ocirc;tre. S'l&icirc; dit sa m&eacute;ze:<br/>
<br/>
<i>&quot; Il en veur iunne sou&ocirc;s tou&ocirc;s rapport',</i><br/>
<i>Tchi seit active et d'un bou&acirc;n comport.</i><br/>
<i>Pas iunne de ch&eacute;s &ecirc;chervell&egrave;es</i><br/>
<i>Tchi semblle tchi sont enchorchell&egrave;es.</i><br/>
<i>La cheinne tchi veur  ch'est La&ucirc;ra!</i><br/>
<i>Et ou' l'&eacute;za quand ou' voudra.&quot;</i><br/>
<br/>
En ou&iuml;yant ch'l&agrave;, La&ucirc;ra, d'chutte fe&icirc;s, n'peut p&ucirc;s y t'nin. Ou' m&egrave;t s&acirc;n trav&acirc;s s&ucirc;s la veille, s'l&eacute;ve et d'unne vou&eacute;e toute &ecirc;mutionn&egrave;e, s'adr&eacute;chant &agrave; sa m&eacute;ze, l&icirc; dit :<br/>
<br/>
<i>&quot; Janmais j'n'&eacute;zais creu, en v&eacute;zit&egrave;,</i><br/>
<i>Qu'm&eacute;m&egrave;e &eacute;zait pens&egrave; &agrave; dit&egrave;t.</i><br/>
<i>Eh! s'n'&acirc;ge est dae&ucirc;x fe&icirc;s l'doublle d'la meinne!</i><br/>
<i>Ah! de li je n's&icirc;s pas fort en peinne.</i><br/>
<i>Tch'est qu'je f'sais d'un t&egrave; vi, m'diz-ous?</i><br/>
<i>A la bouanne-heuz', si ch'tait pour vous!&quot;</i><br/>
<br/>
La m&eacute;ze toute &ecirc;bahie:<br/>
<br/>
<i>&quot; Sai-tu bein tch'est qu'tu di, ma La&ucirc;ra?</i><br/>
<i>Pour m&eacute;! Ah, n'en v'l&agrave; du bric-&agrave;-bra!</i><br/>
<i>Ma fille, d'chu coup, tu p&egrave;rd la t&ecirc;te.</i><br/>
<i>Ch'est &agrave; t&eacute; tch'i' fait tr&eacute;jous la f&ecirc;te!</i><br/>
<i>Quand i' veint i' s'accoste d't&eacute;</i><br/>
<i>Et tout l'temps n'fait qu'barb&eacute;lae&ucirc;t&eacute;.&quot;</i><br/>
<br/>
<i>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;__________</i><br/>
<i> </i><br/>
Tch'est qu'tu g&acirc;ngne, m&eacute; n-&ecirc;fant, d'&ecirc;prouv&eacute; &agrave; m&eacute; l'cachi. J'vei bein comme est qui s'trimousse, va  je n's&icirc;s pon aveuglle, Di&eacute; m&egrave;rci! L&agrave;, l&agrave;, n'di mot, n'ou v&egrave;rra d'vant long, tch'est qu'en s'sa.<br/>
<br/>
LAURA. - Oui, m&eacute;m&egrave;e, ch'est comme ou' dites, n'ou v&egrave;rra d'vant long.<br/>
<br/>
LA M&Eacute;ZE. - J'ai bein veu l'ao&ucirc;te s&eacute; quand l'vi&egrave;r moussieu vint. Y-en avait-i' d'la consillelie! I'n'en finissait pas. Et t&eacute;, tch'&eacute;tais rouoge comme unne &ecirc;carlatte, et ch&acirc;tyais la t&ecirc;te d'un bor' s&ucirc;s l'ao&ucirc;tre. Tch'est qu'd&ocirc;n qu'tout chonna voulait dize? Tu cr&eacute; p't'&ecirc;tre qu'je n'sai pon. - Enfin, comme n'ou dit, &quot;la suite du temps f'sa ve&icirc;s tout.&quot;<br/>
<br/>
LAURA. - Ch'est bein vrai, m&eacute;m&egrave;e!<br/>
<br/>
(La&ucirc;ra c&ocirc;ntinue &agrave; cou&ocirc;tre &agrave; raidde-brache et s'pique ma&icirc;mme un d&eacute; si mao&ucirc;va&icirc;sement qu'ou n'peut pas s'emp&ecirc;chi d'en criy&eacute;.)<br/>
<br/>
Dans l's'entrefaittes, la p&acirc;te avait 't&egrave; bein p&ecirc;trie, et l'vait bou&acirc;n train. Enfin, Micice se m&icirc;nt &agrave; cao&ucirc;ff&eacute; s&acirc;n fou'  au gean. Y-avait bein tchique miot d'grapus parmi ; mais n'y-a pas d'soin. La&ucirc;ra y m&icirc;ns lli-ma&icirc;mme dae&ucirc;sse-tre&icirc;s pitchets, quandi qu'sa m&eacute;m&egrave;e fa&icirc;sait l'pain. Le fou, cao&ucirc;d &agrave; point, bein n&ecirc;ty&egrave;t et la patouolle p&acirc;ss&egrave;e d'dans, Micice k'menchi &agrave; enfou&acirc;nn&eacute;. - Je n'vos dizai pon combein d'g&acirc;ches tchi y-avait &egrave;ttou ; mais i' y-en avait &agrave; cor&icirc;nthe, et jusque iunne de ra&icirc;sin. Chonna fait, l'fou' fut bein &ecirc;toupp&egrave;, et p&icirc;s tout fut la&icirc;ssi &agrave; tchuize &agrave; s&acirc;n la&icirc;zi.<br/>
<br/>
</div><div align="center">_________<br/>
</div><div align="left">Ah s'sa, dia! m's'anm&icirc;ns, j'n'ai pon, j'cr&eacute;, besoin d'vos dize, que quand l'temps fut v'nu, i' s'agissit d'hall&eacute; la fou&acirc;nn&egrave;e  i' n'fallait pas la la&icirc;ssi br&ucirc;l&eacute;. - Mais bigre! bigre! ch'est tch'il 'tait grand temps ; car quand l'fou' fut d&ecirc;toupp&eacute;, n'ou sentait d&ecirc;j&agrave; l'oudeu d'br&ucirc;lin!<br/>
<br/>
&quot;Y-a t'i' des gens?&quot;<br/>
<br/>
Ch'tai unne vou&eacute;e d'homme dans l'all&egrave;e.<br/>
<br/>
&quot;Oui! entr&egrave;z, si vos plla&icirc;t!&quot;<br/>
<br/>
Ch'fut l&agrave; la r&ecirc;ponse de Micice et d'La&ucirc;ra, donn&egrave; en ma&icirc;mme temps.<br/>
<br/>
&quot;Eh! m&ocirc;n doux, tch'est qui nos veint l&agrave;. Et m&eacute;, dans un t&egrave;l &ecirc;tat!&quot; s'f&icirc;t Micice.<br/>
<br/>
La&ucirc;ra l'savait bein  la p'tite achocre  tch'est que ch'tait ; mais ou n'l&eacute; d&icirc;t pas.<br/>
<br/>
Tchiques instants opr&egrave;s, Moussieu J&ocirc;su&eacute;, l&ucirc;s va&icirc;zin, entrait. Il avait l'air tout &ecirc;n&egrave;rv&egrave;!<br/>
<br/>
Opr&egrave;s tch'i s'fut entch&ecirc;t&egrave; d'l&ucirc;s sant&egrave; &agrave; toutes les dae&ucirc;x, et tch'i' l&ucirc;s eu ba&icirc;lli sa main, il allit m&egrave;ttre s&ucirc;s la veille un patch&egrave;t gentiment gros, qu'il avait apport&egrave; souos s&acirc;n bras.<br/>
<br/>
&quot;Ch'est des hardes que j'vos ai apport&egrave; &agrave; racc'mod&eacute;,&quot; s'd&icirc;t-i' &agrave; La&ucirc;ra. Et p&icirc;s i' s'assi&eacute;vit tout pr&egrave;s d'lli, et k'menchit  comme ch'tait sa cou&ocirc;tumme  &agrave; l&icirc; p&acirc;slait entre hao&ucirc;t-z-&egrave;t-bas.<br/>
<br/>
La m&eacute;ze de La&ucirc;ra, tchi b&ucirc;zotait tout l'temps s&ucirc;s san tro, les r'gardait d'un yi d'trav&egrave;r' et &ecirc;coutait. B&eacute;t&ocirc;t ou vit sa fille ch&acirc;tchi la t&ecirc;te, et la ou&iuml;t tchi d&icirc;sait : &quot;Nannin, moussieu!&quot;<br/>
<br/>
&quot;Es'sait-alle &agrave; le r'f&ucirc;s&eacute;, par chance, la b&ucirc;zarde?&quot; s'f&icirc;t-alle, en bas, &agrave; lli-ma&icirc;mme.<br/>
<br/>
Et ou' ou&iuml;t Moussieu J&ocirc;su&eacute;, tchi d&icirc;sait &agrave; La&ucirc;ra : &quot;Eh bein! &icirc;' fao&ucirc;t qu'j'en paze anni&egrave;t. Je n'm'en r-izai pas sans av&eacute; ieu ma r&ecirc;ponse.&quot;<br/>
<br/>
&quot;Ch'est bein, moussieu,&quot; s'li fa&icirc;sait La&ucirc;ra, &quot;je f'sait comme j'vos ai promins.&quot;<br/>
<br/>
&quot;Ah! m&egrave;rcie, m&egrave;rcie,&quot; l&icirc; r&ecirc;ponnait Moussieu J&ocirc;su&eacute;.<br/>
<br/>
&quot;Ah! j'tremblle!&quot; s'f&icirc;t-i' en bas.<br/>
<br/>
En eff&egrave;t, i' n'mentait pas, l'pouorre dj&acirc;blle, car i' trembllait m'nu comme la fielle. I' vos &eacute;zait fait pityi, ma f&eacute;!<br/>
L&agrave;-d's&ucirc;s, i' se l'vit et La&ucirc;ra &egrave;ttou.<br/>
<br/>
Micice, tchi t'nait unne piat'l&egrave;e d'r&icirc;z qu'ou' s'n'allait fou&ocirc;rr&eacute; dans l'fou, &agrave; tchuize, s'arr&ecirc;tit tout cour' dans l'mitan d'l'aize.<br/>
<br/>
&quot;M&eacute;m&egrave;e,&quot; s'l&icirc; f&icirc;t La&ucirc;ra, &quot;Moussieu J&ocirc;su&eacute; a tchique-ch&ocirc;se &agrave; vos d'mand&eacute;.&quot;<br/>
<br/>
&quot;Ah! eh bein! tch'est qu'ch'est qu'Moussieu veur me d'mand&eacute;? il est l'bein-v'nu,&quot; s'f&icirc;t Micice en sou&ocirc;riant. Ou' s'd&icirc;sait en lli-ma&icirc;mme : &quot;ch'est anni&egrave;t!&quot;<br/>
<br/>
Moussieu J&ocirc;su&eacute; la viyant d'si bouanne humeur, pr&icirc;ns couozage, et d'unne vou&eacute;e tchi trembllait comme la gr&ocirc;sse corde d'unne b&acirc;sse-de-viol  Di&acirc;tre! je n'pou&ocirc;rrais pon vos dize, dia! si ch'tait d'&ecirc;mution ou d'pae&ucirc;x  s'esprimit comme chon'-chin : Va&icirc;zinne! ou' n'&ecirc;tes pas sans sav&eacute; comment j's&icirc;s embourdell&egrave;. L'affaize va bitch&eacute;ment mal &agrave;-ch't'heu dans ma baraque. Ma domestique  la pouorre vielle hampionne! est s&ucirc;s l'p&ucirc;s, il est grand temps qu'oul ait tchiqu'un &agrave; la dirigi. Et p&icirc;s ou' ou&eacute; hao&ucirc;t comme unne chouque et p&acirc;sse unne grand' partie d's&acirc;n temps &agrave; h&ocirc;tilyonn&eacute; dans sa tcha&icirc;ze. Eh bein, va&icirc;zinne, j's&icirc;s vn'u vos d'mand&eacute; votre avis  tch'est qu'ou' m'c&ocirc;nsilyie d'faize, pour sorti d'm&acirc;n pit&eacute;?&quot;<br/>
<br/>
&quot;Ch'est unne bouanne famme qui vos fao&ucirc;drait, moussieu,&quot; s'l&icirc; f&icirc;t-alle, en sou&ocirc;riant occouo p&ucirc;s bi&acirc;n.<br/>
<br/>
&quot;Ah! ma chi&eacute;ze va&icirc;zinne, qu'ou' m'faitte du bein de m'dize chonna ; car ch'est, pard&icirc;ngue, chein qu'j'avais pens&egrave; m&eacute;-ma&icirc;mme, et j's&icirc;s v'nu tout espr&egrave;s vos d'mand&eacute; d'm&acirc;n ba&icirc;lli iunne  ou-&eacute; la trouv&eacute;? s'l&icirc; f&icirc;t-i'.<br/>
<br/>
&quot;Ch'n'est pon chein qui manque  y-en a fou&ecirc;son,&quot; s'f&icirc;t Micice. &quot;Y-en a un fliotch&egrave;t tchi ne d'mandaient pas m&ucirc;s qu'd'&ecirc;tre votre famme, moussieu. S'ou' ch&egrave;rch&icirc;z bein, absol&ucirc;ment ou' d'v&egrave;z en trouv&eacute; iunne. I' n'y-a rein it&egrave;t qu'd'&ecirc;prouv&eacute;, ou' sav&egrave;z.&quot;<br/>
<br/>
&quot;V&eacute;ze, v&eacute;ze! j'savon' bein tout chonna, va&icirc;zinne ; mais j'n'en voulon' pon, d'chu t&acirc;s-l&agrave; d'tchi ou' p&acirc;sl&egrave;z,&quot; erpllityi J&ocirc;su&eacute;, &quot;ch&ecirc;s-z-l&agrave; peuvent s&ucirc;ffll&eacute; en attendant, j'n'en voulon' pas, j'vos di, I' m'fao&ucirc;t unne bouanne m&egrave;nagi&eacute;ze, bein active et a&ucirc;faitte, tchi souogne &agrave; s&acirc;n trav&acirc;s. Eh bein! chutte petite famme-l&agrave;, j'l'ai trouv&egrave;e  oul' est ichin!&quot;<br/>
<br/>
Le pou&ocirc;re m&eacute;dian, tout hor' d'halainne, n'put en dize p&ucirc;s, et s'tou&acirc;nnant du c&ocirc;t&egrave; d'La&ucirc;ra, l&icirc; dit : &quot;P&acirc;sl&egrave;z pour m&eacute;, ma chi&eacute;ze &ecirc;fant ; car j'n'en peux p&ucirc;s. J'cr&eacute; que j'm'en vais &eacute;touff&eacute;  j'ai un gros lopin dans l'g&ocirc;si.&quot; <br/>
<br/>
Comme unne bouanne fille, La&ucirc;ra l&icirc; r&eacute;ponnit qu'oui, qu'ou' f'sait comme ou' y-avait prom&icirc;ns  d'l&icirc; bailli un coup de main, s'i' l'fallait. Et s'adr&eacute;chant &agrave; sa m&eacute;ze, l&icirc; d&icirc;t c&acirc;rr&egrave;ment:<br/>
<br/>
&quot;M&eacute;m&egrave;e!<br/>
<br/>
<i>Moussieu J&ocirc;su&eacute; veur vot' consent't'ment.</i><br/>
<i>Mais il est si pr&icirc;ns d'&ecirc;n&egrave;rv&eacute;ment</i><br/>
<i>Tchi me d'mande d'p&acirc;sl&eacute; &agrave; sa pi&egrave;che -</i><br/>
<i>Li-ma&icirc;mme n'en a pon la hardi&egrave;che - </i><br/>
<i>I' veur av&eacute;, d'vant qu's'en r'tou&acirc;nn&eacute;,</i><br/>
<i>La r&ecirc;pon' tchi vos plla&icirc;t doun&eacute;.&quot;</i><br/>
<br/>
La m&eacute;ze, toute joyae&ucirc;se :<br/>
<br/>
&quot;Moussieu J&ocirc;su&eacute;, ch'est un grand honneur qu'ou' nos faittes-l&agrave;. Oui! j'donne m&acirc;n consentement du p&ucirc;s franc tcheu.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;La&ucirc;ra, ma chi&eacute;ze fille, ch'est unne grand joua&icirc;e pour m&eacute;. J'vos souhaitte tout bonheur &agrave; touos les dae&ucirc;x. J'esp&eacute;ze&#8230;.&quot;<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br/>
J&Ocirc;SU&Eacute;. - (tchi n'en r'veint pas d'la ou&iuml;, l&icirc; cope la pazole) :<br/>
<br/>
&quot;Mais, sapristi! I' y-a tchique m&ecirc;spr&icirc;nse ichin d'dans, va&icirc;zinne! (et la r'gardant bein en fache) : Eh, bigre! ch'n'est pas la fille que j'veur pour ma famme, ch'est . .<br/>
<br/>
MICICE. - (n'comprenant pas occouo, et toute &ecirc;tonn&egrave;) : &quot;Et tch'est qu'ch'est, d&ocirc;n, Moussieu J&ocirc;su&eacute;? - je n'vos comprends pas.<br/>
<br/>
J&Ocirc;SU&Eacute;. - Eh, pard&icirc;ngue, ch'est <i>vous</i>, chi&eacute;ze va&icirc;zinne! - ch'est <i>vous</i>!<br/>
<br/>
MICICE (qui tou&acirc;nne pale comme unne morte) : &quot;M&eacute;! Ah, ch'n'est pas vrai!<br/>
<br/>
Crac ; tchi patafi&acirc;s, mes bouannes gens. Piat et piat'l&egrave;e  tout est dans l'aize! le piat en mille br&eacute;delles et tout l'lait &ecirc;true&ucirc;l&egrave; et tchi coule en russ&eacute; jusque dans la c&ocirc;ni&eacute;ze et l'bouan r&icirc;z tout parfann&egrave;! - Mais, comme n'ou dit : &quot;A tchique ch&ocirc;se, malheur est bon.&quot; Le lait, a&ucirc; me&icirc;ns, n'fut pas p&egrave;rdu tout-&agrave;-fait, car le boustre d'cat, tch'&eacute;tait arronn&egrave; souos la j&ocirc;ntchi&eacute;ze  unne sup&egrave;rbe b&ecirc;te, ma f&eacute;! n&eacute; comme un cracot  I' n'avait qu'unne bi&acirc;nche &ecirc;telle dans l'front, et l'but d'la coue bi&acirc;n  et gras comme unne huile. Ch'tait li, ou' pouv&egrave;z compt&eacute;, tchi fut bein content d'veis autant d'bou&acirc;n lait coul&eacute; si pr&egrave;s d'li. Aussin, note moussieu, n'fut pas, boustre, longtemps d'vant qu'd'&ecirc;tre &agrave; s'en rigal&eacute; en av-ous en voul-ous. Il en pr&icirc;ns unne t&egrave;lle gu&eacute;dochie, tchi fa&icirc;lli en cr&eacute;v&eacute;. Si sa janne maitr&ecirc;sse - &agrave; ch'qu&eacute; j'ai oui  ne l'avait pas bein doctrin&egrave;, l'cat &eacute;tait fini  i' passait l'pas, chutte bouanne fe&icirc;s-l&agrave;.<br/>
<br/>
Tch'est qu'ch'est qu'la gourmandise et l'ivrouannenie! Combein qu'i' y-en a tch'en cr&eacute;vent! - J'p&acirc;sle des cats, ou' sav&egrave;z.<br/>
<br/>
Mais i' m'sembie ou&iuml; tchiqu'un d'mes lecteur', et surtout d'mes lecteuzes dizent : &quot;Eh! fich&icirc;z l'bouffle d'cat hor' de la ve&icirc;e, et p&acirc;slez-nous des tre&icirc;s ao&ucirc;tres p&egrave;rsonnes de la pi&eacute;che, et dites-nous tch'est qu'en d'v&icirc;nt. - Eh bein! m's'anm&icirc;ns, ay&icirc;z, j'vos en prie, un p'tit p&ucirc;s d'p&acirc;cienche, n'ou vos l'diza ; mais di&acirc;tre seit mor', ba&icirc;ll&icirc;z-nous l'temps de r'prendre notre vent.<br/>
<br/>
Eh bein! ou' v'n&egrave;z de l've&icirc;s  la pou&ocirc;rre Micice fut si h&ocirc;ribllement &ecirc;frit&egrave;e d'la d'mande de s&acirc;n riche va&icirc;zin, qu'ou' s'en &ecirc;vanni raidde comme unne chouque. Ou' &eacute;zait tche&icirc;s &egrave;ttou, bein sae&ucirc;x, dans l'aize, si sa fille et J&ocirc;su&eacute; n'taient v'nus &agrave; s&acirc;n s'cour'. I' l'assi&eacute;vizent bein vite dans unne tchia&icirc;ze' et quandi qu'J&ocirc;su&eacute;  tchi ne d'mandait pas m&ucirc;s  la sou&ocirc;t'nait d'un bras, pour qu'ou' n'ty&icirc;sse pas, La&ucirc;ra couozit d&ecirc;li&egrave;ment qu'sit unne bol&egrave;e d'iao&ucirc; fra&icirc;che et li-en frotti bein les templles et l'front et par toute la fache, tant et si bein, qu'dans tchiques minutes ou' r'prenait conna&icirc;ssance et r'ouvrait l's'yi&egrave;r'.<br/>
<br/>
I' fao&ucirc;t dize, dia! qu'La&ucirc;ra n'avait pas &ecirc;pa&icirc;gnit l'iao&ucirc; ; car ou' y-en-avait ba&icirc;lli unne t&egrave;lle d&ocirc;ce, qu'la pou&ocirc;rre Micice en d'gouttait d'la fache comme un anneton. Mais ou' sav&egrave;z bein l'dit-on : &quot;Es grands mao&ucirc;x les grands r'mi&egrave;ddes?&quot;<br/>
<br/>
La prumi&eacute; ch&ocirc;se que la pou&ocirc;rre criatuze d&icirc;t, opr&egrave;s qu'oul eut hall&egrave; unne bein longue halainne, fut : &quot;Eh! o&ugrave;-est que j's&icirc;s, m&ocirc;n doux, m&ocirc;n doux?&quot;<br/>
<br/>
&quot;Eh! dans mes bras, pard&icirc;ngue!&quot; s'l&icirc; fit J&ocirc;su&eacute;, tchi n'avait ieu qu'd'en mouozi d'pae&ucirc;x. I' n'tait pas accou&ocirc;tumm&eacute; &agrave; dit&egrave;t, li! - &quot;Eh! dans mes bras!&quot; &quot;Te r'v&eacute;l&agrave; ervenue. Ah! j'pensait bein que ch'tait fini que d't&eacute;, ma chi&eacute;ze Ma&icirc;rr&eacute;!&quot;<br/>
<br/>
Comme est tch'il tait parvenu &agrave; sav&eacute; s&acirc;n nom, je n'vos l'dizais pon. Ch'tait p't'&ecirc;tre la La&ucirc;ra tchi li-avait dit. J'n'en s'sais pon unne mie surpr&icirc;ns.<br/>
<br/>
Enfin, ou' s's&egrave;z bien fi&egrave;r' de sav&eacute;, j'en s&icirc;s sae&ucirc;x, que ou&egrave;sse que Micice se f&icirc;sse pri&eacute; occouo un p'tit d'temps  et chonna ch'tait dans les r&eacute;glles  unne famme ne deit pon dize<i> oui</i> trop t&ocirc;t ; car ou' pou&ocirc;rrait bein s'en r'penti p&ucirc;s tar' ; ch'est pourtchi, Micice Ma&icirc;rr&eacute; n'd&icirc;t pas<i> oui</i> tout d'un coup. Enfin, ou' c&ocirc;nsentit &agrave; changi s&acirc;n nom, qu'oul' avait port&egrave; tant d'ann&egrave;es, et par sa fao&ucirc;te, dia! car ou' sav&egrave;z bein qu'oul' &eacute;zait peut l'ch&acirc;ngi bein des fa&icirc;s ; mais que ch'tait lli tchi n'avait pas voulu  ou' c&ocirc;nsentit &agrave; dev'nin Madamme J&ocirc;su&eacute; ___<br/>
<br/>
Mais, bigre! pas d'vant tre&icirc;s me&icirc;s d'l&agrave; ; car se f&icirc;t-alle &agrave; s'n'homme pr&eacute;tendu : &quot;I'm' fao&ucirc;t tout chu temps-l&agrave; &agrave; m'pr&eacute;paz&eacute; ; i' y-a ma robe de neuches et bein d'ao&ucirc;tres ch&ocirc;ses, h&eacute;las! &agrave; pr&eacute;paz&eacute; d'vant qu'pens&eacute; &agrave; entr&eacute; dans un nouviao&ucirc; m&ecirc;nnage!&quot;<br/>
<br/>
Et oul' avait grandement ra&icirc;son, criy-ous pon?<br/>
<br/>
&quot;<i>I' fao&ucirc;t ergard&eacute; la br&egrave;que d'vant sao&ucirc;t&eacute;!</i>&quot; &quot;Ch'n'est pas quand l'h&egrave;rnais est v&egrave;rs&egrave;, qu'il est temps d'dize : Si j'avais bein seu j'&eacute;zais t&eacute; par un ao&ucirc;te qu&eacute;min!&quot;<br/>
<br/>
Notre anmin J&ocirc;su&eacute;  tchi n'tait pas habitu&egrave; &agrave; dit&egrave;t, teurmenti et teurmenti, pour en fini p&ucirc;s vite  sa baraque, disait-i', s'n'allait en ruinne  et p&icirc;s, i' n'avait p&ucirc;s l'tcheu d'm&acirc;ngi d'soupe. Ou' sav&egrave;z bein pourtchi! Mais Micice t&icirc;nt bon et n'c&eacute;dit pas  oul' eut sa t&ecirc;te. <br/>
<br/>
</div><div align="center">__________<br/>
</div><div align="left">Tre&icirc;s me&icirc;s opr&egrave;s, Moussieu J&ocirc;su&eacute;, tout fi', entrait un jour &agrave; l'Igll&icirc;se et unne heuze p&ucirc;s tar', en r'sortait, atou unne famme, tchi m'nait par souos l'bras. - I' n'tait p&ucirc;s vi&egrave;r' gar&ccedil;on!<br/>
<br/>
</div><div align="center">__________<br/>
</div><div align="left">Ch'est <i>&agrave; b&eacute;t&ocirc;t</i>, m's'anm&icirc;ns, j'vos halle ma castch&egrave;tte &agrave; tous, et j'vos souhaitte unne bouanne ann&egrave;e.<br/>
<br/>
<br/>
<i><a href="charlespicot.html">C. DU MONT.</a></i><br/>
<i>29 Octembre</i><br/>
<i>M. 9 chents VI.</i><br/></div>



&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mathiage3.html">L&eacute; S&egrave;rvice d&eacute; Mathiage</a><p>
<li><a href="jeleveux.html">"Je le veux"</a><p>
<li><a href="mathiage2.html">Vielles Cou&ocirc;teunmes au Mathiage</a><p>
<li><a href="mathiage_art.html">L'Art du Mathiage</a><p>
<li><a href="heutheuxmathiage.html">Les segrets d&#8217;un heutheux mathiage</a><p>
<li><a href="obey.html">The Promise To Obey</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="neucheslaiesse.html">Les Neuches de La&iuml;esse</a><p>
<li><a href="pmmathiages.html">Les mathiages d'agniet et d'aut'fais</a><p>
<li><a href="mathious.html">Mathi'-ous, Garcons, Mathi'-ous</a><p>
<li><a href="gdfsermathier.html">Les d'vis du Bouan'homme George</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/meze.html by HTTrack Website Copier/3.x [XR&CO'2014], Tue, 15 Jul 2025 13:58:51 GMT -->
</HTML>

