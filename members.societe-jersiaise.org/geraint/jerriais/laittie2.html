<HTML>

<!-- Mirrored from members.societe-jersiaise.org/geraint/jerriais/laittie2.html by HTTrack Website Copier/3.x [XR&CO'2014], Tue, 15 Jul 2025 13:56:37 GMT -->
<HEAD>
<TITLE>La lait'tie et les lettres</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La lait'tie et les lettres</h2></font></center><p>

<img src="laitcarton2.jpg" width="324" height="200" alt="Du lait" border="0" align="right">
<p>La Lait'tie d'J&egrave;rri a annonc&eacute; &agrave; ches drein qu'nou s'en va ch&egrave;rgi trente p&eacute;n&icirc;ns par jour pouor la d'livr&eacute;thie d'lait. L&eacute; Sieur Kevin Keen avait r'm&egrave;rtchi, s'lon les rapports &egrave;s m&eacute;dias, qu'ch'est un bardg&icirc;n et qu'chenna cou&ocirc;t'tait mains qu&eacute; d'env'yer eune lettre.</p>

<p>Mais i' m'v&icirc;nt &agrave; l'id&eacute;e qu&eacute; n&eacute; v'l&agrave; eune opporteunit&eacute; pouor un mio d'chutte comp&eacute;tition si chi&eacute;the &egrave;s tchoeurs d&eacute; tchiqu's'uns d'nos S&eacute;nateurs. Pouortchi pas aver d'la comp&eacute;tition entre la Poste d&eacute; J&egrave;rri et la Lait'tie d'J&egrave;rri &agrave; seule f&icirc;n d'vaie &agrave; combein bou&ocirc;n marchi qu'i' pou&ocirc;rraient d'livrer not' p&icirc;nte journali&eacute;the?</p>

<p>V&eacute;the-dgia, j'y vais d's opporteunit&eacute;s &ecirc;conomiques, m&eacute;. Par exempl'ye, s'nou stique un t&icirc;mbre sus un carton d'lait, nou pou&ocirc;rrait bein l'env'yer par la poste. Y'&eacute;tha, tout coumme, un p'tit probli&egrave;me quand l'porteux d'lettres (et d'lait) arrive au pas d'l'us si la bo&ecirc;te &agrave; lettres d'la ma&icirc;son n'est pon grande assez pouor y poster les cartons t&icirc;mbr&eacute;s. Mais j'y ai pens&eacute; &eacute;tout. Chein qu'i' faut, bouonnes gens, ch'est l'&icirc;nst&acirc;ll&acirc;tion d'un entonneux et d'un tchuyau &agrave; la porte, et l'porteux pou&ocirc;rrait bein a&icirc;siement y v&egrave;rser vos deux'trais cartonn&eacute;es. Assa, y'&eacute;thait d'la diffitchult&eacute; s'nou-s'avait c'mand&eacute; du lait et eune pot&eacute;e d'yaourt, car dans chu cas tout s'sait m&ecirc;l&eacute;, mais l'id&eacute;e est acouo, ous comprannez,  en d&ecirc;v'loppement.
</p>
<p>Et pis y'a les p&ocirc;ssibilit&eacute;s d'mark&eacute;t'tie: quand nou-s'a &agrave; litchi un t&icirc;mbre, pouortchi pas aver l'go&ucirc;t d'produits laiteurs ajou&ocirc;t&eacute; &agrave; la cliute? Et d'm&ecirc;me pouor l's env'loppes, valet! Nou hale sa langue pouor mucri la cliute et n&eacute; v'l&agrave; l'&egrave;rtunf&icirc;n d'yaourt &egrave;s fr&acirc;ses, ou d'gliaiche au ni&egrave;r beurre, et v'l&agrave; tchi vos mett' d'un co l'ieau &agrave; la bouoche en pensant &egrave;s plia&icirc;si&egrave;rs cr&eacute;meurs.
</p>
<p>Et pis acouo, s'i' y'&eacute;tha d'la comp&eacute;tition entre la lait'tie et la poste, les cheins d'La Crouaix d'Bouais pou&ocirc;rraient bein d'livrer des lettres en m'ttant des b&icirc;ssas sus un troup&eacute; d'vaques &agrave; seule f&icirc;n d'les m'ner par les c'm&icirc;ns en distribuant la poste et en offrant &agrave; touos l's acateurs eune cann&eacute;e d'lait d'm&ecirc;me la vaque.
</p>
<p>Et si la Compangnie dg'Ieau voulait faithe d'la comp&eacute;tition &eacute;tout auve lus tchuyaux, v'l&agrave; tchi mod&egrave;rnis'sait tout &agrave; fait not' syst&egrave;me d&eacute; d'livr&eacute;thie. Mais, &agrave; toutes ches compangnies j'dis qu'i' n'faut pon landrinner d&eacute; peux qu&eacute; m'n id&eacute;e sait copyright&eacute;e!
</p>

<p><i><a href="jerpoem.html">Geraint Jennings</a></i></p>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="milk.html">L&eacute; c'menchement d'la Jersey Milk Marketing Board</a><p>

<li><a href="laitdjerri.html">L&eacute; Lait d'J&egrave;rri</a><p>
<li><a href="laittie.html">La lait'tie</a><p>

<li><a href="lettre1884b.html">A Mousieu l'Editeu de la Nouvelle Chronique</a><p>
<li><a href="lettre1884c.html">A Mousieu l'Editeu de la Nouvelle Chronique</a><p>
<li><a href="pmhommesfemmes.html">Les Hommes et les Femmes</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/laittie2.html by HTTrack Website Copier/3.x [XR&CO'2014], Tue, 15 Jul 2025 13:56:37 GMT -->
</HTML>
