<HTML>

<!-- Mirrored from members.societe-jersiaise.org/geraint/jerriais/gdfplieut.html by HTTrack Website Copier/3.x [XR&CO'2014], Tue, 15 Jul 2025 13:54:06 GMT -->
<HEAD>
<TITLE>I' n'plieut tch'i' n'v&egrave;rse!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' n'plieut tch'i' n'v&egrave;rse!</h2></font></center><p>

<font size="-1"><i>Fort Lauderdale,<br/>
Florida,<br/>
L&eacute; 22 d'f&eacute;vri, 1975<br/></i></font>
<br/>
Moussieu l'R&eacute;dacteu,<br/>
<br/>
J'vai qu&eacute; j'tais en erreur quand j'disais, dans ma lettre du 8 d&eacute; f&eacute;vri, qu&eacute; l'S&eacute;nateu Krichefski m'donnit l'impression en 1946 tch'il 'tait d'la nouvelle &ecirc;cole tchi s'appelait D&eacute;mocratique. La gazette du neuf janvyi, qu&eacute; j'veins d'&egrave;rch&eacute;ver, nouos dit dans la colonne d&eacute; Meridian qu&eacute; ch'tait l'contraithe - l&eacute; Sieur Krichefski 'tait iun des fondateurs du parti Progressif tch'&eacute;tait suppos&eacute; &ecirc;tre en opposition au parti D&eacute;mocratique. En tout cas, pour m&eacute;, tch'est Conservateur dans l'&acirc;me et trop vyi pour touanner c&acirc;saque, D&eacute;mocrate, Progressif, Socialiste, etc. est toute la m&egrave;me boutique. Touos ches partis politiques-l&agrave; m'font penser au vi&egrave;r diton tchi nouos dit qu' Les barbi&egrave;rs s'ent-r&acirc;sent!<br/>
<br/>
J'vai dans la g&acirc;zette, &eacute;tout, qu'la renchi&eacute;the continnue comme qu&eacute; d'pus belle et qu'l'&ecirc;lectricit&eacute; cou&ocirc;te d&eacute; pus en pus et qu'les cheins tch'aiment l&eacute; chucre sont vont aver &agrave; lus contenter d'en faithe s&egrave;rvi mains ou payi la renchi&eacute;the de neu penn&icirc;ns (1s. 10d. - qu&acirc;si deux ch'l&icirc;ns du temps p&acirc;ss&eacute;) pour deux livres.<br/>
<br/>
Et i' s'en va faller mett' pus d't&icirc;mbres sus les lettres. Mais la renchi&eacute;the tch'est r'm&egrave;rquabl'ye est l's horaires du docteu pour l'analyse des ieaux d'eune p&egrave;rsonne atch&ucirc;s&eacute;e d'cachi un moto souos l'&icirc;nfluence d&eacute; la bouaisson. J'm&eacute; d'made si l'atch&ucirc;s&eacute; a &agrave; payi si l'analyse est en sa faveur? Si oui, il &eacute;thait ra&icirc;son d'&egrave;rf&ucirc;ser l'analyse viyant tch'il &eacute;thait &agrave; payi ouaithe tchi n&eacute; s'sait p't-&ecirc;t' pon coupabl'ye. La tchestchion n'veurt pon dithe qu&eacute; j'ai autcheune s&#375;mpathie pour l'ivrouangn'nie. Au contraithe, j'sis d'avis qu&eacute; si eune p&eacute;rsonne bait ou n'd&eacute;v'thait pon cachi un moto, et qu&eacute; si ou cache ou n'd&eacute;v'thait pon baithe. Mais j'crai tch'i' d&eacute;v'thait y'aver tchique moyen d'd&ecirc;t&egrave;rminner, &agrave; miyeu marchi, si eune p&egrave;rsonne a bu trop.<br/>
<br/>
Et l'ivrouangn'nie n'patha&icirc;t pon moli en J&egrave;rri. La g&acirc;zette du neuf janvyi nouos dit qu' un pouorre dgi&acirc;tre, &ecirc;b&eacute;d&eacute; par la bouaisson, sautit &agrave; sa mort d&eacute; iun d's &ecirc;tages du garage dans La Rue des Sablions. I' iut trais chent huitante-siex p&egrave;rsonnes condamn&eacute;es d'vant la P'tite Cour l'ann&eacute;e p&acirc;ss&eacute;e pour aver cachi lus motos souos l'&icirc;nfluence d&eacute; la litcheu. Est-ch'qu&eacute; ch'n'est pon honteux?<br/>
<br/>
Et la trag&eacute;die siet la vitesse. Quand j'liet les rapports d'accidents dans la g&acirc;zette v'la tchi m'fait craithe qu&eacute; la vitesse est la cause d&eacute; pathels accidents, car s'il' avaient ieu lieu &agrave; eune vitesse ra&icirc;sonnabl'ye lus motos n&eacute; s'saient pon si endommagis.<br/>
<br/>
Et ch'est des rapports dans eune seule g&acirc;zette. Y'en a d'm&egrave;me dans toutes les g&acirc;zettes. Mais p&egrave;rsonne ne patha&icirc;ssent craithe en J&egrave;rri qu'la vitesse d&eacute;v'thait &ecirc;t' r&eacute;duite. Pourtant, d&eacute;pis qu'oulle a 't&eacute; r&eacute;duite &agrave; 55 milles &agrave; l'heuthe en Am&eacute;thique (&agrave; la pliaiche d&eacute; 70 et 75) le nombre d'morts par accident en moto a dinminnu&eacute; d&eacute; trente pour chent.<br/>
<br/>
J'vai dans la g&acirc;zette qu&eacute; l'tourisme promet bein pour ch't'ann&eacute;e. Comme la vie a changi en J&egrave;rri! Quand j'tais janne ch'tait les patates tch'am'naient l'profit - comme nou peut s'en d'menter en r'gardant l'bieau portrait des vainn&eacute;es d'bathis sus l' Weighbridge&quot; pr&icirc;nt par Cap'taine &Egrave;rnon, Ma&icirc;tre d'Port au c'menchement du si&egrave;cl'ye.<br/>
<br/>
Par contre, j'vai qu' les pouorres f&egrave;rmi&egrave;rs ont fait chent ch&icirc;nquante mille louis d'mains duthant l'mais d'octobre, 1974, qu&eacute; dans l'm&egrave;me mais en 1973.<br/>
<br/>
Et l'montant r'chu pour l'export&acirc;tion d'patates d&eacute; sept mille huit chent quatorze louis est pitchabl'ye. Ch'est les tonmates tchi patha&icirc;ssent aver rapport&eacute; l'pus, suivies par les iliets. <br/>
<br/>
O&ugrave;'est tch'est l'temps tchi y'avait des gard&icirc;ns &agrave; pommi&egrave;rs en J&egrave;rri, et tout pliein d'pommi&egrave;rs d&eacute;dans? Les f&egrave;rmi&egrave;rs n&eacute; lus g&ecirc;naient pon d'tonmates ni d'flieurs dans chu temps-l&agrave;, mais i' fa&icirc;saient du cidre &agrave; gogo. En 1912, Mait' Jean Dorey (d&eacute;funt) &ecirc;tampait, au Dou, &agrave; St. Jean, pus d'onze chents barritchies d'cidre d&eacute; chent v&icirc;ngt pots!<br/>
<br/>
Ch&eacute; n'tait pon d'la p'tite bi&eacute;the, mes bouannes gens - ch'est l'moment d&eacute; l'dithe! Dans ches temps-l&agrave;, les gens savaient acouo gou&ocirc;ter l'cidre. Dans c&egrave;rtaines f&egrave;rmes il' en b'vaient acouo &agrave; touos les r'pas, mais la preunmi&eacute; dg&egrave;rre la&icirc;ssit tout ch'l&agrave; dri&eacute;the et les patates c'mench&icirc;drent &agrave; payi si bein qu&eacute; les f&ecirc;rmi&egrave;rs cli&egrave;rg&icirc;drent lus gard&icirc;ns &agrave; pommi&egrave;rs pour en cra&icirc;tre d&eacute;dans. La patate a rempliaichi l'cidre, les flieurs rempliaichent hardi les patates. L&eacute; tourisme m'niche d&eacute; rempliaichi l'agritchultuthe et l's Angliais et l's &ecirc;trangi&egrave;rs rempliaichent les J&egrave;rriais. Tchi pataflias, mes fr&ecirc;res!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfpigeons.html">Progr&egrave;s, pigeons et avocats</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfplieut.html by HTTrack Website Copier/3.x [XR&CO'2014], Tue, 15 Jul 2025 13:54:06 GMT -->
</HTML>

