<HTML>

<!-- Mirrored from members.societe-jersiaise.org/geraint/jerriais/gdfhaut.html by HTTrack Website Copier/3.x [XR&CO'2014], Tue, 15 Jul 2025 13:52:29 GMT -->
<HEAD>
<TITLE>Haut et bas</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Haut et bas</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<i>L&eacute; 18 de ju&icirc;n, 1977</i><br/></font>
<br/>
Moussieu l'R&eacute;dacteu,<br/>
<br/>
L&eacute; Jubil&eacute; d'la <a href="duc.html">Reine L&icirc;sab&eacute; II, nouot' Duc</a>, me rappelle les c&eacute;l&eacute;br&acirc;tions, en ville, du Jubil&eacute; d'la <a href="vicvisit.html">Reine Victoria</a> pour f&ecirc;ter l&eacute; souoxantime anniversaithe de san r&egrave;gne. Ch'tait, si ma m&eacute;mouaithe n'est pon fautive, en 1897 que la c&eacute;l&eacute;br&acirc;tion eut lieu. J'avais appr&eacute;chant d'siex ans dans l'temps et Papa m'em'nit en ville pour vaie l'carnaval, comme il appelait la procession, et ch'tait dans la <a href="rueddriethe.html">Rue d'Dri&egrave;the</a> que j'la vis. Pour m&eacute;, ch'tait tchiquechose de m&egrave;rveilleux.<br/>
<br/>
A La Forge, &egrave;s Landes &agrave; <a href="st_ouen.html">St. Ou&euml;n</a>, devant nouos en aller en ville, Papa m'dit &quot;I' faut mett' la couleu au haut du mat,&quot; et la bieaut&eacute; du &quot;Union Jack&quot; - la couleu la pus chr&ecirc;tchienne au monde, m'a tr&eacute;jous &icirc;mpressionn&eacute; d'pis chu jour-l&agrave;. J'la consid&eacute;the la pus chr&ecirc;tchienne au monde viyant qu'oulle est compos&eacute;e des crouaix d'<a href="saintgeorge.html">St. George</a> (pour l'Angli&eacute;t&egrave;rre), de <a href="saintandre.html">St. Andr&eacute;</a> (pour l'Ec&ocirc;sse), de <a href="saintdavi.html">St. Davi</a> (pour Galles) et d'<a href="saintpatrice.html">St. Patrice</a> (pour l'Irlande) impos&eacute;es l's eunes sus l's autres, et v'l&agrave; tchi m'fait grand plia&icirc;si d'la vaie au haut du m&acirc;t touos l's ans sus l'<a href="fort_regent.html">Fort R&eacute;gent</a> quand j'erveins en J&egrave;rri.<br/>
<br/>
L&eacute; mot &quot;haut&quot; s'applyique &agrave; bein des choses. A m&eacute; pr&icirc;ncipalement, viyant que je n'sis pon bein haut, nou peut dithe que j'sis &quot;Haut comme un pot d'cidre&quot; ou &quot;Siex pouces de gambes et l'tc..[<a href="#tchu">*</a>] tout d'suite!&quot; Les vi&egrave;rs J&egrave;rriais, comme j'l'ai mentionn&eacute; d'vant, 'taient fanmeux pour &icirc;nventer des <a href="ditons.html">ditons</a>. D'aut' de ches ditons voulant dithe &quot;pon bein haut&quot; sont:<br/>
&quot;Haut comme deux-sou sus l'haut d'eune biche&quot;,<br/>
&quot;Haut comme la botte d'un gr&eacute;nadgi&quot;,<br/>
&quot;Pas pus haut que l'estonma d'un tchian&quot; et<br/>
&quot;Haut comme un fa&icirc;t&eacute;.&quot;<br/>
<br/>
Au contraithe, pour dithe qu'un homme est haut, l'diton nouos dit tch'il est &quot;Haut comme eune va&ucirc;le&quot; ou &quot;Haut comme eune rava&ucirc;le.&quot; Et j'ai ou&iuml; des gens dithe, en viyant un homme haut et mince, &quot;S&eacute;cours - tchille &ecirc;tendp&egrave;rque, qu&eacute; li!&quot; ou &quot;Ch'est un long-flianc; il a au mains siex pids trais d'hauteu!&quot;<br/>
<br/>
Quand nou p&acirc;le d'objets tchi sont hauts, y'a d's expressions pour &eacute;tout. &quot;Haut comme St. Jean des P&egrave;rques&quot; en est ieune. Sav'-ous tch'qu ch'est qu'eune p&egrave;rque? Eh bein, y'en a pus d'eune sorte. La cheinne la mus connue, sans doute, est la p&egrave;rque d't&egrave;rre. Mais la cheinne d&eacute; tchi St. Jean est partie est tout-&agrave;-fait eune aut' affaithe. Ch'est dans certaines &eacute;glyises que nou les vait. I' n'y'en a pon ieune en J&egrave;rri &agrave; ch't heu, mais y'en avait un tas d'vant la R&eacute;form&acirc;tion. Sus eune poutre tchi traverse l&eacute; haut d'l'entr&eacute;e du tchoeu d'l'&eacute;glyise y'avait un crucifix au mitan, auve eune estatue de St. Jean d'un c&ocirc;t&eacute; d'la <a href="crouaix.html">Crouaix</a>, et ieune de la Sainte Vierge de l'autre. Eh bein, ch'est viyant qu'St. Jean est haut mont&eacute; &agrave; c&ocirc;t&eacute; du Crucifix sus la poutre tchi sou&ocirc;tchein la p&egrave;rque que nou dit &quot;Haut comme St. Jean des P&egrave;rques.&quot; Et ch'est hardi vyi.<br/>
<br/>
Les p&egrave;rques f&ucirc;drent &icirc;ntroduites en <a href="nouormandie2002.html">Nouormandie</a> par les Norv&eacute;giens, et par les Normands en Angli&eacute;t&egrave;rre et en J&egrave;rri. Il' existent acouo dans l's &eacute;glyises en Norouague. I' dispatha&icirc;ssent en Nouormandie &agrave; m'suthe tch'i' s'&ecirc;branlent et c'menchent &agrave; ch&acirc;tchi sus lus poutres. I' sont d'val&eacute;es et n'sont pus rempliaichies. en J&egrave;rri, i' f&ucirc;drent abolies, comme les estatues &egrave;rligieuses et aut' ornements d'l'&eacute;glyise, dans l'temps d'la R&eacute;form&acirc;tion et l'r&egrave;gne des Calvinnistes. Y'en a gentiment dans l's &eacute;glyises en Angli&eacute;t&egrave;rre, pr&icirc;ncipalement dans certaines cath&eacute;drales - eune belle est dans la cath&eacute;drale d&eacute; Bath et Wells. I' n'y'en a pon &agrave; la vielle mode en J&egrave;rri, mais y'a un grand Crucifix suspendu &agrave; l'entr&eacute;e du tchoeu dans l'&eacute;glyise d&eacute; St. Simon en ville tchi r'pr&eacute;sente la p&egrave;rque du temps p&acirc;ss&eacute;.<br/>
<br/>
Eune aut' expression au sujet d'la hauteu est &quot;Haut comme Belle-Isle,&quot; c&egrave;rtainement eune expression apport&eacute;e en J&egrave;rri par les naviguants du temps des navithes &agrave; vailes, car Belle-Isle est un &icirc;let en granit &ecirc;stch&egrave;rp&eacute; d'eune grand' hauteu atout un phare sus l'tout haut, tchi s'trouve &agrave; l'entr&eacute;e du Golfe St. Louothains au <a href="cannada.html">Cannada</a>. J'l'ai veu m&eacute;-m&ecirc;me plusieurs fais quand j'allais au Cannada dans les grand batchieaux d'vant que l's avions f&icirc;ssent la trav&egrave;rs&eacute;e atout des p&acirc;ssagi&egrave;rs. Nou vait la veue du phare longtemps d'vant y'arriver, et quand nou p&acirc;sse &agrave; c&ocirc;t&eacute; d'l'&icirc;le nou r'garde en l'air et nou s'dit: &quot;Tchi hauteu!&quot;<br/>
<br/>
Tch'est qu'ou d&icirc;tes? Tch'il est temps que j'tchitte &agrave; &ecirc;crithe un tas d'bav&icirc;n? Mais ch'n'est pon du bav&icirc;n. Ou trouv'thez tout chenna dans l'fanmeux <a href="gdfdictionnaithe.html">dictionnaithe J&egrave;rriais-Fran&ccedil;ais</a> du Docteu <a href="lemaistre.html">Fra&icirc;nque L&eacute; Maistre</a>, OBE.<br/>
<br/>
<i><a href="lefeuvre.html">George d'La Forge</a></i><br/>

<ul>
<font size="-1">    <li>[*] <i><a name="tchu">tchu</a></i></li></font>
</ul> 


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="couljer.html">La couleu d'J&egrave;rri</a><p>
<li><a href="couleudjerri.html">La couleu d'J&egrave;rri</a><p>

<li><a href="gdfpits.html">Les pids en haut, la t&ecirc;te en bas!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfhaut.html by HTTrack Website Copier/3.x [XR&CO'2014], Tue, 15 Jul 2025 13:52:29 GMT -->
</HTML>

