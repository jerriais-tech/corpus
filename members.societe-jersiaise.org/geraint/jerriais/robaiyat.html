<HTML>
<HEAD>
<TITLE>Les roba&iuml;yat d&eacute; Omar Khayy&acirc;m - Rubaiyat of Omar Khayyam</TITLE>
<META  name="keywords" content="JÃ¨rriais, poetry, Rubaiyat of Omar Khayyam, Edward Fitzgerald, translation, traduction">
<META  name="description" content="V&egrave;rsion du 'Rubaiyat of Omar Khayyam' en J&egrave;rriais">
</HEAD>
<BODY>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>Les roba&iuml;yat d&eacute; Omar Khayy&acirc;m</h2></font></CENTER>
<CENTER><TABLE><TR><TD>

&Ocirc;, r&ecirc;vill'-ous! L&eacute;v'-ous &agrave; sinne d&eacute; jeu!<br>
La Niet est horte, &agrave; l'&Ecirc;st n&eacute; v'l&agrave; la lueu:<br>
Toutes les &Ecirc;tailes s'envolent, l&eacute; Jour s&eacute; fait,<br>
La Natuthe rit: L&eacute; Sol&eacute; lit &agrave; ch't heu!<br>
<br>
Tout en r&ecirc;vant, d&eacute;vant grand Jour, ah &ccedil;a,<br>
J&eacute; ouis eune Vouaix tchi dit tout haut, comme ch'la -<br>
&quot;R&ecirc;vill'-ous, mes P'tits, remplyissez vouos V&egrave;rres,<br>
La Vie p&acirc;sse - deux p'tits D'gouts n'vouos f'thont pon d'ma!&quot;.<br>
<br>
Et pis les cheins tch'&eacute;taient l&agrave;, &agrave; attendre,<br>
F&icirc;drent un brai - &quot;Allons-y! I' faut apprendre<br>
Qu&eacute; la Vie n'est pas longue; tandi qu' j'y sommes<br>
Tout &agrave; l'entou d'nouot' Lian i' faut en prendre&quot;.<br>
<br>
Ah, v'nez - i' faut en joui; ch'est l'&Egrave;rnouv&eacute;:<br>
N'&egrave;rgrettez pon l'coin d'&acirc;tre ni l'Feu d'Hiv&eacute;:<br>
La Vie, d&eacute;vrai, est comme l'Oua&icirc;s&eacute; d'P&acirc;ssage -<br>
&Agrave; peine d'arr&ecirc;t et s'envole qu&eacute; d'pus b&eacute;!<br>
<br>
Et mille Flieurs &ecirc;pannies, d'aniet &agrave; d'main<br>
Sont parf&eacute;n&eacute;es et vite s'en r'vont &agrave; rein:<br>
La Vie est d'm&ecirc;me - et l&eacute; tch&eacute; d'entre nous<br>
Tchi sait, enf&icirc;n, si ch' s'sa san tou l'pr&eacute;chain?<br>
<br>
Mais v'n'-ouos-en auve m&eacute;, o&ugrave;'est qu' n'y'a pon d'Chagr&icirc;n -<br>
N&eacute; vouos otchupez pon d&eacute; vouot' va&icirc;th&icirc;n:<br>
N&eacute; hantez ni S&eacute;th&eacute;es ni Compangnies,<br>
La&icirc;ssiz les g&acirc;te-bou&ocirc;n-temps et lus Niol&icirc;n.<br>
<br>
Auve m&eacute; l'trav&egrave;rs des Clios et les vielles Ruettes,<br>
Ava&ucirc; les C&ocirc;tis, les Pr&eacute;s, les Vallettes,<br>
Hors des B&ecirc;tises et Vannit&eacute;s du Monde -<br>
Et ayiz pitchi des Rouais et d'lus Siettes.<br>
<br>
Atout un Cr&ocirc;t&icirc;n d'Pain &agrave; l'ombr' d'un Bouais,<br>
Deux d'gouts &agrave; B&eacute;the, un Livre et Ta belle Vouaix,<br>
Dans tchique bieau Coin en r'pos &agrave; s'p&acirc;sser l'temps -<br>
Tch'est tch'i' faut d'pus, dis-m&eacute;? Ch'est bein assez.<br>
<br>
Les uns n&eacute; songent qu'&agrave; lus montrer Ich&icirc;n!<br>
D'autres, pus sages, pensent au Paradis &agrave; v'n&icirc;n:<br>
Ayiz du Ji et prannez tout ch' tch'est bouon,<br>
Mais n'p&egrave;rdez pon l'vrai Bonheu &agrave; la f&icirc;n.<br>
<br>
Comme dit la Rose - &quot;Toute &ecirc;pannie, m&eacute; v'l&agrave;,<br>
Si belle et riante: Mais ma vie s'p&acirc;sse, v&eacute;the-dgia,<br>
L&eacute; sol&eacute; s'muche, la plyie, les brises m'abi&ecirc;ment<br>
Et j&eacute; sis parf&eacute;n&eacute;e; m&eacute; v'l&agrave; &agrave; pliat&quot;.<br>
<br>
L'Ambition des gens et tout chein tch'est vain<br>
N'est qu' pou&ocirc;rret&eacute; et niais'sie et n's&egrave;rt d&eacute; rein;<br>
Chein tchi veint d'fliot auve la math&eacute;e s'en r'va<br>
Et chein tch'est b&eacute; aniet - y s'sa-t-i' d'main?<br>
<br>
I' n'y'a pon deux paids, i' n'y'a pon deux m'suthes,<br>
Ch&acirc;tchun 'Ch&icirc;n-bas trouve sa L&eacute;&ccedil;on bein duthe.<br>
Ch't&icirc;-chin fait Miclotte, l'aut' gavache san bein,<br>
Faithe et d&ecirc;faithe - ch'est eune Louai d'la Natuthe.<br>
<br>
Pense, comme tchi qu&eacute; dans chutte pou&ocirc;rre vie d'Chagr&icirc;n<br>
Rouai aupr&egrave;s Rouai a p&acirc;ss&eacute; par Ich&icirc;n<br>
Atout Or, Trompettes et C&eacute;r&eacute;monies<br>
Et s'n est all&eacute; comme il est v'nu, enf&icirc;n.<br>
<br>
Mais o&ugrave;'est qu' ches G'zettes-l&agrave; cra&icirc;ssent - h&eacute;, tch'est tchi sait<br>
S'i' y'a of&ucirc;che ieu tchique Grand ent&egrave;rr&eacute;?<br>
Ou ches Bliuets, M&egrave;rgots, Pipots, Coucou -<br>
Si l'sang d&eacute; tchique pou&ocirc;rre Corps les fait pousser?<br>
<br>
Et va douochement &agrave; chutte touffe d&eacute; S'nichon,<br>
Prend garde d&eacute; n' l'&ecirc;glianmi; Pouor tchi raison?<br>
Sai-tu tch'est tch'a p&acirc;ss&eacute; tout pr&egrave;s d'vant t&eacute;<br>
Ou tchi belle Main li'a touchi? - Tu n'sai pon!<br>
<br>
Allons, acouothe eune bouonne V&egrave;rr&eacute;e, mes Vi&egrave;rs,<br>
Cachiz G&ecirc;ne et Suffat - S&eacute;yiz touos fi&egrave;rs -<br>
D&eacute;main? Ah, D'main, i' s'peut qu' nou n'sait pon 'Ch&icirc;n,<br>
P't-&ecirc;t' hors auve les chent mille S&eacute;gondes d&eacute; Hi&egrave;r.<br>
<br>
Car i' y'en a d' hors, qu&eacute; j'avons connu,<br>
Et m&ecirc;me des millieurs tch'aient janmais v&ecirc;tchu,<br>
Des Pathents bein-aim&eacute;s, des chi&egrave;rs Anm&icirc;ns<br>
Hors l'avant &agrave; nous quand lus temps est v'nu.<br>
<br>
Et iun d'ches jours ch&eacute; s'sa, bein seux, nouot' tou -<br>
L'Hiv&eacute; n'&egrave;rt&egrave;rge pon aupr&egrave;s l'Avo&ucirc;t -<br>
Pouor la dreine fais nou s'couoch'cha, souos la bli&ecirc;te,<br>
Nou f'tha du run pouor d'autres - v&eacute;the, n&eacute; v'l&agrave; tout.<br>
<br>
Ah, faut faithe r&icirc;le d&eacute; gras tandi qu' nou peut,<br>
Qu&eacute; nou sait pou&ocirc;rre m&eacute;dgian ou gros moussieu;<br>
Prov'nus d'Poussi&eacute;the, j'y r'tou&ocirc;nnons un bou&ocirc;n jour,<br>
Sans V&icirc;n n' R&ecirc;villon, mais - sans F&icirc;n &agrave; ch't heu!<br>
<br>
L's uns d&icirc;thent - &quot;Tant duthe l&eacute; Temps tant duthe la F&ecirc;te&quot;,<br>
D'aut's s'asse&ucirc;thent un mio du Lendemain, pe't-&ecirc;t',<br>
Mais, innouothants - pouor les uns, pouor les autres<br>
Pus Haut la R&ecirc;compense! L'vez, don, la t&ecirc;te!<br>
<br>
Ouaithe qu'auve tout ch'la j'n'en sommes rein qu'&agrave; j&eacute; n'sai,<br>
Car ch'est tch'i' y'en a ieu d&eacute; distchut&eacute;!<br>
Des Scienches, des R&egrave;gl'yes - combein d'fichu Niol&icirc;n,<br>
Autant d'nouos jours tout comme par l&eacute; p&acirc;ss&eacute;.<br>
<br>
Mais v'n'-ouos-en auve m&eacute;, et la&icirc;ssiz d'v&icirc;ther<br>
Les Sages; La Vie s'envole - v'l&agrave; chein qu&eacute; j'sai,<br>
Chenna est seux, mais quant au Reste ch'est faux;<br>
La Flieur tch'a &ecirc;panni s'meurt, en &ecirc;ffet.<br>
<br>
Quand j'tais pus janne j&eacute; hantais les Savants<br>
Pouor ou&iuml; lus Scienches, Raisons et Ardguments,<br>
Jour aupr&egrave;s jour: Mais en f&icirc;n d'compte, tu vai,<br>
Chein qu' j'ai appr&icirc;ns - j'n'en sis dg&eacute;the pus d'l'avant.<br>
<br>
La Graine d&eacute; la Sagesse j'ai sem&eacute;, comme ieux,<br>
Et encouothagie &agrave; pousser, bein seux:<br>
Et n&eacute; v'ch&icirc;n tout chein qu&eacute; j'en ai r'colt&eacute; -<br>
&quot;J&eacute; sis comme l'Ieau d'la M&eacute; et l'Vent des Cieux&quot;.<br>
<br>
Dans chu Monde lanchi, sans saver pouortchi,<br>
Comme l'Ieau tchi n'sait d&eacute; o&ugrave;'est qu'oulle a geuthi:<br>
D&eacute; iou, et sans l'vouler, bou&ocirc;n gr&eacute; ma&ucirc; gr&eacute;,<br>
&Egrave;rpitchi hors tout comme l&eacute; Vent cachi.<br>
<br>
Qu&eacute; tchi, &agrave; m'n &icirc;nseu, v'nu Ich&icirc;n d&eacute; iou?<br>
Et pis iou, en grand' pr&ecirc;sse, cachi d'&egrave;rtou?<br>
Acouothe eune V&egrave;rr&eacute;e et acouo deux d'gouts -<br>
Pouor oublier ch't' &icirc;mp&egrave;rtinnence, mou&ocirc;n Doue!<br>
<br>
D'la T&egrave;rre &egrave;s Nues par l&eacute; tout grand Porta<br>
J'm'en fus, et sus l'Tr&ocirc;ne d&eacute; Saturne m&eacute; v'l&agrave;,<br>
Et j'd&ecirc;fis bein des N&#156;uds, en fa&icirc;thant c'm&icirc;n,<br>
Mais dg&eacute;the les cheins du Sort ni d'la Mort, dgia.<br>
<br>
Un Us d&eacute; tchi j&eacute; n'pus trouver la Cli&eacute;<br>
Et un Vouaile y'avait: J'n'y vis chinnep&eacute;:<br>
J'ouis du d'vis d'M&eacute; et d'T&eacute;, pouor un p'tit d'temps<br>
I' m'sembl'ye, et pis - rein d'aut' d&eacute; T&eacute; ni d'M&eacute;.<br>
<br>
Et alors, &egrave;s Grands Cieux l&agrave;-haut j'appelis,<br>
&quot;Comme tchi qu' la Destinn&eacute;e s'fait &ecirc;cliaithi,<br>
Condithe ses p'tits Avi&egrave;rs pouor tch'i' n'tr&eacute;buquent?&#148; -<br>
&quot;Ch'est l'Sc&icirc;n, ouaithe qu'&agrave; t&acirc;tons!&quot;, l'Ciel r&ecirc;ponnit.<br>
<br>
D'il&agrave; j'&egrave;rd&eacute;valis, &agrave; T&egrave;rre j'&egrave;rv&icirc;ns<br>
Et d'la grand' Fontaine d&eacute; la Vie j'appr&icirc;ns<br>
Tch'i' faut, pouor vivre, en prendre d&eacute; bouonnes gorgies,<br>
Car, eune fais hors ch'est &agrave; janmais d&ecirc;m&icirc;ns.<br>
<br>
Ah, b'vez, bouonnes gens: &agrave; ch't heu ch'est d&eacute; s'r&ecirc;joui,<br>
Car l&eacute; Temps s'p&acirc;sse - v&eacute;the, l&eacute; Temps s'p&acirc;sse, j'vouos dis:<br>
D&eacute;main n'est pon 'couo n&eacute;, et Hi&egrave;r n'est pus,<br>
L&eacute; jour d'Aniet est 'ch&icirc;n - &agrave; nous d'en joui!<br>
<br>
Un p'tit &icirc;nstant dans chu grand Vi&egrave;de, et pis<br>
Un &icirc;nstant &agrave; m&ecirc;me la Fontaine d'la Vie -<br>
Allons faithe l&eacute; Viage tchi nouos m&egrave;ne &agrave; Rein,<br>
Y'a pr&ecirc;sse! N&eacute; v'l&agrave; l's &Ecirc;tailes d&ecirc;j&agrave; couochies.<br>
<br>
Combein d&eacute; fais, h&eacute;las, combein longtemps<br>
Qu&eacute; nou s&eacute; f'tha dispute, du mauvais sang?<br>
Vaut mus s'r&ecirc;joui atout l&eacute; jus d'la V&icirc;ngne<br>
Qu&eacute; d' s'attrister sus du Fruit aigre - ou sans.<br>
<br>
Y'a longtemps, mes Anm&icirc;ns, comme ou l'savez<br>
Qu&eacute; j'm'&egrave;rmathyis: Siez m&eacute; y'eut f&ecirc;te et jouaie<br>
Quand j'divorcis la vielle Raison, et pr&icirc;ns<br>
La Fil'ye d&eacute; la V&icirc;ngne - car ch'tait lyi qu' j'aimais.<br>
<br>
Car ouaithe qu&eacute; j's&ucirc;sse la diff&eacute;thence, tr&eacute;jous,<br>
Entre &quot;Est&quot; et &quot;N'Est Pon&quot;, entre &quot;D'ssus&quot; et &quot;D'ssous&quot;,<br>
N'y'a rein qu&eacute; j'aie voulu conna&icirc;tre autant <br>
Comme l&eacute; V&icirc;n - ah, l&eacute; V&icirc;n et san bou&ocirc;n go&ucirc;t!<br>
<br>
Et &agrave; ches drein, eune Forme d'Ange est v'nue<br>
M&eacute; donner &agrave; gou&ocirc;ter chu fanmeux Jus:<br>
L&eacute; Jus d'la V&icirc;ngne tchi basqu' toute Raisonn'nie,<br>
Tchi nouos fait vaie tout rose et pouor l&eacute; mus!<br>
<br>
Qu' les Savants s'entr'-picangnent! Et, comme m&eacute;,<br>
Les tcherelles d&eacute; L'Unniv&egrave;rs la&icirc;ssent aller.<br>
Et, hors du tinn&eacute; et du brit du Monde,<br>
Prend tan plia&icirc;thi l'tou d'tan lian, pis - couoche-t&eacute;.<br>
<br>
Car 'ch&icirc;n et l&agrave;, partout, &agrave; gauche, &agrave; drouaite:<br>
Ch'n'est qu'un Spectacl'ye d'Ombres et d'Mathionnettes<br>
En d'dan d'eune Bo&ecirc;te atout la grand' Chandelle -<br>
&Agrave; l'entou du Sol&eacute; l'Homme n'est qu'eune Jouette.<br>
<br>
Et si l&eacute; V&icirc;n qu' tu bai n&eacute; m&egrave;ne &agrave; Rein,<br>
Comme toutes les Choses qu&eacute; ch&acirc;tchun fait en vain -<br>
Tu n&eacute; s'sas qu&eacute; chein qu' Tu'es, ni pus ni mains,<br>
Car Tu n'es Rein du tout - seux et c&egrave;rtain.<br>
<br>
Comme la Rose &ecirc;pannie faut &ecirc;tre he&ucirc;theurs,<br>
Et b&eacute;the l&eacute; bou&ocirc;n V&icirc;n; mais quand, par malheur,<br>
L'Ange t&eacute; donn'na la forte et dreine Gorgie -<br>
Avale chenna, man vi, n&eacute; fai pon d'teurts.<br>
<br>
Ch'est un grand ji d'C&acirc;rrieaux, qu' la Vie, n'est-che pon?<br>
Car comme, atout les Pi&egrave;ches du Ji, j&eacute; jouons,<br>
L&eacute; Sort joue auve nous, nouos d&ecirc;carre, nouos tue<br>
Et pis iun &agrave; iun nouos flianque hors pouor bouon.<br>
<br>
I' n'est janmais Tchestchion d&eacute; Non ni d'Oui,<br>
Mais i' faut pa&icirc;tre Il&agrave; o&ugrave;'est qu' tu'es fitchi;<br>
Et l'Chein tchi t'a lanchi pouor jouer 'Ch&icirc;n-bas,<br>
I' conna&icirc;t tout - n'y'a qu' Li tchi sait - n'y'a qu' LI !<br>
<br>
Chein tch'est &Ecirc;crit n'peut &ecirc;tre &ocirc;t&eacute;, n'y'a pas;<br>
Ch'est en tchi, don, fai tout chein qu' tu voudras:<br>
Tes Plieurs ni tes &Ecirc;fforts, touos tes mouoyens<br>
N'y peuvent; ni un seul Mot tu n'y change'geas.<br>
<br>
Et chu grand Bach&icirc;n &agrave; l'env&egrave;rs, l&eacute; Ciel,<br>
Souos tchi j'vivons nouot' S&eacute;jour natuthel,<br>
N'a pon pus d'pouver qu't&eacute; ni m&eacute; - eh bein<br>
Pouortchi y lever les bras et faithe Appel?<br>
<br>
Mais n&eacute; v'ch&icirc;n chein qu&eacute; j'sai: i' n'y'a qu'eune Lueu<br>
Et ch'est d'en profiter tandi qu' nou peut;<br>
Si ch'n'est l'Amour tchi nouos dominne, j'vouos dis,<br>
La M&acirc;rrisson nouos hal'la tout l'bonheu.<br>
<br>
&Ocirc;, T&eacute;, tchi nouos as m&icirc;ns tant d'Pi&egrave;ges, sans f&icirc;n,<br>
Et des Tr&eacute;bules pouor nouos drotchi sus C'm&icirc;n -<br>
N&eacute; nouos ennouorte ni n'nouos enh&egrave;rmelle pon<br>
Pouor nouos r'prochi touos ches P&eacute;ch&eacute;s, enf&icirc;n.<br>
<br>
&Ocirc;, T&eacute;, tch'as fait l'Homme - mais, tchille &icirc;nvention!<br>
&Ocirc;, T&eacute;, tchi nouos pr&eacute;sente la Tent&acirc;tion:<br>
D&eacute; nouos p&eacute;ch&eacute;s, faillis &Ecirc;tres qu&eacute; j'sommes,<br>
Pardonne-nous tout - Pardonne sans Exception!<br>

&nbsp;<p>

<i>V&egrave;rsion J&egrave;rriaise par <a href="lemaistre.html">Fra&icirc;nque L&eacute; Maistre</a><br>
1940-1945</i><p>
</TD></TR></TABLE></CENTER>

&nbsp;<p>


<CENTER>
<TABLE width=400>
<TR>
<TD>
<FONT SIZE=2>

La traduction ou, p&ucirc;t&ocirc;t, l'&icirc;nt&egrave;rpr&eacute;t&acirc;tion en J&egrave;rriais tchi siet d&eacute; c&egrave;rtains v&egrave;rsets, ou <I>roba&iuml;yat, </I>du fanmeux <I>Omar Khayy&acirc;m </I>date d&ecirc;j&agrave; d&eacute; qu&acirc;si trente ans*. Dgi&acirc;tre sait pouortchi qu&eacute; j' m'&ecirc;mancipis d'entanmer chenn'na ; probabli&eacute;ment comme souvent nou fait d'aut's choses - en m'p&acirc;ssant l'temps, comme nou dit. J&eacute; fis ch'la d&eacute; temps &agrave; autre duthant l'Otchup&acirc;tion d' l'&Icirc;le par les Allemands (1940-1945), mais j&eacute; n' m'&eacute;tais janmais d'ment&eacute; d'pis d'en faithe d&eacute;ver, ouaithe qu&eacute; j'e&ucirc;sse tout d'm&ecirc;me tchiquefais pens&eacute; qu&eacute; nou pou&ocirc;rrait r'corder ches quatrains dans les Bullet&icirc;ns d' L'Assembli&eacute;e. Eh bein, nouos y v'ch&icirc;n.<br>
<br>

Omar Khayy&acirc;m fut un grand po&egrave;te d&eacute; la P&egrave;rse au onzi&egrave;me si&egrave;cl'ye. Y'a ieu bein des souodithant &quot;traductions&quot; d&eacute; ses fanmeux v&egrave;rsets, dans bein des langues. En Fran&ccedil;ais la mus connue est pe't-&ecirc;tre la cheinne d&eacute; Franz Toussaint et en Angliais d&eacute; Edward Fitzgerald. Chose tchuthie&ucirc;the est qu&eacute; les v&egrave;rsions Fran&ccedil;aises et Anglia&icirc;ches sont tout &agrave; fait diff&eacute;thentes. Enf&icirc;n, des plusieurs qu&eacute; j'poss&egrave;de ch'tait la v&egrave;rsion d&eacute; Fitzgerald qu&eacute; j'fis s&egrave;rvi, comme base, pouor composer en J&egrave;rriais. J'&eacute;thais p't-&ecirc;tre deu si&eacute;the Toussaint, en langue Fran&ccedil;aise, car il a 't&eacute; dit qu&eacute; la v&egrave;rsion d&eacute; Fitzgerald, ouaithe qu&eacute; la pus fanmeuse au monde, est fausse. Quant &agrave; ch'la j' n'y connais rein, m&eacute;-m&ecirc;me, ni j&eacute; n'sai dg&eacute;the &agrave; ch't heu aupr&egrave;s tant d'ann&eacute;es pouortchi qu&eacute; j'choua&icirc;sis d&eacute; prendre sus chette-ch&icirc;n. J'composis quarante-huit v&egrave;rsets, des cheins qu&eacute; j'comptais les pus &agrave; propos, des ch&icirc;nquante-huit donn&eacute;s par Fitzgerald, et tout ch' qu&eacute; j'm'&egrave;rsouveins est qu&eacute; j'les fis et les r'fis bein des fais d&eacute;vant &ecirc;t' satisfait d'man travas. J'd&eacute;vthais p't-&ecirc;tre dithe, enf&icirc;n, qu&eacute; tout ch'la fut acouo p&ucirc;t&ocirc;t eune &icirc;nspith&acirc;tion qu'eune &icirc;nt&egrave;rpr&eacute;t&acirc;tion..<br>
<br>

Pouor appr&eacute;cyi la valeu d'ches v&egrave;rsets p't-&ecirc;tre comme i' faut, faudrait faithe la compathaison auve la v&egrave;rsion Anglia&icirc;che. Chest en tchi j&eacute; sugg&eacute;the qu'ous ayiz eune copie d&eacute; Fitzgerald &agrave; la main en li&ecirc;sant chutte po&eacute;sie J&egrave;rriaise.<br>
<br>

<a href="lemaistre.html">F. L. M. </a><p>
*<i> (&ecirc;crit en 1972)</i><br>
</FONT></TD>
</TR>
</TABLE>
</CENTER><p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="rubaiyat.html">Les roba&iuml;yat d&eacute; Omar Khayy&acirc;m - acouo tchiques v&egrave;rsets</a><p>
<li><a href="reims.html">L&eacute; Corbin d&eacute; Reims</a><p>
<li><P><A HREF="guilpin.html">La Proum'nade &agrave; Jean Guilpin</A></P>
<li><a href="sammcgee.html">La Cr&eacute;m&acirc;tion d&eacute; Sam Mcgee</a><p>
<li><a href="mckie.html">L'enterrement d&eacute; Bill McKie</a><p>
<li><P><A HREF="excelsior.html">Excelsior!</A></P>
<li><a href="forgeux.html">L&eacute; Forgeux</a><p>
<li><a href="chretchain.html">L&eacute; Chr&eacute;tchain Mouorant &agrave; S'n-&Acirc;me</a><p>
<li><a href="auld2.html">Not' Bouon Vieir Temps</a><p>
<li><a href="owlpussycat.html">La Catte et l&eacute; Cahouain</a><p>
<li><a href="corbfab.html">L&eacute; Corb&icirc;n et l&eacute; R'nard</a><p>
<li><a href="jabberwocky.html">La Dgiabl'y&eacute;ouoqu'thie</a><p>
<li><a href="burns_man.html">Imitation de Burns</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>
</BODY>
</HTML>
