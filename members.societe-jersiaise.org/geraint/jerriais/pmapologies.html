<HTML>

<!-- Mirrored from members.societe-jersiaise.org/geraint/jerriais/pmapologies.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip fait ses apologies</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip fait ses apologies</h2>
<br/>
L's Etats et lus moment d'folie<br/></font></center><p>
<br/>
<i>&Agrave; Portinf&eacute;,<br/>
Saint Ou.</i><br/>
<i>Jeudi au s&eacute;.</i><br/>
<br/>
Moussieu l'Editeu,<br/>
<br/>
Je n'peux pas qu'menchi ma lettre m&ucirc;s que d'vos souhaiter un bouon Nou&eacute; et toute sant&eacute; et prosp&eacute;thit&eacute; en sou&euml;sante-trais. Si nou n'a pas sa sant&eacute;, Moussieu, nou n'a rein. La Merrienne dit la m&ecirc;me chose et ou d&eacute;v'thait saver, car oulle en a yeu p&ucirc;s d'une sorte dans l'couothant d'sa vie. Comme m&eacute;, ou vos souhaite tout ch'qui y'a d'miyeu l'ann&eacute;e tchi veint. Toute la s'maine oulle a 't&eacute; otchup&eacute;e &agrave; envier des <a href="cartes_noue.html">cartes de Nou&eacute;</a> &agrave; touos ses amins, car ou dit que ch'est une bouonne cou&oacute;tume qu'nou n'd&eacute;v'thait pas abondonner. J'pense qu'oulle a raison.<br/>
<br/>
Y'a tchiques jours pour une bord&eacute;e d'fun, j'li dis que j'approuvais hardi du jugement du Juge Vouaisin, dans l'affaithe d'une femme tch'avait 't&eacute; en Ville, et avait accat&eacute; d's &ecirc;ffets &agrave; cr&eacute;dit. L&eacute; boutitchi voulant s'faithe seux, t&acirc;chit de contacter s'n homme, mais n'put pas r&eacute;ussi, et don i' la laissit s'en aller avec chein qu'oulle avait voulu prendre. Mais quand s'n homme vint &agrave; l'saver, i' r'f&ucirc;sit d'p&eacute;yi, et Moussieu Vouaisin d&eacute;cidit qu'i'n'pouvait pas &eacute;tre forchi de l'faithe car, dans s'n opinion, l&eacute; boutitchi n'avait pas print assez d'pr&eacute;cautions.<br/>
<br/>
&quot;Ch'est pourtchi, ma vielle,&quot; j'dis &agrave; la bouonnefemme, pr&eacute;tendant d'&ecirc;tre s&eacute;rieux, &quot;tu s&eacute;thas que si tu accate autchune chose &agrave; cr&eacute;dit, j'n'en s'sais pas responsablye.&quot;<br/>
<br/>
&quot;Oh, ch'est d'm&ecirc;me!&quot; ou s'fit. <br/>
<br/>
&quot;V&egrave;the,&quot; j'li dis, &quot;ch'est d'm&ecirc;me.&quot;<br/>
<br/>
&quot;Bon!&quot; ou dit, &quot;eh bein, man Ph'lip, y'a bein d's ann&eacute;es que j'ai fait tout l'travas d'la maison j'ai pr&eacute;path&eacute; tes r'pas, et quand tu as 't&eacute; malade, j't'ai soigni. Mais &agrave; ch'teu, jamais d'autre! Ram&acirc;sse-t&eacute; comme tu pou&ocirc;rras!&quot;<br/>
<br/>
I' n'y avait qu'une chose &agrave; faithe dans les circonstances, Moussieu, et je l'fis, car, entre nous, ou m'avait fait peux. J'li fis mes apologies, ajou&ocirc;tant qu'oulle &eacute;thait deu saver que je n'tais pas s&eacute;rieux, et tout fut bein, mais pas d'autres bord&eacute;es d'fun d'la sorte pour Ph'lip de Portinf&eacute;!<br/>
<br/>
Apr&egrave;s chonna, Moussieu, j'nos mimes &agrave; pasler d'une chose et l'autre, et ou mentionnit l'portrait dans la gazette d'la vielle cauchie &agrave; la <a href="greve_de_lecq.html">Gr&egrave;ve d&eacute; L&eacute;</a>, et la dr&ocirc;le d'histouaithe tchi s'y attachait d'la vielle chorchi&egrave;the du Bas d'l'Eta tch'avait pr&eacute;dit qu'une cauchie &agrave; la Gr&egrave;ve d&eacute; L&eacute; ne tcheindrait jamais pour longtemps.<br/>
<br/>
&quot;Et oulle avait raison,&quot; je m'fis, &quot;car deux fais nou-s-en a b&acirc;ti yunne mais &agrave; ch'teu i' n'y'en a pas du tout, sinon tchiques grosses pi&ecirc;rres tch'encombrent la baie, pas comme &agrave; Sainte Cath'rine, b&acirc;ti y'a p&ucirc;s d'chent ans et ocquo solide.&quot;<br/>
<br/>
&quot;Sans doute,&quot; s'fit la Merrienne, &quot;i'n'y avait pas de chorchi&egrave;thes dans chu district-l&agrave;, mais &agrave; ch'teu, Ph'lip tch&egrave;sque-tu crais du S&eacute;nateur Venables et s'n id&eacute;e de n'aver que des D&eacute;put&eacute;s dans l's Etats, et tchi faudrait les p&eacute;yi?&quot;<br/>
<br/>
&quot;J'crais,&quot; j'li dis, &quot;qu'il a bein d'la chance d'&ecirc;tre dans l's Etats du tout, car si l's &ecirc;lecteurs avaient seu tch&egrave;squ'il avait dans la t&ecirc;te, i' n'&eacute;thait pas yeu hardi d'vouaix.&quot;<br/>
<br/>
&quot;Mais,&quot; ou s'fit, &quot;tu m'as dit p&ucirc;s d'une fais que l'temps veindra quand les membres d's Etats s'sont p&eacute;yis.&quot;<br/>
<br/>
&quot;V&egrave;the&quot; j'm'accordis, &quot;et je l'dithait ocquo, mais le temps n'est pas ocquo v'nu, et quand i' veindra i'faudra qu'un candidat prouve tch'i' n'est pas un imb&eacute;cile mais un homme qu'a une certaine &ecirc;ducation. Y'a une autre chose, Merrienne, pourtchi n'aver que des D&eacute;put&eacute;s dans l's <a href="etats.html">Etats</a>? Par exemplye, tch&egrave;sque les Conn&eacute;tablyes ont fait pour &ecirc;tre envi&eacute;s &agrave; l&ucirc;s prom'ner? Nennin, nennin, ma vielle, nou n's'en va pas vaie ditet dans notre temps. Une fais que j'ne s'sons p&ucirc;s l&agrave; j'ne s'sons pas g&ecirc;n&eacute;s.&quot;<br/>
<br/>
&quot;Je n'sais,&quot; ou s'fit, &quot;si j'trouv'thons des Conn&ecirc;tablyes, des S&eacute;nateurs et des D&eacute;put&eacute;s d'l'autre bord? Nou voudrait vaie des faches que nou-s-a connu ichin bas mais j'ai mes doutanches quant &egrave;s D&eacute;put&eacute;s d'la Ville, car j'ai tr&eacute;jous creu tch'i' faisaient p&ucirc;s d'ma que d'bein, et nou n'voudrait pas aver d'brit apr&egrave;s aver tchitt&eacute; la t&ecirc;rre.&quot;<br/>
<br/>
&quot;Ch'est &agrave; saver,&quot; j'li dis, &quot;mais comme t&eacute;, j'voudrais d'la paix et d'la trantchillit&eacute;, avec, certainement, un mio d'm&ucirc;sique et du chant. Avec un mio d'pratique j'crais que j'pou&ocirc;rrais ocquo mettre la basse dans 'Sonnez la trompette en Sion'.&quot;<br/>
<br/>
&quot;I' pathait,&quot; ou s'fit, &quot;qu'&agrave; <a href="st_cliement.html">Saint Cli&eacute;ment</a> y'a hardi d'gens tchi voudraient abandonner l'projet de b&acirc;ti chutte grande muthalle que l's Etats dans un moment d'folie avaient sanctionn&eacute;.&quot;<br/>
<br/>
&quot;Dans chu moment-l&agrave;,&quot; j'li dis, &quot;nos Etats n'savaient pas tch&egrave;squ'i' faisaient. Par exemplye, la grande m&acirc;jorit&eacute; des membres n'avaient autchune id&eacute;e que l'Ile avait fait banq'route, et n'avait pas l'moyen de p&eacute;yi ses dettes. &Agrave; ch'teu' qu'il est trop tard, i' s'en vont p&eacute;yi pour l&ucirc;s inouothance, et chein qu'i' y'a d'pi&egrave;the ch'est que toute la population s'en va souffri. I' faut nos pr&eacute;pather pour du rude temps, bouonnefemme.&quot;<br/>
<br/>
&quot;Par chein qu'nou-s-entend,&quot; ou dit, &quot;y'en a parmi nous dans la Campagne tchi n'se pliaignent pas. Nos tchultivateurs r'ch&egrave;vent de bouons prix pour l&ucirc;s br&eacute;colis et l&ucirc;s flieurs et l'Sieur Perr&eacute;d&egrave;s nos dit que y'a un bouon marchi pour nos vaques en France. Il en a d&ecirc;j&agrave; envi&eacute; je n'sais pas combein.&quot;<br/>
<br/>
&quot;J'ai tr&eacute;jous dit,&quot; je m'fis, &quot;que l'Eug&egrave;ne Perr&eacute;d&egrave;s est un grand amin des fermiers. Y'en a yeu d'autres, l&eacute; John Perr&eacute;e, par exemplye, mais au jour d'agniet i' n'y a personne &agrave; li touchi. Quant &egrave;s br&eacute;colis et les flieurs s&ucirc;s un sens nou pouvait s'y attendre, car y'a tant d'sous en Angli&eacute;t&ecirc;rre que les gens n'savent pas tchi en faithe &eacute;pis, apr&egrave;s tout, ch'est Nou&eacute; quand nou d&ecirc;pense bein p&ucirc;s que d'cou&ocirc;tume pour souvent s'en r'penti p&ucirc;s tard.&quot;<br/>
<br/>
&quot;Enfin,&quot; ou s'fit, &quot;nos v'l&agrave; dans les p&ucirc;s courts jours, et dans mains d'un mais d'ichin les gens s'mett'ront &agrave; plianter des patates, et les p'tits ouaisieaux &agrave; faithe l&ucirc;s nids. Et, sans doute, y'&eacute;tha d'la n&eacute; s&ucirc;s la t&ecirc;rre et du gli&eacute;chon s&ucirc;s les routes. Tu sais, Ph'lip, j'n'avons pas ocquo yeu d'la vraie fraid, pas, par exemplye, comme en Angli&eacute;t&ecirc;rre et en France.&quot;<br/>
<br/>
&quot;J'avons veu d's hivers pass&eacute; sans n&eacute; ou gli&eacute;chon,&quot; j'li dis, &quot;et pourtchi pas chutte fais? Chein tchi t'faut pour te metre en miyeu sentiments ch'est un bouon v&ecirc;rre caud. Je n'pouvons pas b&eacute;the un Bouon Nou&eacute; dans du tais.&quot;<br/>
<br/>
Et, Moussieu, les v&ecirc;rres-cauds s'arrivent et d'vant ramonter pour nos couochi, j'bumes &agrave; un Bouon Nou&eacute; et bouonne sant&eacute; &agrave; tout l'monde.<br/>
<br/>
Mes miyeu souhaits, Moussieu.<br/>
<br/>
<i><a href="lebrocq.html">Ph'lip</a><br/>
</i><br/>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="politics.html">La Politique en J&egrave;rri</a><p>
<li><a href="pmring.html">How Ph'lip Bought a Ring</a><p>
<li><a href="pmshows.html">L's Elections et les 'Shows'</a><p>
<li><a href="pmsenators.html">The Election For Senators</a><p>
<li><a href="pmsenateur.html">Des S&eacute;nateurs Batilleux</a><p>
<li><a href="pouaison.html">La Pouaison et les S&eacute;nateurs</a><p>
<li><a href="pmsenbetes.html">Les S&eacute;nateurs et les B&ecirc;tes</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="senateurs1948.html">Aux Electeurs de l'ile de Jerri</a><p>
<li><a href="gdfelect.html">Eune bouanne &ecirc;lection!</a><p>
<li><a href="partijerriais.html">Un Parti J&egrave;rriais?</a><p>
<li><a href="pmetats.html">Un Jour &egrave;s &Ecirc;tats</a><p>

<li><a href="pmbliaume.html">Ph'lip bliaume les campagnards</a><p>
<li><a href="pmmembre.html">Pourtchi vouler &ecirc;tre membre d's &Eacute;tats?</a><p>
</UL>
</FONT>

&nbsp;<p>
&nbsp;<p>



<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmapologies.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>
