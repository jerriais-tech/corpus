<HTML>

<!-- Mirrored from members.societe-jersiaise.org/geraint/jerriais/samuelnoue1913.html by HTTrack Website Copier/3.x [XR&CO'2014], Tue, 15 Jul 2025 13:51:29 GMT -->
<HEAD>
<TITLE>La g&acirc;zette vos souhait' un bouan Nou&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La g&acirc;zette vos souhait' un bouan Nou&eacute;</h2></font></center><p>

Faut pas dithe le contraithe, la bouonne femme Laiz&eacute; Pain - siez tchi que j'prends pension, comme ou savez - n'est pas trop mauvaise cook; et quand ou n'est pas horte galvaud&eacute; a tchiq' Mothers' Meetinne, ou offuche a distribu&eacute; des Trait&eacute;s sus la Litcheu a l'entou du Parish hall, nous est assez bin nouori siez lyi.<br/>
<br/>
Mais quand s'n'houmme, Piteur Pain, tout court, se d'ment&eacute; de m'doun&eacute; d's'ordres! a m&eacute;, qu'&egrave;crivais pour la &quot;Chronique&quot; tandi qu'il 'tait oquo a apprendre san m&egrave;stchi d'forgeux &egrave;s Hautes Crou&eacute;x, la moutarde me monte au nez, et j'sis oblyigi de dounn&eacute; un coup d'pi contre la path&eacute; pour pass&eacute; m'n'engrou.<br/>
<br/>
Ch'est-tan-tchi, quand Piteur me dit, tout sec, hier au s&eacute;, d'av&eacute; a &egrave;scrithe un articlye de Souhaits d'Nou&eacute; pour anni&eacute;t, j'lis dis tout court et sec d'all&eacute; s'faithe quatorze! et que j'n'avais pon d'ordres &agrave; prendre d'un faillyi soufliet d'forge! I' m'r&egrave;spounni qu'si l'souffliet d'forge s'mettait a souffli&eacute; sus m&eacute;, j'ne s'ais pon longtemps d'vant que d'me trouv&eacute; dans la rue!<br/>
<br/>
&quot;Come on! s'ous &ecirc;tes un houmme, que j'respounni en scoddant dans ma chambre, que j'freumi a cli&eacute;, et j'vos estrav&eacute;lle souos mes pids!&quot;<br/>
<br/>
&quot;Appr&eacute;che de m&eacute;, qui cryi, de d'souos l'liet a Miss Lonore, et j't'esmaglye coumme eunne carp&eacute;leuse!&quot;<br/>
<br/>
&quot;Si j'vos t'nais ichin, esp&egrave;ce d'enclieumme, que j'lis criyi par le creux d'la cli&eacute;, y'&eacute;thait b&eacute;tot des boyaux en margallo!&quot;<br/>
<br/>
&quot;Sinon qu'ma brioche est trop courte pour t'aveindre d'ichin, tracas d'crayon d'pliom, qui dit, j'lenfonc'ais dans ta ratte!&quot;<br/>
<br/>
&quot;Pas tant d'catchet, l's hoummes! s'fit tout d'un coup Madame Pain: V'nouos-en d&eacute;sjeunn&eacute;! Pas un mot d'pus et mangeons, buvons, recounnaissons que tous biens... Ethous un h&eacute;than? Mess Samuel; ou bin vos pliethait i' mus vos en pass&eacute;. Ne v'la ta tremp&eacute;e, Piteur! et su tu n'avais pas ronbli&eacute; d'rapport&eacute; du jaune chucre, y'en &eacute;tait dans la bolle au pid d't&eacute;! Pas un mot! et qu'nou s'd&eacute;sp&egrave;che: j'nos n'allons, ma fille et m&eacute; a eunne lectuthe sur la Temp&eacute;rance. Ou vos mettrez a &egrave;scrithe tout d'un coup, en sortant d'tablye,&quot; qu'ou m'dit en m'pointant san deigt.<br/>
<br/>
</div><div align="center">* * *<br/>
</div><div align="left"><br/>
J'vos souhait' a tous un raide bouon Nou&eacute;! tout plien d'bouonnes chose a mangi, des boutelles a long co, touo vos comptes p&eacute;yis, et des sous &agrave; la banque! A touos nos membres d'<a href="etats.html">Etats</a>, &egrave;s Magistrats, &egrave;s Avocats, es Escrivains, et a touos l's ergots d'la Cour, je souhait' autant d'ap&eacute;tit pour lus din&eacute; de d'main coumme i's en ont toute l'ann&eacute;e pour teurtre et touist&eacute; la Lou&eacute; tchiq' fais d'un bord, tchiq' fais d'l'autre. A touos nos fermiers p'tits et grands, j'lus souhait' de din&eacute; sus d'bouonne viande et d'volaille rotie, avec des poummes de terre frinneuse et d's espions d'chour qu'on gl&eacute; et du cidre souostith&eacute;. es marchands... ch'est inutile de lus souhait&eacute; rin! I's ont tr&eacute;jous tout ch'qui lus faut, ch&egrave;s la!<br/>
<br/>
Enfin, bouonnes gens, j'vos souhaite tous un terribli&eacute;ment raide bouan Nou&eacute;! - except&eacute; a chu laiduthe de forgeux qui m'fait ang'lyi pus qu'je n'pouorais dithe. J'vos tchitte la d'sus en r'citant un verset d'saison qui m'parvint hier par la poste: ch'est du <a href="gwdec.html">caouain</a> tout frais pounnu:<br/>
<br/>
A ch't'heu qu'ch'est la Saison d'Nou&eacute;,<br/>
J'prends ma plieumme pour vos souhait&eacute;<br/>
Jou&eacute;e et ji, et tout plien d'fonne!<br/>
<br/>
A la saison ou-&egrave;s qu'je soummes,<br/>
Ch'est la mode de dithe tr&eacute;jous, <br/>
Jou&eacute;e et jib'thie pour vous tous.<br/>
<br/>
<i><a href="brambilo.html">Samuel</a></i><br/>
<i>La Chronique de Jersey 24/12/1913</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="noue/bouannoue.html">Bouan Nou&eacute;!</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>

<li><a href="painnoue1913.html">Greeting from our Happy Family</a><p>

<li><a href="painchristmas.html">Christmas Eve Adventures</a><p>
<li><a href="painfestivities.html">Moralisings on the Seasons Festivities</a><p>
<li><a href="biloannee1915.html">Un brin en patois</a><p>
<li><a href="samuelannee1913.html">J'vos souhait' eunne Bouanne Ann&eacute;e</a><p>
<li><a href="samuelaffaithe.html">Mauvaise Affaithe</a><p>

<li><a href="pournoue.html">Pour Nou&eacute;</a><p>
<li><a href="pmchristmas1948.html">Christmas at Portinfer</a><p>
<li><a href="pmnoue1953.html">L&eacute; Jour d&eacute; Nou&euml;</a><p>
<li><a href="pmnoue1953a.html">Un Bouon Nou&euml;</a><p>
<li><a href="pmchristmas1946.html">An Invitation for Christmas</a><p>
<li><a href="pmfriends.html">Ph'lip and Merrienne find some friends</a><p>
<li><a href="pmnoue1957.html">Ch'est Nou&eacute;</a><p>
  <li><a href="pmnoue.html">Nou&euml; et la Merrienne</a><p>

  <li><a href="noueeurope.html">Notr' Nou&eacute; &agrave; l'Europe</a><p>

<li><a href="lettrejerriaise24.html">La Lettre J&egrave;rriaise</a><p>
<li><a href="samdidnoue.html">Le Sam'di d'Nou&eacute;</a><p>
<li><a href="farcednoue.html">La farce d'Nou&eacute;</a><p>


<li><a href="noue/cliementdcaen.html">Nou&eacute; siez Cli&eacute;ment d'Caen!</a><p>
<li><a href="dcaen1938.html">Quand Ma&icirc;t'e Cli&eacute;ment d'Caen v&icirc;nt hier cherchi s'n Almonas</a><p>

<li><a href="gdfcomplyiments.html">Comply&icirc;ments d'la saison!</a><p>
<li><a href="gdfcomplyiments1968.html">Les comply&icirc;ments d'la saison</a><p>

<li><a href="gdfnoue1948.html">Les d'vis du Bouan'homme George</a><p>
<li><a href="gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="gdfnoue1971.html">Nou&eacute;</a><p>
<li><a href="gdfnoue1974.html">Bouan Nou&eacute;!</a><p>
<li><a href="gdfnouvelan1947.html">Les d'vis du Bouan'homme George</a><p>
<li><a href="gdfnoue1976.html">Nou&eacute;</a><p>
<li><a href="gdfnoue1947.html">Les d'vis du Bouan'homme George</a><p>
<li><a href="noue/gdfnoue3.html">Les d'vis du Bouan'homme George</a><p>
<li><a href="gdfnoue.html">Nou&eacute;</a><p>
<li><a href="noue/gdfnoue4.html">Nou&eacute;</a><p>
<li><a href="gdfnoue1970.html">Nou&eacute;</a><p>


<li><a href="pmpork.html">Ph'lip tries to get some pork</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/samuelnoue1913.html by HTTrack Website Copier/3.x [XR&CO'2014], Tue, 15 Jul 2025 13:51:29 GMT -->
</HTML>

