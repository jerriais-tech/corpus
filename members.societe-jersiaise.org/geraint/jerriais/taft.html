<HTML>

<!-- Mirrored from members.societe-jersiaise.org/geraint/jerriais/taft.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
<HEAD>
<TITLE>William Howard Taft et l'Caouain</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>William Howard Taft et l'Caouain</h2></font></center><p>

A la g&acirc;zette, la sienne du Haout du Vi&egrave;r Marchi, et pas la sienne iou qui s'trouve un tas d'cas, et bein seux iou qui laisse unne bouanne odeur, nou' n'a pas unne bringe de caillas. Ch'est un g'nais avec tchi que F&ecirc;lix, le mousse de la gazette, bringe l'office car v'l&agrave; qu'enl&egrave;ve mus l'&ecirc;trein que les gros shabots des domestiques laisse dri&egrave;re ieux.<br/>
<br/>
M&eacute;, l'aoutre s&eacute;, j'tais &agrave; picoter cha que le g'nais contenait d'&ecirc;trein, et j'fis un si bouan frigot que je m'endormi sus la bringe.<br/>
<br/>
I' y-avait quasiment un quart-d'heure que j'dormais, la bec dans mes plieumes, pour me garder caud, quand j'fut r&ecirc;viyi en sursaut.<br/>
<br/>
Br-r-r-r-r br-r-r-r-r.<br/>
<br/>
Tch'est qu'est chouna?<br/>
<br/>
Le p'tit tchan d'ahaout s'mint &agrave; ouass&eacute; et r&ecirc;viyi l'baby qui s'mint &agrave; braithe.<br/>
<br/>
Tchi tintamarre. J'en avais grand peux. Et tout chouna parce quye ch'tait la clioche de t&eacute;l&eacute;phone qui sonnait.<br/>
<br/>
Comme i' n'y-avait personne dans l'office, j'me mins &egrave;s z-&ecirc;coutes et ne v'chin le dr&ocirc;le de d'vis que j'ou&iuml;:<br/>
<br/>
Iou qu'est l'caouain, iou qu'il est don' chu boustre d'oua&icirc;s&eacute;. I' devthait s'en aller en Am&eacute;thique.<br/>
<br/>
En Am&eacute;thique, le caouain, en Am&eacute;thique, pour tchi faithe. Tch'est qui s'y passe qui pouorrait int&eacute;ressi Jerri.<br/>
<br/>
Ma fingre, v'l&agrave; qui me meins fort tchuthieux. S'en all&eacute; l&agrave;-bas, v'l&agrave; qu'est allright, mais comment s'en r'v&eacute;nin en Jerri, d'pis que l'committi des Havres et Chauss&eacute;es vi de l'&eacute;pizootie sus touos les oua&icirc;siaux et envie &egrave;s abatou&egrave;thes les siens qui peut happer.<br/>
<br/>
M&eacute; v'l&agrave; hors drait pour New-York d'pis que nou me d'mande dans chutte grande ville iou qu'est les b&acirc;tisses sont quatre fe&icirc;s aussi grand que les pus grands d'Jerri.<br/>
<br/>
En d'hors du havre, qu'est un miot pus grand que l'sien d'Bouanne Ni&egrave;t, i' y-avait un grand steam avec toutes ses couleurs d&egrave;hal&egrave;e.<br/>
<br/>
Bon, que j'me fis, i' dait y-avait des grands &agrave; bord de chu steam l&agrave;. Sus la cauchie, j'entendis un moussieu qui portait un sabre, se faire: Les v'l&agrave;.<br/>
<br/>
Ch'est la d&eacute;putation de Jerri qu'est &agrave; bord. Et &agrave; la squad de soudards qu'attendaient, i' lus criyit: Present arms!<br/>
<br/>
A un rapporteux d'g&acirc;zette, qu'&eacute;tait l&agrave; pour prendre des portraits, l'offici s'fit: Ches grands d'Jerri s'en vennent d'expr&egrave;s jusqu'ichin pour v&eacute;s Billy Taft, notre pr&eacute;sident, qu'a meins tout <a href="blianchemaison.html">Whitehouse</a> &agrave; lus disposition.<br/>
<br/>
Hip! hip! hurrah! pour Jerri, s'faisaient les siens qu'&eacute;taient sus la cauchie. Hip! hip! hurrah!<br/>
<br/>
Vite appr&eacute;che unne carrosse et nos deaux Jerriais monte dedans.<br/>
<br/>
A Whitehouse, Billy Taft, un homme de paids sans doute, i' p&egrave;se quatre chents et tchiques livres.<br/>
<br/>
Billy Taft les attendait.<br/>
<br/>
Ne v'l&agrave; que la carrosse arrive et iun des siens qui tait d'dans s'min &agrave; dithe: Ah ch'est t&eacute; Billy Taft. M&eacute;, j'sis Philip d'la Garde, le grand Chantgni de St. Ou et je veins pour distchuter avec t&eacute; pour saver pourtchi que tu n'veur pus laissi entrer dans tan pays les vieaux et les g'niches de Jerri.<br/>
<br/>
Billy Taft r&ecirc;ponnit qu'il en avait grand r'gret, mais qui n'y pouvait rein.<br/>
<br/>
- Allons, man chier Billy, dit que tu n'veur pas, mais je n'sommes pas ichin pour &ecirc;cout&eacute; un tas d'sornettes. <i>It's business</i> avec nous. En J&ecirc;rri, i' n'y'a pas d&eacute; rachines &agrave; dounne &egrave;s g'niches que nou z-avait vendu &egrave;s siens de tan p'tit pays, et ch&egrave;s pouorres b&ecirc;ts s'en vont cr&eacute;v&eacute; d'faim. Si tu n'veur pas les laissi entr&eacute;, j'allons en port&eacute; pyiainte &agrave; Mess Broffi, que veindra t'ramass&eacute; pour t&eacute; pr&eacute;sent&eacute; d'vant l'juge.<br/>
<br/>
Billy Taft en eut qu&acirc;siment paeux. Mess Broffi et l'juge, ne v'l&agrave; qu'est ass&egrave;z pour touann&eacute; les sangs d'un honn&ecirc;te houmme.<br/>
<br/>
Et coumme se fit occouo le Chantnyi de St. Ou, j'avons daeux fr&eacute;gates, le <i>Duke of Normandy</i> et la <i>Seagull</i> que nou z-envi&egrave;tha ichin avec Mess Broffi pour t&eacute; condithe au Gloster Hotel.<br/>
<br/>
- Ne v'l&agrave; qu'est bein, s'fit Billy Taft, i' faout m&ucirc;s laissi vos fr&eacute;gates &agrave; faithe des p'tits viages aux Minquiers avec les m&ecirc;ssieux d's Estats au lieu de les envi&eacute; jusqu'ichin. J'veins d'erchev&eacute; un wireless telegram qui s'en va vos faithe grand pya&icirc;si, bein saeux. Nou m'annonce que dans vot' bouanne p&acirc;rraisse de St. Ou, nou cherche d&egrave;sj&agrave; &agrave; acat&eacute; des viaux pour la grande bataille qui s'en va y'av&eacute; entre le louothi et la rose. Les prix s'en vont haouchi, ch'est tant tchi tout s'sa pour le m&ucirc;s.<br/>
<br/>
Bouanne nouvelle pour les siens tch'engraissent des viaux; ch'est pourtchi, d'pis qu'ch'est d'ma&icirc;me, les daeux fr&eacute;gates et Mess Broffi s'en vont rest&eacute; &agrave; l'abri de touos vents en J&ecirc;rri.<br/>
<br/>
Pour de m&eacute;, je sis de r'tou en Jerri et personne du Committi des Havres et Chauss&eacute;es ne m'a veu r'venin, - ch'est au Val de la Mathe que j'ai atterr&eacute; - J'sis <i>safe</i>. Pas d'abattou&egrave;the pour le Caouain et tch'est qu'en est bein content? ch'est m&eacute;, d'pis que je n'veur pas occuo laissi chutte terre de mins&egrave;the pour aller de l'aoutre bord, iou que p't-&ecirc;tre j'&icirc;thai un jour pour &ecirc;tre bein r&ocirc;ti.<br/>
<br/>
<i><a href="gwdec.html">Caouain</a></i><br/>
<i>Chronique de Jersey 4/11/1911</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li> <a href="blianchemaison.html">La Blianche Ma&icirc;son</a><p>
<li><a href="chicago.html">Les J&egrave;rriais &agrave; Chicago</a><p>
<li><a href="etatsunnis.html">Les Noms d's &Ecirc;tats d's &Ecirc;tats-Unnis d'Am&eacute;thique</a><p>
<li><a href="gdftexas.html">L&eacute; Texas - et la belle 'Jersey Lily'</a><p>
<li><a href="gdfameth.html">D'&egrave;rtou en Am&eacute;thique</a><p>
<li><a href="gdfamethique1970.html">Des mios d'J&egrave;rri en Am&eacute;thique</a><p>
<li><a href="gdfamethique1972b.html">D'&egrave;rtou en Am&eacute;thique</a><p>
<li><a href="gdfamethique1970b.html">D'&egrave;rtou en Am&eacute;thique</a><p>
<li><a href="gdfeisenhower.html">En m&eacute;mouaithe d'Eisenhower</a><p>
<li><a href="newyorknewyork.html">Gr&ocirc;sse Pomme</a><p>
<li><a href="gdftexas2.html">L&eacute; Texas</a><p>
<li><a href="gdfpolitique.html">La politique en Am&eacute;thique</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/taft.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
</HTML>

