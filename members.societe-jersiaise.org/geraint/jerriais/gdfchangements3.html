<HTML>

<!-- Mirrored from members.societe-jersiaise.org/geraint/jerriais/gdfchangements3.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
<HEAD>
<TITLE>Tchi changements!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchi changements!</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 10 d'ju&icirc;n, 1978.</i><br/></font>
<br/>

Moussieu l'R&eacute;dacteu,<br/>
<br/>
Ch'est r'm&egrave;rquabl'ye comme l&eacute; temps s'p&acirc;sse. N&eacute; v'la eune dgiexaine d&eacute; jours qu&eacute; j'sis en J&egrave;rri, et i' m'sembl'ye qu&eacute; j'y'ai tr&eacute;jous d'meuth&eacute;. J'vouos disais la s'maine p&acirc;ss&eacute;e qu&eacute; j'pou&ocirc;rrais m'graie sans les changements tch'ont avra&ucirc;n&eacute; nouot' belle p&eacute;tite &icirc;le mais tch'i' fait bein r'conna&icirc;tre qu&eacute; l'p&acirc;ssage du temps l's apportent. V&egrave;the, ch'est vrai, mais ch'n'est pon a&icirc;si d'aver &agrave; l's enduther.<br/>
<br/>
J'allis en ville hi&egrave;r et j'trouvis la boul'lie pi&eacute;the qu&eacute; janmais. Nou n'est pus en se&ucirc;thet&eacute; d'sa vie &agrave; &ecirc;prouver &agrave; croua&icirc;si les rues. Les motoristes cachent bein trop vite dans ses p'tites rues et il' ont oubli&eacute; (l'ont-i' janmais seu?) qu&eacute; l'pi&ecirc;ton a priorit&eacute; d'p&acirc;ssage n'&icirc;mporte iou. Et ch'est inutile d'&ecirc;prouver &agrave; marchi &agrave; ra&icirc;sonabli&eacute;ment bouan pas dans les rues. Les visiteurs sont &agrave; lus l&ocirc;vier sus les trottouaithes ou arr&ecirc;t&eacute;s &agrave; bly&icirc;ntchi et r'garder l'foustra dans les f'n&ecirc;tres des boutiques.<br/>
<br/>
Dans les boutiques m&ecirc;mes i' y'a p'tit d'J&egrave;rriais &agrave; vouos s&ecirc;rvi. En g&eacute;n&eacute;ral, ch'est des hardelles tchi vouos r'gardent d'trav&egrave;rs en esp&eacute;thant probabli&eacute;ment qu' ou n'allez pon les disteurber en acatant tchiquechose. O&ugrave;'est tch'est l'temps qu&eacute; ch'tait des J&egrave;rriais, et hardi d'ieux savaient l'J&egrave;rriais ouaithe tch'il' 'taient villais, tchi vouos fa&icirc;saient la beinv'nue siez Voua&icirc;sin et Au G&acirc;ngne P&eacute;tit. I' conna&icirc;ssaient les clients et savaient qu&acirc;si &agrave; l'avanche tch'est tch'i' s'en allaient acater.<br/>
<br/>
Et l's apotitchi&egrave;rs! Il avaient tr&eacute;jous l'air sympathique et i' vouos donnaient eune boutelle d&eacute; m&eacute;d'cinne pour autcheune maladie. A ch't heu, l'apotitchi est souvent dans un p'tit coin d'eune grand' boutique tchi vend toutes sortes d&eacute; marchandises tchi n'ont autchun rapport &agrave; la m&eacute;d'cinne et les boulets d'l'apotiqu'sie. Et quand l'apotitchi a eune boutique &agrave; li-m&ecirc;me il est dans un appart&egrave;nement d'tchiquebord en dri&eacute;the &agrave; pr&eacute;pather d'la poudre ou compter des boulets, et ch'est &agrave; eune hardelle tchi n'sait pon la diff&eacute;thence entre l'&ucirc;sage d&eacute; l'apathitouaithe quand nou-s-est pr&icirc;ns sus s'n ieau, ou d'la graine d&eacute; Batavia pour les vers, tch'i' faut qu' nou donne s&eacute;n ordre et pis arr&ecirc;ter pour les boulets. Et nou n'vait pus les belles grand' boutelles bossues atout d'l'ieau rouoge ou bliue d&eacute;dans &agrave; r'lithe dans la f'n&ecirc;tre d&eacute; l'apotique'sie comme nou viyait dans l'temps jadis. Et l'charme des p'tites boutiques a dispathu. Il' ont 't&eacute; rempliaichies par des grand' babaines d&eacute; ma&icirc;sons c&acirc;rr&eacute;es &agrave; &ecirc;tages tchi n'ont autchun go&ucirc;t point d'veue architectuthe.<br/>
<br/>
Ch'est eune bouanne chose qu&eacute; Madanme Joan Stevens a publi&eacute; ses fanmeux livres nouos donnant eune histouaithe et portraits des vielles ma&icirc;sons d'J&egrave;rri. Oulle en a fait un sup&egrave;rbe chef-d'oeuvre. Et l&eacute; livre du Sieur Brett tchi donnes des d&ecirc;tails et portraits d'ma&icirc;sons dans la ville pour l&eacute; &#8220;National Trust for Jersey&#8221; est mangnifique &eacute;tout. Tch'est tchi sait? Un tas d'ches bieaux et historiques b&acirc;tisses pou&ocirc;rraient &ecirc;t' &ecirc;ventuellement rempliaichis par des b&acirc;t&icirc;ments pus &#8220;functional&#8221;, comme i'disent en Am&eacute;thique, et mod&egrave;rnes, par la fol&acirc;tr&eacute;thie d'nouos jours et d'l'av'n&icirc;n.<br/>
<br/>
J'veins d'li&eacute;the les g&acirc;zettes des mais d'avri et d'mai et j'sis &ecirc;tonn&eacute; d'vaie les rapports d&eacute; la violence tchi s'p&acirc;sse acouo dans l'Ile ches jours, sustout dans la ville o&ugrave;'est qu' des gens sont assonm&eacute;s par des jannes malfaiteurs. Si janmais y'a ieu b&eacute;soin d'faithe s&egrave;rvi la ba&iuml;ette pour les peunni, ch'est au jour actuel. Et i' patha&icirc;t qu'la louai tchi l'p&egrave;rmet s'en va &ecirc;t' annul&eacute;e au nom des &#8220;Human Rights&#8221;. Ch'est r'm&egrave;rquabl'ye qu&eacute; ches sou&ocirc;-disant &#8220;Human Rights&#8221; sont p&ucirc;t&ocirc;t en faveur du malfaiteur, et qu&eacute; la victinme est souvent oubli&eacute;e.<br/>
<br/>
Mais j'vai quand-m&ecirc;me qu'&agrave; la f&icirc;n des f&icirc;ns il a 't&eacute; d&eacute;cid&eacute; d&eacute; faithe les pathents payi pour les d'g&acirc;ts d&eacute; lus &ecirc;fants attrap&eacute;s dans l'vandalisme. Y'a longtemps qu' j'ai mentionn&eacute; dans mes lettres qu&eacute; j'crai qu' ch'est la vraie manni&egrave;the d'y porter r'mi&egrave;de. Quand v'la tchi touche la pouchette du pathent i' s'en va au mains &ecirc;prouver &agrave; contr&ocirc;ller san gar&ccedil;on.<br/>
<br/>
A m'n id&eacute;e, ch'est l'manque d&eacute; disciplinne dans la vie &#8220;conjugale&#8221; et m&ecirc;me dans la vie ordinnaithe tch'est si visibl'ye ches jours tch'est la cause d&eacute; hardi du ma tchi m'niche l&eacute; bonheu et la jouaie d'vivre d'&agrave; ch't heu. Il est grand temps d'&egrave;rqu&eacute;menchi &agrave; adopter les pr&icirc;ncipes d&eacute; la vie pa&icirc;sibl'ye d&eacute; nouos anch&ecirc;tres tchi n'avaient pon d'peux d'avouer la crainte du Bouan Dgieu, et tchi g&acirc;ngnaient lus vie &agrave; la sueu d'lus fronts &agrave; la pliaiche d&eacute; vouler vivre sus la p&acirc;raisse, et tch'apprannaient &agrave; lus mousses &agrave; travailli en sortant d'l'&ecirc;cole &agrave; la pliaiche d&eacute; pi&egrave;rche&ucirc;ser et d'aller &agrave; l'&ecirc;cole la ma&icirc;ntchi d'lus vie et d'lus fier sus des &#8220;B.A's&#8221; pour faithe lus c'm&icirc;n dans la vie.<br/>
<br/>
<br/>
<i><a href="lefeuvre.html">George d'La Forge</a>  </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfchange.html">Tchi changements!</a><p>
<li><a href="gdfchangements2.html">Tchi changements!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfchangements3.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
</HTML>

