<HTML>

<!-- Mirrored from members.societe-jersiaise.org/geraint/jerriais/vra.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>Le Vra d'La Rocco</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Vra d'La Rocco</h2>
Une vraie histo&eacute;the.</font></center><p>

<img src="rocco.jpg" width="379" height="100" align="right" alt="" title="La Rocque-Ho" />
Ou savez bein? la Tour de la Rocco, qu'est l&agrave;, pitchie au mitan d'la Baie d'St. Ou, a peu pr&egrave;s &agrave; mi&eacute; qu'min entre la Pulente et l'Vau d'la Mathe ; un rond b&acirc;tisse &agrave; trais &ecirc;tages, sus l'haut d'un esp&egrave;ce d'&icirc;lot, que la m&eacute; entouore toutes les math&egrave;es.<br/>
<br/>
Eh bein! d&eacute; d'pis longtemps j'avions yeu id&egrave;e d'aller y passer un jour, trais ou quatre de nous, ov d'la baitte et des vaules. J'nos 'n'allions en faithe un esp&ecirc;ce de <i>pic-nic,</i> en pr&eacute;tendant p&ecirc;tchi du mulet ou du v'ra.<br/>
<br/>
J'd&eacute;cidimes, l'autre semaine, d'y passer not' Jeudi. I' n'y'avait rein &agrave; faithe dans les clios et nou pouvait tout aussi bain aller pliercheuser un jour sur la Rocco coumme de pliercheuser &agrave; terre  et, entre vous et m&eacute;, j'n'&eacute;thions pon, j'nos d&icirc;mes,<br/>
<div align="center"><i>d'avi&egrave;rs ni d'femme &agrave; nos badrer la t&ecirc;te,</i><br/>
</div><br/>
coumme l'&ecirc;crivit <a href="marett.html">Sir Robert Pipon</a> dans sa po&egrave;sie sus l'<a href="vier_garcon.html">Vi&egrave;r Gar&ccedil;on</a>.<br/>
<br/>
J'nos rencontrimes don, aupi d'l'&eacute;glyise de St. Ou, d'vi&egrave;rs chinq heuthes du matin  un heuthe devant l'sol&egrave;t l'vant.<br/>
<br/>
Ch'tait ma prumi&ecirc;the exp&eacute;dition d'la sorte. Quand j'monti dans la van; i' faisait occouo trop bas pour pouvair vaie tch'est qu'&eacute;tait d'dans, mais en t&acirc;tant pour trouver nos pli&egrave;ches, j'm'aperchu que j'&eacute;tions bein chergis.<br/>
<br/>
Panniers, pouques, plianches, values, bouteilles, <i>rugs,</i> cordes, cauches et bottes d&eacute; r'change; y'en avait partout; j'tr&eacute;butchions par dessus en allant nos assi&eacute;the.<br/>
<br/>
Et nos v'l&agrave; hors! J'&eacute;tions quatre  sans compter le sien qui v'nait ov nous pour ram'ner le ch'va.<br/>
<br/>
Y'avait trais Ph'lip et m&eacute;. Un grand Ph'lip, un Ph'lip moyen et un janne Ph'lip; - ch't&icirc;chin, un Am&eacute;thitchain qu'avait voulu v'nin ov nous, pour vaie tch'est que ch'tait que l'paisson d'Jerri.<br/>
<br/>
Je n'vos dithai rein d'notr' proum'nade jusqu'&agrave; la gr&egrave;ve. J'&eacute;tions occouo tous &agrave; mi&eacute; endormis et nou n'y viyait oquo l&egrave;rme. La veue d'la Corbi&eacute;the lisait sus la m&eacute; dans l'Ser'Vouest, et p'tit &agrave; p'tit, nou viyait l'Est qui s'couleuthait &agrave; m'suthe que l'sol&ecirc;t appr&eacute;chait.<br/>
<br/>
Enfin, nos v'l&agrave; sus la gr&egrave;ve.<br/>
<br/>
Des vraitcheurs 'taient d&ecirc;j&agrave; en travas, y'en avait qu'avaient lus hernais chergi et qui ramontaient l'slip; d'autres 'taient &agrave; r'l&eacute;ver lus &eacute;chou&egrave;es le long du plien. D'autres 'taient &agrave; mi&eacute;-qu'min d'la Rocco, ov de l'ieau jusqu'au mou&egrave; d'la reue, et, d'but dans lus h&egrave;rnais, les pids tremp&egrave;s sans doute, i' hallaient &agrave; yeux de grand' frouq'th&egrave;es du vraic qui fliottait tout alentou d'lus tch&eacute;thiot. Une rude vie! ch'est seux! mais y'en a d'pli&eacute;thes.<br/>
<br/>
Et nos v'la aller l'long du rotchi yo&ugrave; qu'j&eacute; d'vons nos emb&egrave;rtchi pour la Tour.<br/>
<br/>
Le grand Ph'lip nos explitchi alors que la math&egrave;e ne r'tithait pas assez pour aller &agrave; pid s&egrave;; fallait traverser sus une <i>raft.</i> Et la <i>raft</i> 'tait dans la <i>van</i>; des plianches, des <i>spars</i>, des avithons, d'la corde, des clious! Fallit nos mettre &agrave; assembli&eacute; les pi&eacute;ches. J'vos en r&ecirc;pond que ch'la n'fut pas long.<br/>
<br/>
J'allions pus vite &agrave; nous quatre que Robinson Crusoe &agrave; san tout seu'.<br/>
<br/>
Devant emb&egrave;rtchi, j'nos aperch&ucirc;mes bein que la fichue emb&egrave;rcation ne pouorrait pas nos porter tous ensembl'ye ov nos bagages. Faudrait faithe plusieurs viages d'une chentaine de verges.<br/>
<br/>
Alors, j'nos trouvimes dans une dr&ocirc;le de position. Vos rapp'l'ous de l'histo&eacute;the de La Fontaine  du r'nard, d'la biche et d'la caboche. Le fermi n'pouvait pon les passer tous ensemble, sus la rivi&eacute;the, faute de run dans san bat&eacute;, et n'savait pon coumment s'y prendre. S'il avait prins le r'nard et laissi la biche et la caboche, la biche &eacute;thait mangi la caboche et s'il avait emport&egrave; la biche et la caboche pour ervenin cherchi le r'nard, la biche ethait mangi la caboche quand m&ecirc;me sus l'autre bord en l's'attendant et i' n'pouvait pas emporter le r'nard et la biche car i n'avait pas d'run &#8230;<br/>
<br/>
Et bein j'&eacute;tions justement d'm&ecirc;me. J'pouvions pas passer pus d'trais ensembl'ye, ov une partie des bagages. Si j'laissions le grand Ph'lip &agrave; soigni du b&eacute;the: le b&eacute;the 'tait seux de dispatha&icirc;tre! J'pouvions pas laissi Ph'lip l'Am&eacute;thitchain aupi des cigares ni du p'tun, sans qu'il en empl'yisse ses pautes et j'm'&eacute;tais bein aperchu que l'Ph'lip moyen n'attendait qu'la prumi&eacute; chance de s'aidji &agrave; une poutchie de <i>sponge cakes</i> &agrave; tchi que j'avais bouanne envie de gou&ocirc;ter m&eacute; m&egrave;me, &agrave; la prumi&egrave;the opportunit&egrave;. Mais ch'la n'fut pas n&eacute;cessaithe. Le <i>raft</i> voulait bein fliotter mais quand l'grand Ph'lip sauti d'sus, la carre ou'est qu'il 'tait s'enforci tandis qu'l'autre bu se l'vait en l'air coumme un <i>see-saw.</i><br/>
<br/>
Par bonheur, qui n'y avait pas d'yeau au d'sus d'la taille, fit l'grand Ph'lip, quand i' se r'fut d&ecirc;pliautchi, en jusant ses braies du mus qu'i' pouvait. Je riaimes coumme des fos, ou pouvez bein l'craithe.<br/>
<br/>
Le grand Ph'lip qu'&eacute;tait bein tremp&egrave;, proposi trantchillement que nou saut'tait sus l' <i>raft</i>, deux d'un temps, yun d'chaque bord, pour qu'i' n'se cantisse pas.<br/>
<br/>
I' l'dis bein innocemment, mais personne n'en voulut. Ch est assez, lis fit-je, que yun d'nous s'sait tremp&egrave;.<br/>
<br/>
Et une bouanne chose que ch'es'sait 't&egrave;, fit l'Am&eacute;thitchain, ov un cl'yin &agrave; l'autre Ph'lip.<br/>
<br/>
I' fallit bein abandonner l'id&egrave;e d'traverser sus notr' <i>raft</i>; ou n'avait pas prouver assez bein pour s'y ristchi d'autre. J'd&eacute;cidimes d'aller qu'si un bat&eacute; du bord de la Pulente.<br/>
<br/>
I'fallut erd&ecirc;chiper not' <i>raft</i> et r'mettre les morceaux dans la <i>van</i>. Je l'fimes entre trais, car le grand Ph'lip pr&eacute;tendai que ses braies lis cliuttaient &egrave;s gambes. J'sais bein que l'affaithe faisait: <i>Chouiche! Chouiche! Chouiche!</i> &agrave; chaque pas qu'i' marchait.<br/>
<br/>
Ach'teu' l'sol&ecirc;t 'tait l'v&egrave;: le ciel dans l'Est 'tait superbe; jaune, rouoge pourpre, blu&acirc;tre, rill'yi, marbr&egrave;, tacqt&egrave;. La veue d'la Corbi&eacute;the dev'nait d'pus en pus p&acirc;le &agrave; m'suthe que l'jour craissait et nou viyait l'&ecirc;tchume des lou&ecirc;mes tout du long d'la Baie. Ch'tait simpl'y&eacute;ment magnifique et j'nos lassions pas d'l'admither, sauf le Ph'lip mouoilli qui groum&acirc;chi: J'esp&egrave;the que l'solet s'en va se l'ver vite et m'sitchi.  I n'n'avait besoin.<br/>
<br/>
J'marchimes jusqu'&agrave; la Pulente. Nou fit Fred Slous se l'ver pour nos bailli un verre de bi&egrave;the qu'i' nos versi en s'frottant l's'iers, et ov le collet d'sa qu'minze occouo tout d&ecirc;boutonn&eacute;.<br/>
<br/>
J'oubliais d'dithe que tandis qu'nou camaillait &agrave; sa porte pour la r&ecirc;villi, deux-treis lanchons pendus au d'sus avaient tchaie dans la paute &agrave; Ph'lip l'Am&eacute;thicain &#8230;<br/>
<br/>
A la fin, un bat'leux s'pr&eacute;sente et nos v'l&agrave; en route pour la Tour, - s'nou peu' p&acirc;ler d'une route sus l'ieau! Notr' prumi&egrave;the avenne fut d'oublier nos vaules dans l'bat&eacute; quand j'e&ucirc;mes d&ecirc;b&egrave;rtchi. Le grand Ph'lip avait prins la jougue et avait ramont&egrave; si vite que j'avions tous suivi ov la prumi&eacute; brachie d'bagages qui nos tchiyait souos la main. Je n'pensimes &egrave;s vaules que quand j'l'e&ugrave;mes rattrap&egrave;: et l'pus vi des Ph'lip  faut l'app'ler <i>Philippe</i>, pour le distindgi des deux autres  fut oblyigi de r'd&eacute;valer au galo' et d'faithe ertouanner l'bat&eacute; &agrave; forche d'crier-souentre. J'nos fichions bein des vaules, nous! J'avions &agrave; b&eacute;the et &agrave; mangi, tch'est qu'i' nos fallait d'pus pour un <i>pic nic?</i><br/>
<br/>
Les vaules ramont&eacute;es, nou l's'arrangi, et b&eacute;t&ocirc;t, ov vers etcrabin, nos v'lo &agrave; attendre que l'vra morde.<br/>
<br/>
L'rotchi 'tait du' et pon trop s&egrave; et nos fonds d'braies pas trop &ecirc;pais, chein qui m'fit penser qu'la pr&eacute;chainne fais j'apport&eacute;thais un couossin.<br/>
<br/>
Et ne v'la qu&eacute; l'vra mord. Ch'tait m&eacute; qui ramonti l'prumi, dans bein p'tit d'temps.<br/>
<br/>
En Am&eacute;thique, fit l'janne Ph'lip, je n'faisons jamais les choses &agrave; maintchi : - Et le v'lo qui ramonte deux vras  yun sus chaque ain! L'grand Ph'lip failli en laissi couorre sa vaule d&eacute; d&ecirc;pi&egrave;, car il a la pr&eacute;tention d'&ecirc;tre le pus grand p&ecirc;tcheux d'san canton et rein n'le fait pus marrir que d'se vaie battre.<br/>
<br/>
Je qu'mench&icirc;mes don &agrave; l'fa&icirc;the bisqui un mio et &agrave; chaque fais que l'affaithe mordait, ch'tait:<br/>
<br/>
As-tu une chervette, Ph'lip?<br/>
<br/>
Carrous, - Ph'lip a un cabot!<br/>
<br/>
Va douoch'ment, Ph'lip, ch'est une baleine.<br/>
<br/>
Ah bein, n'en v'la, un maigre paisson!<br/>
<br/>
Le pouorre Ph'lip en 'tait &agrave; bu mais fallait bein duther: pas moyen de s'sauver: j'&eacute;tions bein entouor&eacute;s par la m&eacute; &#8230;<br/>
<br/>
Nou d&ecirc;juni: Du pain et du jambon, du fromage, etc, sans oublier notr' jougue et une bouanne lache  pardon un p'tit l&egrave;rmin  de dans une bouteille, pour nos bailli du tcheu.<br/>
<br/>
La math&egrave;e montait bouan rond, la m&eacute; grossissait, le ciel qu'menchait &agrave; s'couvrir. Philippe erpatchi toute la bourgaille dans l'tarpaulin et nos r'v&eacute;lo au bord de l'ieau, &agrave; dghetter coumme des cats au bord d'un creux d'souothis, sinon qu'les cats n'ont pas d'vaule.<br/>
<br/>
P'tit &agrave; p'tit, notr'baitte molissait et notr' pile de paisson grossissait. Philippe et l'Am&eacute;thitchain s'n'allidrent sus l'parapet p&ecirc;tchi de d'la. J'pense bein qu'ils avaient pass&eacute; par le tarpaulin. Et tout cas, j'y fus vaie quand la c&ocirc;te 'tait cliaithe et j'men r'vins un mio mains alt&eacute;th&egrave; que quand j'm'en 'tais all&egrave;.<br/>
<br/>
Un quart d'heuthe opr&egrave;s qu&eacute; j'r'&eacute;tais assis, Ph'lip l'Am&eacute;thitchain r'vint ov nous et d'la maniethe qu'i me r'gardi, qu'il avait deu s'asseuther d'ma visite au tarpaulin. Ou d'vinez coumment?<br/>
<br/>
Tout d'un coup, que j'entendimes le grand Ph'lip faithe: Hon!&quot; Surprins, j'le r'gardi. Sa vaule s'&eacute;tait pli&egrave;e coumme une arbal&ecirc;que et i' sacq'tait sus sa ligne comme pour l'emp&ecirc;chi d's'naller &agrave; la d'rive.<br/>
<br/>
Hon! s'fit-i', un coup d'main, vite, Hon!! Hon!!!<br/>
<br/>
Et me v'la &agrave; c&ocirc;t&eacute; d'li. J'n'arrivi qu'&agrave; temps pour l'emp&ecirc;chi d'&ecirc;tre entrain&egrave; a l'yeau par dessus un rotchi.<br/>
<br/>
J'ai veu des <i>tug o' war</i> d'vant ann&icirc;&egrave;t mais jamais rein d'it&ecirc;t.<br/>
<br/>
La vaule pitchait, ach't'euthe, drait dans l'yeau. Ou teurtait, touannait, sautait. Ch'tait coumme quand une grande g'niche, qui dev'thait aver une t&ecirc;tchi&eacute;the, s'met dans la t&ecirc;te de galopper &agrave; r'tchulons.<br/>
<br/>
J'faisons hon! hon! sans arr&ecirc;t. Le grand Ph'lip 'tait pourpre; m&eacute;, qui n'avais jamais veu d'it&egrave;t, j'tais blianc coumme un linge.<br/>
<br/>
Me v'lo &agrave; votre aide, nos fit l'Am&eacute;thitchain. T'nez bon!<br/>
<br/>
Et je l'ou&iuml; courre du bord du tarpaulin &#8230;<br/>
<br/>
Le grand Ph'lip et m&eacute; j'&eacute;tions couochis &agrave; pliat ventre, li, apply&egrave; d'la t&ecirc;te et des pids contre deux gros blocs de rotchi, et m&eacute; dri&eacute;the li.<br/>
<br/>
Et l'affaithe hallait, hallait, tout l'temps.<br/>
<br/>
Enfin, quand j'n'en pouvions pus, Ph'lip, l'Am&eacute;thitchain, ervint ov des cordes et des crocs. Tandis que j't'nions bon, il amathi la vaule, coumme nou-z-amath'thait un <i>spar</i> d'&ecirc;chaufaud, et passi la grosse corde autou' du rotchi, sept ou huit fais.<br/>
<br/>
Ach't'euthe, j'l'&eacute;thons, fit-i'.<br/>
<br/>
Chinq minutes de temps je f&ucirc;mes obl'yigis de r'prendre haleine. Le rotchi chatchait bein un mio, mais pas assez pour en bouogi et la corde t'nait bon.<br/>
<br/>
J'&eacute;tions au ras d'yeau. J'grimp&icirc;mes pus haut  l'affaithe 'tait &agrave; pic. Avec sa brioche, des bus d'vaule et du filin, l'Am&eacute;thitchain, dans l'entretemps, avait pr&eacute;path&egrave; une sorte d'manivelle pour que nou pusse l'aver ais&icirc;ment.<br/>
<br/>
Et quand il eut crochet&eacute; la vaule, j'nos y m&icirc;mes, &agrave; l'ver. Alors, j'&eacute;tions trais &agrave; faithe: Hon! hon! hon!!<br/>
<br/>
V'la qui v'nait  un d'mi&eacute; pouce &agrave; la fais, mais ch'la v'nait quand m&ecirc;me. Et &agrave; m'suthe que j'gagnions un mio, l'Am&eacute;thitchain faisait un tou d'pus &agrave; la manivelle et nou n'pouvait pas perdre le terrain gangni.<br/>
<br/>
Dans un quart d'heuthe, j'vimes le mus&eacute;. Ch'tait coumme une goule de grand boeu' sinon la forme et la couleu'. Les deux yi&egrave;rs &ecirc;cli&eacute;thaient souos l'ieau coumme des lanternes &agrave; acetyl&egrave;ne. Les &ecirc;calles sus la t&ecirc;te, &agrave; m'suthe qu'ou sortait, nos faisaient qu&acirc;si peux. Chatchune 'tait coumme une pelle &agrave; gardinyi d's'enmanchie.<br/>
<br/>
Et &agrave; forche de haller et de hounner, le paisson (car ch'en 'tait yu'n) sortait p'tit &agrave; p'tit, en se d'battant coumme un jeune Turc.<br/>
<br/>
B&eacute;t&ocirc;t ses yi&egrave;rs fudrent hors de l'ieau, mais heutheusement pour nous, le jour le fit des frumer. Sans ch'la, j'en &eacute;tions si &ecirc;galu&egrave;s que pas y'un d'nous pouvait envisagi l'objet.<br/>
<br/>
Mais l'moment vint que j'n'avions pus d'forche! Fallu nos r'poser. Gr&acirc;ce au syst&egrave;me de manivelle am&eacute;thitchain j'pouvions l'faithe sans laissi l'paisson  ch'tait un vra  en r'gangni sus nous.<br/>
<br/>
En r'posant ses bras, le grand Ph'lip s'faisait: Ch'est m&eacute; qui l'a prins! Oh tchi vra! J'pouorrons l'saler! Mais tchi vra! Pas besoin d'acater d'lard pour vingt mais.  Ov une t&ecirc;te de m&ecirc;me, tchi corps qui dait aver! Tchi vra! Tchi vra!<br/>
<br/>
Tu pouorras vendre ses &ecirc;calles pour des pelles &agrave; fou, lis fit l'Am&eacute;thitchain.<br/>
<br/>
Et faithe des bigornes ov' ses h&eacute;th&egrave;ques, que j'dis.<br/>
<br/>
Tout le r'fus m'permettra d'ouvrir un store &agrave; engrais d'os et d'sang, faisait-i'. Tchi bieau vra! Tchi bieau vra!<br/>
<br/>
Mais, fit l'Am&eacute;thitchain, faudra l'copper en tranches pour le ram'ner &agrave; terre &agrave; s&ecirc;-s&eacute; et jamais j'n'en finithons sans un c&ocirc;nu&eacute; ou un cout&eacute; &agrave; fain, pour le mains. Faudra l'laissi ichin chute ni&egrave;t et v'nin le d'biter d'main.<br/>
<br/>
Jamais, jamais! Laissi man vra, un vra coumme chonna! s'fit l'grand Ph'lip. J'men vais passer la ni&egrave;t ov li et j'couorrai d'sa t&ecirc;te &agrave; sa cone et d'sa coue &agrave; sa t&ecirc;te alentou d'li, tout l'temps pour cachi les mauves et les cormothans.<br/>
<br/>
J'en f'thai un articl'ye pour la gazette, je m'fis. Un coup &agrave; terre, j'm'en vais t&eacute;l&eacute;graphier au TIMES de Londres, et au NEW-YORK HERALD, et au P'TIT JOURNAL, et au LOKAL ANZEIGER et &agrave; la KOLNISCHE ZEITUNG et au GIORNALE D'ITALIA et au ROUSS et enfin &agrave; toutes les grandes gazettes du monde, sans p&acirc;ler d'la FISHERMAN'S GAZETTE.<br/>
<br/>
Et &agrave; PUNCH? d'mandi l'Am&eacute;thitchain.<br/>
<br/>
Pas que j'sache, que j'dis, PUNCH n'imprime pas du s&eacute;rieux; ch'est une gazette pour rithe! J'm'en vais y faithe une petite fortune, et t&eacute; man Ph'lip, tu t'en vas &ecirc;tre aussi c&eacute;l&egrave;bre que Cook et Peary et Bl&eacute;riot. Le GRAPHIC te d'mand'da ton portrait.<br/>
<br/>
J'm&eacute; f'thait prendre d'main au matin, fit-j, assis sus le vra, ov toute la famille de d'siez nous. Tel&eacute;phone &agrave; Tynan &agrave; s&ecirc; s&eacute;.<br/>
<br/>
Enfin, opr&egrave;s aver bu ocouo un l&egrave;rmin, j'nos r'm&icirc;mes en d'v&eacute; d'ramonter notre vra.<br/>
<br/>
J'avions d'nouvelles forches et l'esp&eacute;thance de gangni des sous et d'la notori&ecirc;te nos encouothageait.<br/>
<br/>
Pourvu qu'la vaule ne rompe pas, s'fit l'Am&eacute;thitchain, et &agrave; la seule pens&eacute;e d'une telle catastrophe j'faillimes laissi tout couorre.<br/>
<br/>
B&eacute;t&ocirc;t, toute la t&ecirc;te fut hors de l'ieau, mais tchi t&ecirc;te! La m&eacute; 'tait blianche d'&ecirc;tchume tant que l'vra combattait. Quand vint un temps, j'vimes que rein ne v'nait pus. J'hallions &agrave; nouos en &ecirc;rachi les bras, je hounnions coumme des baleines. En r'gardant d'un mio pr&egrave;s, tch'est que j'vis?<br/>
<br/>
Notr' vra avait app'y&egrave; s'n'&ecirc;paule contre le bord du rotchi et halle tant qu'tu voudras pas moyen de l'bouogi d'un seize de pouce!<br/>
<br/>
Enfin, fit l'Amethitchain, i' n'peut pas s'd&ecirc;faithe, gr&acirc;ce &agrave; man plian. J'n'avons qu'&agrave; l'garder l&agrave; jusqu-&agrave;-ce qu'i' meuthe de faim ou qu'il &ecirc;touffe.<br/>
<br/>
Noufait, fit l'grand Ph'lip, quand Philippe erveindra, j'l'envi&eacute;thons cherchi d'la poudre &agrave; la carri&egrave;the &agrave; Philip Gallichan. Nou f'tha sauter l'rotchi.<br/>
<br/>
Tout d'un coup ne v'lo l'paisson qu'ouvre un' yi &agrave; maintchi et me r'garde d'en d'sous.<br/>
<br/>
Allons cherchi un grappin, que j'fis, et nou l'houcq'tha par les dghinnes. Une fais bain fitchi, i' rest&eacute;tha &agrave; sec quand la m&eacute; r'tith'tha &agrave; la pr&eacute;chaine grand' math&eacute;e.<br/>
<br/>
A peine j'avais-t-i' dit chounna, que nos v'l&agrave; tous aller &agrave; la renverse. Le vra, qu'avait sans doute yeu peux d'man plian, v'nait d'sauter, avait d&ecirc;gagi l'ain d'sa m&acirc;chouelle et sans dithe <i>bouf</i> ni <i>baf</i>, avait touann&eacute; sus ses talons et filait au large.<br/>
<br/>
Quand j'nos r'l&eacute;vimes, nou viyait l'r&ecirc;mous d'yeau au large d'l'Et&acirc;; j'eumes la vis&egrave;e d'un mouv'ment autou' du Pinacl'ye. Et pis, rein d'autre!!<br/>
<br/>
Et l'cr&eacute;tha&icirc;s-t-ous? Quand l'Philippe ervint d'notr' bord, ov une douzaine de vras et d'louoches, i' nos trouvi touos les trais, sus l'rotchi, autou' d'la manivelle am&eacute;thitchaine, engrout&eacute;s &agrave; plieuther coumme des &ecirc;fants.<br/>
<br/>
<i><a href="ejluce.html">ELIE</a></i>.      <br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vra2.html">Qui n'ouait qu'une clioche n'ouait qu'un son!</a><p>
<li><a href="ecreho2.html">Un P'tit Viage en &Ecirc;cr&eacute;ho</a><p>
<li><a href="pmfish.html">Merrienne and the big fish</a><p>
<li><a href="tourdico.html">Une Prom'nade &agrave; la Tour d'Ico</a><p>
<li><a href="paisson.html">Le Paisson!</a><p>
<li><a href="fishing.html">A Disastrous Fishing Expedition</a><p>
<li><a href="gdfpeque.html">La P&ecirc;que</a><p>
<li><a href="cahouain_peque1910.html">La p&ecirc;que</a><p>
<li><A HREF="pliein.html">Aupr&egrave;s du Pliein</A><p>
<li><a href="fein.html">La Fein Couronne l'Oeuvre</a><p>
<li><a href="vertemuothue.html">D'la Verte Muothue</a><p>
<li><a href="peque.html">La Loi sus la P&ecirc;que</a><p>
<li><a href="peque2.html">Sus la P&ecirc;que</a><p>
<li><a href="trappe.html">La trappe</a><p>
<li><a href="quoue.html">Par la Quoue, Maf&eacute;</a><p>
<li><a href="carriere.html">Aventure Carri&egrave;retique</a><p>
<li><a href="painfishing2.html">Why the Fishing Picnic Fell Through</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/vra.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>

