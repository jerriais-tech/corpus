<HTML>
<HEAD>
<TITLE>Ottawa - la belle capitale du Cannada!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ottawa - la belle capitale du Cannada!</h2></font></center><p>
<img src="cannada.gif" width="71" height="50" alt="Cannada" title="" align="right" />
<font size="-1">Trenton, Michigan,<br/>
U.S.A.<br/>
L&eacute; 17 d&eacute; mai, 1969.<br/></font>
<br/>
Moussieu l'R&eacute;dacteu,<br/>
<br/>
M'&egrave;rv&eacute;la r'v&eacute;nu du Cannada! J'sis en Am&eacute;thique pour quat' jours, et par l&eacute; temps qu'ou' v&egrave;rrez chutte lettre ichin dans la g&acirc;zette en J&egrave;rri, j'esp&egrave;the y'&ecirc;tre &eacute;tout! Auve motos et avions, nou-s-en fait-i', du viage, man bouanhomme! Ch'tait mangnifique d&eacute; s'&egrave;rtrouver &agrave; Ottawa, o&ugrave;'est qu&eacute; j'tais dans l's offices du gouv&egrave;rn&eacute;ment d&eacute; d&eacute;zembre, 1919, jusqu'&agrave; la f&icirc;n d'mil neu chent v&icirc;ngt-deux. J'ai tchiquesfais pens&eacute; qu'j'&eacute;thais deu y rester et aver ieu l'honneu d&eacute; d'meuther toutes ches ch&icirc;nquantes ann&eacute;es p&acirc;ss&eacute;es souos l'ombre d&eacute; la Couleu Britannique, mais i' faut qu&eacute; j'm&eacute; console &agrave; la pens&eacute;e qu'j'ai peu tchitter &agrave; travailli pus t&ocirc;t en Am&eacute;thique et p&acirc;sser pus d'temps en J&egrave;rri en cons&eacute;quenche!<br/>
<br/>
La cit&eacute; d'Ottawa est ieune des pus belles du monde, et oulle embellie touos l's ans. L&eacute; Cannada est ordgilleux d'sa capitale. Tchi diff&eacute;thence d&eacute;pis qu'j'arrivis-l&agrave; en 1919! Sa population dans chu temps-l&agrave; 'tait &agrave; bein pr&egrave;s comme la cheinne d&eacute; J&egrave;rri aujourd'aniet. &Agrave; ch't heu, oulle est au nombre d&eacute; 299,000! Pour la preunmi&eacute; fais dans bein d's ann&eacute;es, j'tions ch&icirc;n fr&eacute;thes et eune soeu (Sydney, Fra&icirc;nque, John, Percy et m&eacute;, et Emily) ensembl'yes &agrave; l'&eacute;glyise St. Barnab&eacute; &agrave; Ottawa, D&icirc;nmanche pass&eacute;, pour La Sainte Eucharistie - et j'otchup&icirc;nmes toute la londgieu d'un banc! Et nouot' fanmile est bein r'pr&eacute;sent&eacute;e dans l's&egrave;rvice actuel du gouv&egrave;rn&eacute;ment Cannadgien. Nouot' fr&eacute;the Sydney est pinnetchinneu du bureau d'Impr&icirc;nmethie d'La Dominnion. L&eacute; grand d'ses gar&ccedil;ons est dans l's&egrave;rvice diplomatique, et san deuxi&egrave;me est dans l'Bureau d'l'&Icirc;mpot sus l'&Egrave;rv&eacute;nu. Il' 'taient touos les deux offici&egrave;rs dans l'Arm&eacute;e Cannadgienne des Airs duthant la dreine grand' dg&egrave;rre. Nout' soeu Emily trav&acirc;lle dans l's offices du gouv&egrave;rn&eacute;ment &eacute;tout.<br/>
<br/>
Comme en est l'cas quand j'vais en J&egrave;rri, les vi&egrave;rs anm&icirc;ns tchi d'meuthaient &agrave; Ottawa s'en vont &agrave; grands pas. Iun d'ieux tchi n'est pus et qu'j'allais tchiquesfais vaie 'tait l'Sieur Bertram Fauvel. Un moussieu charmant et dist&icirc;ndgi - comme l'&eacute;tait san p'p&egrave;e. William Le Boutillier Fauvel, n&eacute; &agrave; Perc&eacute; &agrave; La C&ocirc;te en 1850 et d&eacute;c&eacute;d&eacute; en 1897. Comme j'vouos l'd&icirc;sais dans ma lettre du 29 ju&icirc;n, 1965, il 'tait Membre du Parl&eacute;ment pour l&eacute; comt&eacute; d'Bonaventure en 1893.<br/>
<br/>
Un aut' anm&icirc;n tchi p&acirc;ssait l's hivi&egrave;rs siez san fis &agrave; Ottawa et tchi n'est pus 'tait l'Sieur Stanley Hotton, fr&eacute;the du Sieur Walter Hotton, d&eacute; Parkland &agrave; <a href="ste_mathie.html">Ste. Mathie</a>, et d'Madanme Le Ruez, d'Sunnydale &agrave; Bieaumont. Stanley fut g&eacute;rant d'la ma&icirc;son d'conm&egrave;rce d&eacute; M&ecirc;ssieux Hyman &agrave; Grande Gr&egrave;ve pour bein d's ann&eacute;es. J'avions 't&eacute; &quot;commis&quot; d'&ecirc;crivains dans Hill Street &agrave; <a href="st_helyi.html">St. H&eacute;lyi</a> en m&egrave;me temps quand j''tions jannes en J&egrave;rri, et j&eacute; n'mantchais janmais d'aller l'vaie quand j'allais &agrave; La C&ocirc;te. H&eacute;las! Ma visite &agrave; Grande Gr&egrave;ve l'ann&eacute;e pass&eacute;e, en compangnie du D&eacute;put&eacute; P.M. de Veulle, fut l'occ&acirc;sion d'un arr&ecirc;t au ch&icirc;nm'tchi&egrave;the d&eacute; l'&eacute;glyise Anglyicane d&eacute; St. Pi&egrave;rre pour vaie da tombe.<br/>
<br/>
Y'a acouo des J&egrave;rriais &agrave; Ottawa, mais y'a si longtemps qu&eacute; j'p&acirc;sse ma vie &agrave; qu&acirc;si deux mille milles d&eacute; l&agrave; qu&eacute; j'n'y ai pon arr&ecirc;t&eacute; assez longtemps, duthant mes visites en fanmile, pour les d&ecirc;nichi et les visiter. L'aut' jour j'tais &agrave; p&acirc;ler par t&eacute;l&eacute;phone &agrave; eune ancienne, Madanme Allenet, n&eacute;e Amelia Coutanche, en J&egrave;rri. San fr&eacute;the Henry d'meuthe &agrave; Bieaumont, &agrave; St. Pi&egrave;rre, et j'eus l'pliaisi d'aller l&icirc; payi visite l'ann&eacute;e pass&eacute;e quand j'tais en J&egrave;rri, et j'esp&egrave;the l&eacute; r'vaie ch't &ecirc;t&eacute; et l&icirc; dithe qu&eacute; j'&ecirc;prouvis &agrave; p&egrave;rsuader sa soeu d'aller l'vaie - mais qu'ou' s'crait trop &acirc;gie pour faithe un si long viage. Pourtant, ch'est bein a&icirc;si par avion d'nouos jours!<br/>
<br/>
Y'a un tas d'J&egrave;rriais &agrave; Toronto &eacute;tout - ch'est seux qu'j'y ai m&egrave;me des cou&ocirc;s&icirc;ns. Elias Le Feuvre, un n'veu &agrave; Manman (n&eacute;e Ann Le Feuvre, fille d&eacute; Pi&egrave;rre, &agrave; La Ville La Bas), s'en fut-l&agrave; auve sa femme, n&eacute;e Louisa Vassel&icirc;n, et eune grand' fanmile d'&ecirc;fants. J'pense qu&eacute; ch'tait en 1914 - et i' dait y'aver d'lus d'scendants-l&agrave; ou &egrave;s alentours.<br/>
<br/>
Mais r'v&eacute;nant au sujet d'Ottawa, j'conna&icirc;ssais un vi&egrave;r J&egrave;rriais y'a ch&icirc;nquante ans tch'&eacute;tait entr&eacute;pranneux d'ent&egrave;rrements-l&agrave;. Il avait nom Fra&icirc;nque Hamon et avait d'meuth&eacute; sus l'&Icirc;le Bonaventure aupr&egrave;s d'Perc&eacute;, &agrave; La C&ocirc;te. Il' 'taient grands anm&icirc;ns, li et man fr&eacute;the Sydney, et ch'tait li tchi souangnit d'l'ent&egrave;rrement d'nouot' p&eacute;the en 1907. San fis Fra&icirc;nque continnuit l'conm&egrave;rce d'ent&egrave;rrements quand l'bouanhomme mouothit, et ch'tait li tchi f&icirc;t l'ent&egrave;rrement d'nouot' m&eacute;the en 1934. Y'a trais ou quatre ans, i' s'adonnit qu&eacute; j'tais &agrave; Ottawa quand la veuve du bouanhomme Fra&icirc;nque mouothit, et j'allis payi visite d&eacute; deu &agrave; la fanmile quand la d&eacute;funte 'tait au suaithe. Chutte fais ch'tait Fra&icirc;nque Junieur (l&eacute; chein tch'avait ent&egrave;rr&eacute; m'm&egrave;e) tch'&eacute;tait au suaithe quand j'tais en visite &agrave; Ottawa. Ch'est dr&ocirc;le comment qu'la mort peu vouos garder en rapport auve c&egrave;rtaines fanmiles ava&ucirc; l's ann&eacute;es sans s'&ecirc;t' rencontr&eacute;s fort dans la vie!<br/>
<br/>
Ottawa - o&ugrave;'est qu'nouot' fanmile fut r&ecirc;unie &agrave; la f&icirc;n d'la dg&egrave;rre d&eacute; 1914-18, aupr&egrave;s eune s&eacute;path&acirc;tion d&eacute; dgiex-huit ans, m'p&acirc;sse tr&eacute;jous pr&egrave;s du tchoeu, et ch'est dans san ch&icirc;nm'tchi&egrave;the Beechwood qu&eacute; nouos p&eacute;the et m&eacute;the sont au r'pos &ecirc;t&egrave;rnel!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfrobins.html">Les runs des Rob&icirc;ns</a><p>

<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfcote2.html">Les J&egrave;rriais &agrave; La C&ocirc;te</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
<li><a href="cannada1977.html">Portraits du Cannada</a><p>
<li><a href="cannada1911.html">Nuous Jersiais au Canada</a><p>
<li><a href="painnone.html">How Laiz&eacute; Would Have None Of It</a><p>
<li><a href="gdfheutheuse.html">He&ucirc;theuse rencontre</a><p>
<li><a href="siezse.html">Nou-s-est oquo mus d' &ecirc;tre siez s&eacute;</a><p>
<li><a href="exiles.html">Deux Mots des Exil&eacute;s &agrave; L'Assembli&eacute;e d'J&egrave;rriais</a><p>
<li><a href="abetot2.html">A b&eacute;t&ocirc;t, Jerriais</a><p>
<li><a href="cannada.html">Les Prov&icirc;nces du Cannada</a><p>
<li><a href="totemes.html">Les M&acirc;ts d'T&ocirc;t&egrave;mes</a><p>
<li><a href="gdfdispose.html">L'homme propose, mais Dgieu dispose</a><p>
<li><a href="gdfottawa2.html">Ottawa</a><p>
<li><a href="gdfottawa3.html">Ottawa</a><p>
<li><a href="gdfottawa4.html">Ottawa</a><p>
<li><a href="gdfcannada.html">Au Cannada</a><p>
<li><a href="gdftchipays.html">Tchi pays!</a><p>
<li><a href="pequethies.html">Les P&ecirc;quethies d'la C&ocirc;te</a><p>
<li><a href="ocannada.html">Oh Cannada</a><p>

<li><a href="gaspe1896.html">A M. l'Editeu d'la &quot;Nouvelle Chronique&quot;</a><p>
<li><a href="capbreton1888.html">A Moussieu l'Editeu d'la &quot;Nouvelle Chronique.&quot;</a><p>
<li><a href="noue/cannada.html">The Jersey Society in Canada</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

