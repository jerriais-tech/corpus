<HTML>
<HEAD>
<TITLE>How the Courting Abruptly Ended</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How the Courting Abruptly Ended</h2></font></center><p>

J'sis au m'z&eacute;sp&eacute;! Ma Lon&ocirc;re n'mange presque pus, s'en va soupithant d'haut et bas toute la journ&eacute;e; et tou&ocirc;s les siers, quant ou vint a la plieche, dans sa pri&eacute;the, ou-&egrave;s qu'nou prie pour &quot;tou&ocirc;s les siens qui nos sont chiers&quot; ou s'&egrave;sgouffe a plieuth&eacute; et sangliett&eacute;, que j'en sis oblyigie d'lis vers&eacute; d'l'ieau fredde dans l'co pour la faithe se r'lev&eacute; des pids du li&eacute;t.<br/>
<br/>
Ch'est chu clerque de tchi j'vos avais p&acirc;sl&eacute; qu'est cause de tout l'malheu, l'm&eacute;chant! Il a rompu l'tcheu a ma Lon&ocirc;re; et, coumme j'en ai la triste &eacute;xp&eacute;thience m&eacute; m&ecirc;me, ch&eacute;s rompeuses la n's&eacute; dj&eacute;thisse pas dans huit jours. Y m'sembye que ch'tait hier - et y'a pourtant pus d'vin'chinq ans de ch'la - que man tcheu fut rompu pour la preumi&eacute;e fais.  ch'fut.... Mais a tchi bon vos dithe san nom? Il est oquo tout plien d'vie, et p&eacute;the de famille; et ch'n'est pon la peine d'mamn&eacute; d'la n&ecirc;gthie entr' li et sa femme, avec tchi j'allais a l'&egrave;scolle siez Miss Bliampi. Apr&egrave;s la crache qui m'fit, man tcheu resti rompu d'viers un mais ou d'm&ecirc;me, quand par bounheu Mess Pain, man Piteur d'a'ch'teu, me r'm&eacute;rtchi eunne s&eacute;th&eacute;e que j'sortais d'eunne Assembli&eacute;e prolongie.... et je n'fut pon longtemps a roubli&eacute; m'n avarie.<br/>
<br/>
Tant que ch'la duthe rompu, un tcheu d'jeunne fille, v'la tchi fait horribi&eacute;ment souffri, et les boutelles de docteu n'y peuvent rin. N'y'a que l'temps et la bouonne neurtuthe - et un autre galant - qu'y peuvent tchiq' chose. J'avons l'temps; j'avons d'bouonne neurtuthe (du poumon d'lard &egrave;stuiv&eacute;, d'l'andjulle bouollyie, des sweediches m&eacute;chies, et ditet) et j'soummes a la r'cherche d'un autre pr&eacute;tendu. car ou viyis bin ou-&egrave;s que j'veux en v'nin, l'cl&egrave;rque sus tchi j'avais m'n'yi nos fait faux bond. Piteur l'inviti a b&eacute;the-du-t&eacute; coumme il avait 't&eacute; conv'nu, et y vint sans faute. Oh! y vint all right! Et y fit houneu a not' soupe 'all right' &eacute;tou! S'ou l'ava&icirc;tes veu s'&eacute;scarmouchi contre les beurr&eacute;es, les <a href="mervelles.html">m&eacute;rvelles</a> - des mervelles de siez Lescaud&eacute;, fricachis dans du beurre de coconette - et la j'l&eacute;e! Et b&eacute;the! J'eu a remplyi l'<a href="thee.html">pot-a-t&eacute;e</a> tr&egrave;s fais! et tant pus j'y mettais d'ieau, tant pus l'ou&eacute;dre mettait d'chucre dans sa tasse!<br/>
<br/>
J'nos proumn&icirc;mes en ville le s&eacute;, coumme j'avais d&eacute;cid&eacute;. L'jeun' houmme marchait d'l'avant ov Lon&ocirc;re par sou&ocirc;s l'bras. Ch'tait ma fille qu'&eacute;tait contente! M&eacute;, j'siezais driethe, a deux pas, ov man paraplyie, et un ponnyi pour rapport&eacute; tchiq' caboches si y'avait un bardjin a faithe d'vant que d'freum&eacute; l'marchi.<br/>
<br/>
Nou r'gardait les boutiques. Lon&ocirc;re s'arr&ecirc;tait endr&eacute;t les siennes ou-&egrave;s qu'y'avait du libnge brod&eacute; et p&acirc;slait d'dentelle et d'jodrins; Moussieu Charles examinait les siennes a p'tun, et &eacute;xplyitchait a Lon&ocirc;re la qualit&eacute; des diffethentes pipes en bouais d'tcheuthi et en &egrave;stcheumme. Y feummait hardi, qui dit a Lon&ocirc;re en la r'gardant dans l's'iers; et la d'sus Lon&ocirc;re lis fit un doux sou&ocirc;rithe en disant qu'ou pou&eacute; vivre dans d'la feumm&eacute;e de p'tun.<br/>
<br/>
L'affaithe cauffait magnifique! Nos jeunnes gens s'cattinaient l'un contre l'auttre, et ma fille riait coumme ou n'avait pon fait pour des mais. Coumme j'ta&icirc;mes endr&eacute;t eunne boutique a chucrins, j'm'en allais luis dithe d'entr&eacute; et que j'paithais deux sous d'rigolisse, quand..... ne v'la eunne grand longue &egrave;slindjie, ov un immense chap&eacute; a plieummes qui s'en v&icirc;nt tout-d'un-coup s'pliant&eacute; endr&eacute;t Lon&ocirc;re, et s'faithe:- &quot;Wot you doin' wif my young feller?&quot; et d'vant qu'oul eusse le temps d'r&egrave;spondre, la grand hardelle empoigne not' cl&egrave;rque par le bras en lis disant: &quot;You let go that fat girl, you; and come 'ome along o' me!&quot;<br/>
<br/>
Et y s'n'allit tout peineux sans nos dithe a la pr&eacute;chenne, et je n'l'avons pon r'veu d'pis! Piteur dit qu'i l'v&eacute; tou&ocirc;s les jours &agrave; l'office, et qui rouogit toutes les fais qui s'ent'rencontrent. Faut cr&eacute;the que l'pendloque avait deja eunne amouotheuse! Mais je l'pliens, l'pou&ocirc;re m&eacute;djan! A la vaie, chutte fille l&agrave; vous l's&eacute;couetha eunne fais mathi&eacute;e - oul est loin d'etre 'sweet' coumme ma fille - et j'gag'ais qu'ou n'sait pon coutchi.<br/>
<br/>
Et dithe que j'avons 't&eacute; &egrave;s frais de l'stoff&eacute; d'm&eacute;rvelles et d'beurr&eacute;es - sans compt&eacute; l'chucre!<br/>
<br/>
<i><a href="brambilo.html">Laiz&eacute; Pain</a></i><br/>
<i>Morning News 5/12/1912</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="painvalentines.html">Who sent those Valentines to Lonore?</a><p>
<li><a href="paindistress.html">Lon&ocirc;re in sad distress</a><p>
<li><a href="painscheming.html">A Scheming Mother's Little Plot</a><p>
<li><a href="pmmathiages.html">Les mathiages d'agniet et d'aut'fais</a><p>
<li><a href="pmcourting.html">Courting Days</a><p>
<li><a href="gdfchouaix.html">Y'a du chouaix!</a><p>
<li><a href="tomavry.html">L'Engagement &agrave; Tom Avry</a> <p>
<li><a href="laiesseengagi.html">Laiesse est engagi</a><p>
<li><a href="deception.html">La Deception d'un Amouotheux</a><p>
<li><a href="fille.html">La Fille Amouoreuse</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

