<HTML>

<!-- Mirrored from members.societe-jersiaise.org/geraint/jerriais/pmengaged.html by HTTrack Website Copier/3.x [XR&CO'2014], Tue, 15 Jul 2025 13:52:00 GMT -->
<HEAD>
<TITLE>A granddaughter gets engaged</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>A granddaughter gets engaged</h2>
Ph'lip objects to the young man</font></center><p>


Mousieu l'Editeu,<br/>
<br/>
Hier arlev&eacute;e la Merrienne, tch'avait tait b&egrave;the une t&acirc;sse de tais siez notre belle-fille Lizabeth, r'vint avec la nouvelle que y'avait un engagement dans la famille.<br/>
<br/>
&quot;J'ai dit &agrave; Lizabeth qu'sa Maudie est trop jeune,&quot; ou s'fit. &quot;Ou n'a qu'djais-sept ans, et ou n'a pas yeu l'temps de r'gard&eacute; l'tou d'l'yi. Mais y pathait qu'ayant fait sans chou&acirc;ix, la hardelle ne viyait pon pourtchi qu'ou n'se mathi&ecirc;thai pon. Et oulle est t&ecirc;toigne coumme un mule, chette-l&agrave;.&quot;<br/>
<br/>
&quot;V&egrave;the,&quot; j'l'y dit, &quot;et j'sait ben d'tch&ecirc;sque ou tchein. Est-che chu lourdaux d'la Ville-au-Veslet tch'y v'nait la r'condithe tchiquefais?&quot;<br/>
<br/>
&quot;Oh, grand do&ucirc;x, n&acirc;n&icirc;n, ch'n'est pas l'y. D'pis ses touos p'tits jours la Maudie avait dit qu'ou n'mathi&ecirc;thait jamais un fermyi. Et tu sait ben l'brit qu'y'a tr&eacute;jous yeu dans la maison parsque la p'tite pi&eacute;rcheuse n'voulait pon traithe les vaques ou soigni les couochons?&quot;<br/>
<br/>
&quot;Ch'est la faute &agrave; ses pathents,&quot; j'l'y dit. &quot;Q'ou veinne ichin pour un mais, et j'vos la trim'thai m&eacute;. Il est grand temps qu'oulle apprenne &agrave; sali ses mains. Sa preunmi&eacute; djobbe ch&eacute; s'sa d'netti l'&ecirc;tablye, &eacute;pis j'la mett'rai &agrave; tchithi&eacute; d'&ecirc;pu. Ch'est tout simplyement qu'oulle a tait mal &ecirc;le'v&eacute;e.&quot;<br/>
<br/>
&quot;Ne t'g&ecirc;ne pon,&quot; s'fit la Merrienne, &quot;ou n'veindra pon. Epis ben se&ucirc;x qu'san galant n'voudrai pas. A chein qu'la Lizabeth m'a dit, ch'est un jeune moussieu tch'est ben r'gardant. Il est dans une office en ville et y met des gants touos les jours.&quot;<br/>
<br/>
&quot;J'comprends &eacute;tout,&quot; ou continuit, &quot;tch'y gagne trais louis la s'maine, tch'y n'fume pon, tch'y n'b&eacute; pon et tch'y va au tchulte touos les d&icirc;manches avec sa m&eacute;m&eacute;e. Et il a d&eacute;j&agrave; b&eacute;t&ocirc;t chent louis &agrave; la banque. Ch'est un vrai mod&egrave;le.&quot;<br/>
<br/>
&quot;Comme chonna,&quot; j'l'y dit, &quot;tu crai qu'oulle a ben d'la chance ta p'tite-fille?&quot;<br/>
<br/>
&quot;Mais sans doute,&quot; ou raiponnit. &quot;Nou n'en trouve pas touos les jours des gar&ccedil;ons d'la sorte. Lizabeth dit m&ecirc;me tch'y s'en va laissi sa barbe craitre, pour sauv&eacute; ocquo p&ucirc;s. Et y met ocquo la qu'minse tch'il avait dans l'otchup&acirc;tion.&quot;<br/>
<br/>
&quot;Allons, &ecirc;coute, Merrienne,&quot; j'l'y dit, &quot;&ecirc;stche d'un gar&ccedil;on qu'tu'est &agrave; p&acirc;sl&eacute;, ou d'tchiquechose que tu'as invent&eacute;?&quot;<br/>
<br/>
&quot;D'un gar&ccedil;on, ben se&ucirc;x, sorte d'b&ecirc;tasse.&quot;<br/>
<br/>
&quot;Eh ben, tout ch'que j'ai &agrave; dithe ch'est qu'la Maudie f'thait ben m&ucirc;s d'all&eacute; s'gni&eacute;, que d'mathi&eacute; un patheil objet. Chen qu'oulle a en d'vant d'l'yi ch'est une vie d'mins&egrave;the. J'ithai vais sa m&egrave;the d'main au matin, l'y dithe chen qu'j'en pense.&quot;<br/>
<br/>
&quot;D'main au matin,&quot; dit Merrienne, &quot;tu t'mett'ras &agrave; entr&eacute; chais raves-l&agrave; tch'&eacute;thaient deu &ecirc;tre souos la tcherqu&eacute;thie y'a un mais. Laisse la fille trantchille et m&ecirc;le-t&eacute; d'tes affaithes. Apr&egrave;s tout, ch'ne s'sa pas t&eacute; tch'&eacute;tha &agrave; enduth&eacute; la mins&eacute;the.<br/>
<br/>
<i><a href="lebrocq.html">Ph'lip</a></i><br/>
<i>Morning News 29/11/1947 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmmarried.html">A Talk about Married Life</a><p>
<li><a href="pmcourting.html">Courting Days</a><p>
<li><a href="obey.html">The Promise To Obey</a><p>
<li><a href="pmmathiage.html">L'Grand Mathiage</a><p>
<li><a href="pmpeace2.html">Peace and Quiet in the Home</a><p>
<li><a href="divorce2.html">Ph'lip and Merrienne Discuss Divorce</a><p>
<li><a href="pmgrandson.html">The Problem of a Grandson</a><p>
<li><a href="pm14fevri.html">L&eacute; Quatorze F&eacute;vri</a><p>

<li><a href="painscheming.html">A Scheming Mother's Little Plot</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmengaged.html by HTTrack Website Copier/3.x [XR&CO'2014], Tue, 15 Jul 2025 13:52:00 GMT -->
</HTML>

