<HTML>

<!-- Mirrored from members.societe-jersiaise.org/geraint/jerriais/gouorray.html by HTTrack Website Copier/3.x [XR&CO'2014], Tue, 15 Jul 2025 13:44:11 GMT -->
<HEAD>
<TITLE>Eune courte histouaithe du H&acirc;vre d'Gou&ocirc;rray et san va&icirc;sinnage</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Eune courte histouaithe du H&acirc;vre d'Gou&ocirc;rray et san va&icirc;sinnage</h2></font></center><p>
&nbsp;<p>
<div align="center"><table border="0"  width="500">
  <tr><!-- Row 1 -->
     <td><img src="noue/carte14.jpg" height="200" alt="" title="" /></td><!-- Col 1 -->
     <td><img src="chate.jpg" height="200" alt="" title="" /></td><!-- Col 2 -->
  </tr>
</table></div>
&nbsp;<p>

Pour coummenchi, le h&acirc;vre fut b&acirc;ti coumme il est &agrave; ch't heu pour la p&ecirc;qu'rie d'h&icirc;tres. La preunmi&egrave;re veue au but fut allum&eacute;e pour la premi&egrave;re fais le 24 de mar, 1849. La sienne tch'est l&agrave; &agrave; ch't heu fut meunse l&agrave;, dans l'ann&eacute;e 1896. <br/>
<br/>
Dans 1606 la p&ecirc;qu'rie d'h&icirc;tres 'tait connue en J&egrave;rri, mais ch'tait paus devant 1755 que y'eut aoutcheune r&egrave;gle faite pour conduithe la p&ecirc;qu'rie. I' soulait y'aver tout pliein de sabat entre les J&egrave;rriais et Fran&ccedil;ais et eune fais y'eut eune r&eacute;volte. Les soudards vuntent de la ville ; y'en avait trais chents de iaieux et i' muntent chent p&ecirc;tcheurs souos arr&ecirc;t. <br/>
<br/>
Dans 1824 y'avait 300 batchiaoux et 1,500 p&ecirc;tcheurs et 1,000 &#64257;lles et gar&ccedil;ons en travaux sus les pars (parcs). Dans 1835 n'y'avait que 108 batchiaoux et 505 p&ecirc;tcheurs et la p&ecirc;qu'rie se mollit p'tit &agrave; la fais. <br/>
<br/>
&Agrave; ch't heu, dans les 1850, i' coummench&icirc;tent &agrave; b&acirc;ti des navires pour aller &agrave; Terreneuve. Y'avait les chantchi&egrave;rs de Jean Fauve, Marc Cantell, Bellot et Nou&eacute;, Chs. Aubin et Jean Picot, de tchi qu' chu Mess Picot b&acirc;tit l' &#8220;Union&#8221; pour Moussieu Robin. Et d'sus l'm&ecirc;me chantchi, &agrave; Mess Picot, le &#8220;Cecilia&#8221; d'valit en 1886, le derni navire b&acirc;ti en Jerri pour aller &agrave; Terreneuve. Un autre navire bein connu 'tait le &#8220;Red Gauntlet&#8221; nomm&eacute; apr&egrave;s le yacht a Lily Langtry. &Agrave; ch't heu n'y'a rein qui reste des chantchi&egrave;rs ; eune nouvelle route est l&agrave; &agrave; la piaiche. La route fut coummenchie en 1882 et &#64257;nnie en 1892. <br/>
<br/>
En 1888 les &Ecirc;tats acat&icirc;tent un morc&eacute; de muraille de Moussieu Douglas Le Bro et i' muntent eune rouoge veue pour faire un alignement pour entrer &agrave; la niet dans la caouchie. <br/>
<br/>
Dans 1860 un navire fut b&acirc;ti sus l'haut d'la Dg&eacute;rande (La Garenne), en brigue et ridgi coumme eune b&egrave;rque &agrave; trais m&acirc;ts. Ch'tait pour &ecirc;lever des gar&ccedil;ons pour aller en m&eacute;, et il 'tait l&agrave; dans un clios. <br/>
<br/>
En 1833 l'&eacute;gyise de Gou&ocirc;rray fut ouverte, pour dounner des services &egrave;s p&ecirc;tcheurs et les matelots des navires de dgerre qu'&eacute;taient dans l'havre. <br/>
<br/>
J'ai veu dans l'h&acirc;vre, a diff&eacute;rents temps, le &#8220;Mistletoe&#8221;, &#8220; Raven&#8221;, &#8220;Albercore&#8221; - navires de dgerre - le &#8220;Cotentin&quot;, tch'allait &agrave; Pourbas (Portbail), le &#8220;Cygne&#8221; &agrave; Carteret, le &#8220;Flying Foam&#8221;, &#8220;Graphic&quot;, &#8220;Conqueror&#8220; et dautres tch'allaient &agrave; Terreneuve; d'autres acouo qu'apportaient du fain et d'la volaille de France. Quand les batchiaoux apportaient du tcherbon il 'tait vendu a 15 chelins le long du bord, le tounn&eacute;. <br/>
<br/>
Le h&acirc;vre fut fronm&eacute; pour tout tra&#64257;c en 1933. En 1940 les Allemands pruntent cherge et touos les batchiaoux avaient &agrave; &ecirc;tre muns &agrave; sec, except&eacute; les batchiaoux d'p&ecirc;que; mais iaieux avaient &agrave; &ecirc;tre muns au haut du h&acirc;vre pour la niet. La pr&eacute;chaine chose i' muntent un chemin d'f&eacute; et i' v'naient de la carri&egrave;re auvec d'la pierre pour chergi lus navires, et il' emportaient du sable &eacute;tout. Pus tard quand i' perd&icirc;tent la Normandie i' vunt trais grands batchiaoux et i' rest&icirc;tent la jusqu'a la Lib&eacute;ration. Aupr&egrave;s ch'la i' vunt des navires angliais pour transporter des canons, d'l'amunition et bein d'aut' choses pour env'yer &agrave; la m&eacute;. <br/>
<br/>
Bein du grand monde sont v'nus par ichin ; la Duch&ecirc;sse de Kent et sa fonmile ont demeur&eacute; a Gou&ocirc;rray et le Duc de Gloucester et la Duch&ecirc;sse ont embertchi &agrave; bord d'un navire de dgerre pour aller visiter Les &Ecirc;cr&eacute;hos. <br/>
<br/>

<i>Par L&eacute;opold George Godfray, Ma&icirc;tre d'Port &agrave; Gou&ocirc;rray, un ancien Grouvillais </i> <br/>
<br/>


<font size="-1">Note d&eacute; r&eacute;daction.-L&eacute; Sieur Godfray nouos ayant env'y&eacute; chutte petite articl'ye, j'avons pens&eacute; qu'ou n'manqu'sait pon d'&icirc;nt&eacute;th&ecirc;t pouor les lecteurs du Bullet&icirc;n. Ch'est en tchi, aupr&egrave;s un mio d'r&eacute;daction, j'la donnons pouor mouontrer les grands changements tch'ont ieu lieu &agrave; Gou&ocirc;rray, comme par ailleurs. Les lecteurs pou&ocirc;rront noter certains mots tchi sont &ecirc;crits comme nou les prononce &agrave; Grouville, par exempl'ye : &#8220; Les soudards vuntent...&quot;, &#8220; . . . et i' muntent chent p&ecirc;tcheurs . . .  etc. </font><br/>
<br/>
 <br/>

<i>L&eacute; Bullet&icirc;n d'Quart d'An d&eacute; L'Assembli&eacute;e d'J&egrave;rriais</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mevoc.html">La m&eacute; en J&egrave;rriais</a><p>
<li><a href="me3voc.html">L&eacute; vocabulaithe d'la m&eacute; dans les trais langues</a><p>

<li><a href="gdfme.html">La vie d'aut' fais en m&eacute;</a><p>
<li><a href="gdfbiche.html">La biche &agrave; bord</a><p>
<li><a href="bainis_aventuthes.html">Les Aventuthes des P&ecirc;tcheurs d&eacute; Ba&icirc;nis</a><p>
<li><a href="laurel.html">La Perte du Coutre "Laurel"</a><p>
<li><a href="navigand.html">L'Vier Navigand</a><p>
<li><a href="tragedie.html">La Trag&eacute;die</a><p>
<li><a href="fishing.html">A Disastrous Fishing Expedition</a><p>
<li><a href="accident1873.html">L'accident du 14 Mai 1873</a><p>
<li><a href="louisajourneaux.html">L'Histou&egrave;the de Louisa Journeaux</a><p>
<li><a href="avathithon.html">L'Avath&icirc;thon</a><p>


<li><a href="vierchate.html">L&eacute; Vi&egrave;r Ch&acirc;t&eacute;</a><p>
<li><a href="orgueil.html">L&eacute; Vi&egrave;r Ch&acirc;t&eacute;</a><p>
<li><a href="assembliee/vierchate.html">Au Vi&egrave;r Ch&acirc;t&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gouorray.html by HTTrack Website Copier/3.x [XR&CO'2014], Tue, 15 Jul 2025 13:44:11 GMT -->
</HTML>

