<HTML>

<!-- Mirrored from members.societe-jersiaise.org/geraint/jerriais/besnis.html by HTTrack Website Copier/3.x [XR&CO'2014], Tue, 15 Jul 2025 13:59:40 GMT -->
<HEAD>
<TITLE>Procliasmation du Rouey des Besnis</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Procliasmation du Rouey des Besnis</h2></font></center><p>

<i>A ses aimais, lioyaux, et fid&egrave;les sujets du <a href="lizabeth.html">Chast&eacute; Elizabeth</a>, de l'Hermitage, du tas d'Paids, d'z Histriyi&eacute;res et de touos les roquairs autouo de la Cao&ucirc;chie de <a href="st_helyi.html">St.-Heli'y</a>.<br/>
</i><br/>
</div><div align="center">Salut!<br/>
</div><div align="center">Oyez! Oyez!! Oyez!!!<br/></div>
<br/>
L's <a href="etats.html">Zestats</a> de nouot petit Gerry paslent de bastir des <a href="cauchie.html">Cao&ucirc;chies</a> et d'engao&ucirc;mer touos les roquairs qui font la forche et la s&eacute;curitai de nouotre Estat, de nouot Couronne et de vous tous mes bain-aimais, lioyaux et fid&egrave;les sujets, nobles et doctes besnis! Permettrons-je un tel empi&eacute;stement sus nos couostummes, nos privili&eacute;ges nos us, et nos drouaits? Nannin j'en jure et pon n'en mens - je nos l&eacute;verons en flioquets, je deshallons nos cosnes, je nos sticqu'erons les uns contre les aoustres comme une p&eacute;lotte de bra, j'nos lev'rons comme un monstre de Besnis et je protesterons contre la guerre &agrave; mort que l'Zestats veulent nos faire! Depis l'annaie sept chents neuf que Jupit&eacute; et Nepteunne fondisrent nouotre Estat, nouot noble r&eacute;publique partout ilo d'vi j'avons j'oui en paix et en s&eacute;curitai autant qui sait paussible d'y vivre ovec un tas d'pirates, et d'chorchiairs, qui vainnent au Dimanche et sus s'maine enl'ver eune partie de nouot peuple pour vendre le S'am'di au marchi - et pis nou voudrait achteu au noble et civilisai guiex-neuvi&egrave;me si&egrave;cle erfouler nos drouaits an&eacute;antir nouos possessions, depichir nouot Couronne et nos vendre com' la ch&eacute; sus l&eacute;stat. Nan, pargui nan, je n'le permettrons pon - debut! en avant - <i>Steady</i>! Chantons:<br/>
<br/>
&quot;Es armes Citoyens<br/>
&quot;Contre les Gerseyens<br/>
Chest un tas de crapauds<br/>
De chorchiairs et d'Qu&eacute;rauds<br/>
De chorchiairs et d'Qu&eacute;rauds. (<i>bis</i>)<br/>
<br/>
J'avons lanchi chutte procliasmasion ichin chiers Princes, chi&egrave;res Princesses, chiers qu'Valiairs de l'escalle, et vous lioyaux sujets et sujettes, pour vouos dire que j'allons preparer eunne raide et <i>stiff</i> petition es Estats de nouotre isle de Gerry, pour lus d'mander de bastir lus Cao&ucirc;chies au Bouesley (qu'est si bain r'quemendai par le bouan vier Captaine Harvey) ou &agrave; Gniermont ou en Serk, gnia pon d'soin iou pour veu qui nos leissent tranquilles si&egrave;s nous, dans nouot Palais du banc du Violet, et qui respectent, en la personne de mes bain aim&eacute;s <i>Besnis</i>, mes lioyaux sujets, comme i daivent le faire, le drouait des gens.<br/>
<br/>
Si l'Zestats erjetent nouot petition j'en appellerai &agrave; la grande et piessante Reine en son Conseit ou nos rendra Justice! VIVE LA REINE! si nou z'en perdait l&agrave;, j'irions &agrave; la Cour de Jupit&eacute; et de Nepteunne, l&agrave; j'&eacute;rions du s'cours, je levrions eune armaie, j'mettrions bas les Zestats du p'tit Gerry, j'en formerions de nouviaux, je procliasmerions eune republique, j'en s'rais l'Pr&eacute;sident, je chassais touos les <i>Crapauds</i>, et vous chier et noble peuple ou seriez de nouot nouvel Estat, les nobles pilliairs et les acharnais souosquiens! En attendant coulous dans vouos escalles, &quot;<i>keep your powder dry</i>&quot; gardais vouos armes et vouos accoutrements en bouan estat, que vos pliaques et vos revolvers saient bain graissis et vos cosnes bain affilaies, en attendant<p>
</div><div align="center">Jouaie et Santai<br/>
</div><div align="center">Vigueu au pistolet!<p></div>
Donnai, signai et scellai en nouot Palais du banc du Violet (<i>where stamps are not used</i>) opr&egrave;s l'av'nue es chorchiairs en <a href="st_cliement.html">Saint Cli&eacute;ment</a>, la trais-chents-nonnante-doeuxi&egrave;me annaie de nouot r&egrave;gne et la onze-chents-chinquante-huiquiesme de la fondation de nouotre emprie (709.)<br/>
(Sign&eacute;) PIERRE DE LA ROCQUE,<br/>
Rouey des Besnis<br/>
<br/>
Vraie copie:<br/>
ABRAHAM-M. V'LICOT, E.P.G.,<br/>
Ministre de la Marinne et des Vraics.<br/>
VIVE L&Eacute; ROUEY!!!<br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="bainis2.html">La p&ecirc;que des Ba&icirc;nis</a><p>
<li><a href="bainis.html">La P&ecirc;que pour les ba&icirc;nis et vlicots</a><p>
<li><a href="bainis_aventuthes.html">Les Aventuthes des P&ecirc;tcheurs d&eacute; Ba&icirc;nis</a><p>
<li><a href="patedbainis.html">Un P&acirc;t&eacute; d'Ba&icirc;nis</a><p>
<li><a href="manchots.html">Des manchots</a><p>
<li><a href="omelettebainis.html">Eune Omelette &egrave;s Ba&icirc;nis</a><p>
<li><a href="ormers2.html">D's orm&egrave;rs &ecirc;tchuiv&eacute;s</a><p>
<li><a href="vlicot1910.html">La Compliainte du V'licot</a><p>
<li><a href="hitres.html">D's H&icirc;tres</a><p>
<li><a href="ormers.html">Un Fricot d'Orm&egrave;rs</a><p>
<li><a href="basse.html">A basse-iaue</a><p>
<li><a href="jdc1869a.html">A l'Estditeu de la Chronique</a><p>
<li><a href="jdc1869b.html">A Monsieu l'Esditeu de la Chronique</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/besnis.html by HTTrack Website Copier/3.x [XR&CO'2014], Tue, 15 Jul 2025 13:59:40 GMT -->
</HTML>
