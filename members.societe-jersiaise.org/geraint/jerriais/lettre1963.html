<HTML>

<!-- Mirrored from members.societe-jersiaise.org/geraint/jerriais/lettre1963.html by HTTrack Website Copier/3.x [XR&CO'2014], Tue, 15 Jul 2025 13:57:31 GMT -->
<HEAD>
<TITLE>Eune lettre d&eacute; 1963</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Eune lettre d&eacute; 1963</h2></font></center><p><br>
<br>
Moussieu, - Je n'sais pas tchesqu'est chu individu l&agrave; qu'a signi son nom &agrave; une lettre comme &#147;St. Ou&euml;nais&#148;, mais ch'n'est bein seux pas un vrai Gris Ventre. I' m'pathaitrait pust&ocirc;t aver l'air d'eune objet qu'a une grise ligne avau l'mitan du dos. I' pretend que l' &#147;J.J.&#148; a print hardi d'embarras pour s'asseuther que touos les craisseurs d'patates qu'ont pus d'eune vr&eacute;gie &eacute;thont l'drouait de voter dans l'scrutin sus le &#147;Potato Marketing Board&#148;, et j'vos demande, pourtchi pas? Est-che que ch'n'est pas qu'juste qu'les siens qu'ont des patates en terre pouor la premi&eacute;e fais n'aient pas l'drouait d'voter?<br>
<br>
Dans autchun cas, i' n'&eacute;thait pas deu y'avait besoin de &#147;J.J.&#148; a forchi l'Comit&eacute; d'Agritchultuthe &agrave; l'faithe, car s'ils avaient fait lus travas comme i' faut, i' l'&eacute;thaient fait de yeax-m&ecirc;me; en effet, il &eacute;thaient deu saver mus.<br>
<br>
Heutheusement que j'avons un homme comme &#147;J.J.&#148; parmi nous pouor nos aidgi &agrave; combattre contre les siens tchi sont &agrave; &eacute;prouver &agrave; nos contr&ocirc;ler sus touos les sens, et y'a pas d'doute que ches gens l&agrave; sont bein marris &agrave; &#147;J.J.&#148; et font rein que d'li envier des insultes, mais, heutheusement, &#147;J.J.&#148; n'est pas fait d'papyi-machi, et en effet nou se d'mande, dans des temps, s'i' fut n&eacute; du tout ou s'i' n'fut pas coper hort du granit du <a href="grosnez4.html">Vi&egrave;r Ch&acirc;t&eacute; d'Grosnez</a>.<br>
<br>
L&eacute; &#147;J.J.&#148; s'est battu pour &eacute;prouver &agrave; d&eacute;fendre touos nous J&egrave;rriais, et ch'est bein facile d'vaie, principalement &agrave; ch'teu' qu'i' n'est pas dans l'a Etats, o&ugrave;'est qu'j'allons.<br>
<br>
Nos n'peut pas batti un failli &#147;shed&#148;, ni louer un betchet d'terre, sans permission. Tant pus que l'temps va tant pi&egrave;the que ch'est tant pus d'd&eacute;pense et tant pus d'contr&ocirc;le, mais j'crais que chutte fais les fermiers de J&egrave;rri ont r&eacute;aliser qu'i' n'veulent pas &ecirc;tre m'n&eacute;s par le nez et qu'i' votront solidement contre le &#147;Board&#148;, et peut-&ecirc;tre que la qu'apprendra une le&ccedil;on &egrave;s siens tchi sont si en faveur du contr&ocirc;le.<br>
<br>
Au sujet du p'tit djialogue &agrave; Jack et Frank, je n'crais pas que la qu'&eacute;tha grande influence sus les fermiers. En effet, j'tais &agrave; &eacute;couter &agrave; deux jeunes cotchets &agrave; la ferme d'volaille la pr&eacute;chaine porte de siez nous &agrave; chinq heuthes &agrave; matin et j'crais qu'i' faisait mus qu'chonna.<br>
<br>
Mes complyiments, Moussieu,<br>
<br>
<I>A. Mallet<br>
La Davisonn'nie,<br>
St. Sauveur<br>
le 26 d'Mars, 1963</I><br>
<br>
<br>
<I>Evening Post 27/3/1963<br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="lettres.html">Les lettres dans les g&acirc;zettes</a><p>
<li><a href="patate.html">La Patate</a><p>
<li><a href="patates2.html">Les patates et la politique</a><p>
<li><a href="saison.html">La Saison des Patates</a><p>
<li><a href="laxton.html">Laxton's Early</a><p>
<li><a href="piantetis.html">La piante tis siez not'e biau fr&egrave;the</a><p>
<li><a href="painplianttie3.html">Les Pains et la pliant'tie</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates8.html">Les patates et l's'Etats</a><p>
<li><a href="painunsatisfactory.html">An unsatisfactory week's work</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="defouithie.html">La D&ecirc;fouithie</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="pmroyale.html">Merrienne et la Royale</a><p>
<li><a href="potatostore.html">The Pains in a Potato Store</a><p>
<li><a href="fermethie.html">La f&egrave;rmethie en J&egrave;rriais</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/lettre1963.html by HTTrack Website Copier/3.x [XR&CO'2014], Tue, 15 Jul 2025 13:57:31 GMT -->
</HTML>
