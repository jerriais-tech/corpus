<HTML>
<HEAD>
<TITLE>Le Hernais Municipal</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Hernais Municipal</h2></font></center><p>
<CENTER><TABLE><TR><TD>
Ya presqu'un an qu'les Auvergnats,<br/>
Qu'habitent <a href="st_ouen.html">St.-Ouen</a>,<br/>
D'mandirent &agrave; lus vier <a href="connetable.html">Conn&ecirc;tabl'ye</a><br/>
S'i voudrait bein<br/>
Ermettre sa main sus les vieilles qu'mandes<br/>
Un fais oquo&egrave;the<br/>
Pour condithe comme i l'avait fait<br/>
Hors des orni&egrave;thes<br/>
En toute seuthet&eacute; et sans verser<br/>
L&eacute; Hernais<br/>
Municipal.<br/>
<br/>
Mais Mousieu D -, ch&acirc;tchant la t&ecirc;te:<br/>
&quot;Nannin, Merci.&quot;<br/>
J'en ai veu d'pus d'une sorte, amins,<br/>
D&eacute; d'pis qu'j'y sis,<br/>
Et j&eacute; n'peux pus t'nin bon les qu'mandes<br/>
D&eacute; vot' hernais,<br/>
Qui va d'la Gr&egrave;ve de Lecq &egrave;s Landes<br/>
Et d'Grosnez au Mathais.<br/>
Pour vos pliaithe m&ecirc;me j&eacute; n'peux guider<br/>
Le Hernais<br/>
Municipal.<br/>
<br/>
Alors les St.-Ouennais, tristes et contrits:<br/>
&quot;Merci Mousieu.&quot;<br/>
Pour chein qu'ou nos z'avez fait<br/>
Jusqu'acheteu.<br/>
J'vos asseuthons qu&eacute; j'en sommes tous<br/>
Bein r'connaissants.<br/>
Et j'vos s&eacute;thons bouan gr&eacute;<br/>
D'ichin chent ans,<br/>
D'aver si bein condit <br/>
L&eacute; Hernais<br/>
Municipal.<br/>
<br/>
Alors les St.-Ouennais, petits et grands,<br/>
Se mettent sans d'lais,<br/>
A cherchi tchic bouan homme qui piesse<br/>
Guider l'hernais.<br/>
I s'divisent en deux camps<br/>
Les uns <a href="roselouothi.html">Luothiers</a><br/>
Les autres, lus adversaithes,<br/>
S'disant <a href="roselouothi.html">Rosiers</a>.<br/>
Tous d'mandent tch'est qu'chest qui conditha<br/>
L&eacute; Hernais<br/>
Municipal.<br/>
<br/>
Le Luothi que vert toute l'ann&eacute;e<br/>
N'est pas longtemps<br/>
D'vant mettre le nom de Mess Le Feuvre<br/>
Bein en avant.<br/>
Mais la Rose qu'est toute belle et fra&icirc;che<br/>
Trouve Mess H&acirc;cou<br/>
Un bein bouan homme - Et touos deux disent<br/>
Qui mettront d'dans<br/>
<i>Lus</i> candidat - pour aver l'soin<br/>
Du Hernais<br/>
Municipal.<br/>
<br/>
Les sous cirtchullent - le commerce marche<br/>
Et les bouteilles!!<br/>
Les partisans d'un bord et d'l'autre<br/>
Font des merveilles.<br/>
Ils travaillent raidde d&eacute; d'pis des mais.<br/>
Ch'est ni&egrave;t et jour<br/>
Quand veint la fin de la campagne<br/>
Qu'i font lus tours<br/>
Cherchant des voies pour l'homme qui mont'ta<br/>
L'Hernais <br/>
Municipal.<br/>
<br/>
Enfin l'jour d'la bataille arrive,<br/>
Ch'est un Mardi;<br/>
Et les bouannes gens d'la grand' paraisse<br/>
S'animent hardi.<br/>
Ch'est par chentaines que l'monde arrive<br/>
Jusqu'&agrave; l'ar&egrave;ne;<br/>
Et chaque parti fait san possibl'ye,<br/>
Tchi train qui m&egrave;nent,<br/>
Pour l'v&eacute; san candidat<br/>
Dans l'Hernais<br/>
Municipal.<br/>
<br/>
Yen a d&eacute;j&agrave; bet&ocirc;t quatre chents<br/>
L'tou du hernais,<br/>
Ch&egrave;st d'toute lus forche qu'i l&egrave;vent<br/>
P'tit &agrave; la fais.<br/>
Chent septante-chinq tchennent Mess H&acirc;cou<br/>
Et l'l&egrave;vent bein haut,<br/>
Mais chent nonante-sept lanchent Le Feuvre<br/>
D'un grand effort<br/>
Raidde par dessus l'yun des banniaux<br/>
Dr&eacute; dans l'Hernais<br/>
Municipal.<br/>
<br/>
L&agrave;, Mess Le Feuvre attrape les qu'mandes<br/>
Dans l'tch&eacute;thibot,<br/>
Au pliaisi d'touos bouans St.-Ouennais,<br/>
Cache au p'tit trot,<br/>
S&eacute; bein prudent, ergarde &egrave;s pierres<br/>
Et &egrave;s gros creux,<br/>
Qu'tu trouv'thas tr&eacute;jous par les qu'mins<br/>
Mais n'aie pon d'peux<br/>
Tchein bon tes qu'mandes et prend grand soin<br/>
Du Hernais<br/>
Municipal.<br/>
<br/>
<i>Jeannot, junior.<br/>
4 heuthes 20, Mardi au s&eacute;<br/>
Nouvelle Chronique de Jersey 19/8/1903<br/>
</i><br/>
</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="connetable.html">La Meunicipalit&eacute; en J&egrave;rri</a><p>
<li><a href="rouoges.html">Les Rouoges et les Blus</a><p>
<li><a href="rouogebyiu.html">Rou&ocirc;ge ou B'yiu?</a><p>
<li><a href="roselouothi.html">Rose ou Louothi?</a><p>

<li><a href="ballot1888.html">A Moussieu le R&eacute;dacteu de la Nouvelle Chronique</a><p>
<li><a href="connaitable.html">Notre Election pour Conna&icirc;table</a><p>
<li><a href="allaischerchi.html">Allais cherchi des voies!</a><p>
<li><a href="election1877.html">L'Histoithe de l'&Eacute;lection Pour La Pi&egrave;che De Conn&ecirc;table Qui Eu Lieu En La Paraisse De La Trintai Le 29 Juillet 1877</a><p>
<li><a href="electrin.html">Election de la Trin'tait</a><p>
<li><a href="vainne.html">La vainne et l&eacute; h&egrave;rnais</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
