<HTML>

<!-- Mirrored from members.societe-jersiaise.org/geraint/jerriais/recruiting.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
<HEAD>
<TITLE>&quot;Recruiting Rally&quot;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>&quot;Recruiting Rally&quot;</h2></font></center><p>

J'avais 't&eacute; invit&eacute; Mardi pass&eacute; &agrave; faithe une partie d'lanchon, mais quand je d'mandi au Chef si ch'est qu'i' pouvait s'passer d'm&eacute; pour le jour, i' m'ra&icirc;ponni bain rup&eacute;ement &quot;Je m'en vais t'en bailli, m&eacute;, du lanchon! Ta job pour anni&egrave;t, ch'est de t'en aller dans l'ouest de l'&icirc;le et prendre des renseignements d'une care et d'l'autre pour t&acirc;chi d'd&ecirc;couvri tch'est qu'les campagnards disent du &quot;Recruiting Rally&quot; qu'est pour &ecirc;tre tenu ch'tte arlev&eacute;e &egrave;s &quot;Barracks.&quot;<br/>
<br/>
Je fus obligi de r'mettre le lanchon &agrave; une aut'e feis, et cache, m&eacute; v'l&agrave; aller dans l'ouest.<br/>
<br/>
En passant l'long d'une ferme je vis des habits d'soudard &agrave; airer sus une corde &agrave; linge et un jeune homme qu'&eacute;tait dans l'bel &agrave; &ecirc;tchuther sa ba&iuml;onnette.<br/>
<br/>
&quot;Ah!&quot; j'pensi, &quot;v'ch&icirc;n une ma&icirc;son ouaie qu'i' y a des militaithes; aussi bain y entrer.<br/>
<br/>
Je dis &quot;bonjour&quot; au soudard et j'lis d'mandi si ch'est qu'i' y avait du monde &agrave; la maison.<br/>
<br/>
&quot;Oh oui! qu'i' m'ra&icirc;ponnit, la bouannefemme est dans la tchuisine &agrave; livrer san beurre.&quot;<br/>
<br/>
J'entri, et je dis &quot;Bonjour Missice.&quot;<br/>
<br/>
&quot;Ah! bonjour moussieu.&quot;<br/>
<br/>
&quot;Exchusez-m&eacute;, mais je n'ai pas l'jhonneur de vos conna&icirc;tre.&quot;<br/>
<br/>
Eh bain, ch'est tout probablye, mais si ch'est qu'ou n'me conna&icirc;ssiz pas, au mains, ou d'vez aver tchiquefais aver ou&iuml; p&acirc;ler d'm&eacute;, je sis le Caouain d'la Chronique.&quot;<br/>
<br/>
Ch'en fu assez, je f&ucirc;mes bouans anmins tout-d'un coup.<br/>
<br/>
Ah! &ccedil;a, missice, je vai qu'ous avez un gar&ccedil;on qui sert dans la Milice et qu'il est &agrave; s'pr&eacute;pather pour le &quot;Rally&quot; &agrave; ch't arlev&eacute;e. J'esp&eacute;the qu'ous allez l'encouothagi &agrave; s'enr&ocirc;ler comme volontaithe.<br/>
<br/>
&quot;Ah! tch'est qu'ou m'dites l&agrave;? J'esp&egrave;the qu'ou n'allez pas li mettre ditelles id&eacute;es dans la t&ecirc;te!<br/>
<br/>
Il est bain ouest qu'il est et i' y en a assez d'autres qui devthaient y aller d'vant li! Je li ai bain d'fendu d'aller faithe une telle chose par exemplye!&quot;<br/>
<br/>
J'&ecirc;prouvi &agrave; la convaincre que ch'tait le d'v&eacute; &agrave; tout jeune homme de joindre l'arm&eacute;e pour la d&eacute;fense de sa patrie et j'usi toute mon &ecirc;loquence, mais la vieille se m&acirc;rri et m'nichi de m'fendre la t&ecirc;te avec sa tchullyi &agrave; beurre, alors je fus obligi de d&ecirc;guerpi.<br/>
<br/>
En passant dans l'bel j'en touchi tchiques patholes au jeune homme et i' m'dit que i' y avait longtemps qu'il aithait voulu s'y en aller mais que sa memm&eacute;e ne voulait pas en ou&iuml; p&acirc;ler. San bouanhomme de p&eacute;the ne voulait pas s'exprimer ni d'un bord ni d'l'autre.<br/>
<br/>
Hum! je pensi, tchi faithe dans un cas comme chennechin. Chu gar&ccedil;on es'sait-i' justifi&eacute; de volunteerer malgr&eacute; les vieilles gens. Je crai qu&acirc;si qu'oui.<br/>
<br/>
A la pr&eacute;chaine maison que j'visiti je trouvi les choses tout du contraithe. I' y avait l&agrave; treis gar&ccedil;ons qu'&eacute;taient dans les rangs, de gros fort lurons qui f'thaient honneur &agrave; auchun r&eacute;giment.<br/>
<br/>
Ils 'taient &agrave; chergi une vainn&eacute;e d'toumates.<br/>
<br/>
&quot;Eh bain, gar&ccedil;ons,&quot; je lus dis, &quot;j'pense bain qu'ous &ecirc;tes du &quot;Rally&quot; &agrave; treis heuthes et d'mie, allous mettre vos noms bas?&quot;<br/>
<br/>
&quot;Ah mais ma f&eacute; nennin!&quot; iun d'ieux m'ra&icirc;ponnit, v'l&agrave; passant un an que j'sommes &agrave; faithe du &quot;outpost,&quot; et je crai qu'ch'est bain assez!&quot; Entrez &agrave; vaie la bouannefemme, oulle est pr&ecirc;te &agrave; y aller, lyi.&quot;<br/>
<br/>
J'entri, et oppr&egrave;s que j'eu explitchi l'objet d'ma visite, je m'aperchu bain vite que missice &eacute;tait bain pus dgerri&eacute;the que ses gar&ccedil;ons.<br/>
<br/>
Ou qu'menchi &agrave; en d&ecirc;clianqueter que je criyais que jamais n'en finithait.<br/>
<br/>
Et v'chin &agrave; tchiquechose pr&egrave;s tch'est qu'ou m'dit.<br/>
<br/>
&quot;Aller au front? Mais sans doute! I' y a des chents jeunes Jerriais qui sont rest&eacute;s ichin qui d&eacute;vthaient y &ecirc;tre y a longtemps. Ne m'p&acirc;lez pas d'ches l&acirc;ches-l&agrave;! Avous veu les treis meins l&agrave; dans l'bel? Je n'sais pas comment que j'sis jamais v'nue &agrave; amener dit&eacute;t au monde! Ch'n'est pas d'm&eacute; qu'i' tcheinnent par exemplye. M&eacute;, la fille &agrave; David Loumathin qui g&acirc;gni la m&eacute;dalle d'or treis ans d'siette. et savous bain que j'sis d'cendue d'une famille de soudards m&eacute;. Man grand-p&eacute;the &eacute;tait corpotha dans les &quot;Light&quot; et il avait un fr&eacute;the qu'&eacute;tait sergent dans les &quot;Gr&eacute;nadgiers.&quot; Et pis iun d'mes anch&ecirc;tres du bord de ma m&eacute;the avait tint une hallebarde le jour que Bradley fut pendu. J'ai chenna dans l'sang, j'vos dis, et quand j'v&eacute; ches treis sacr&eacute;s p&eacute;tres-l&agrave; qui r'fusent de lus enr&ocirc;ler pour aller exterminer les Allemands et que j'pense que ch'est les treis &ecirc;fants &agrave; Jane Loumathin, je vos asseuthe que j'en rouogis d'honte et que je s'sais pr&ecirc;te &agrave; lus montrer l'exemplye et aller d'mander une c&acirc;saque et une pathe de braies &agrave; l'Arsenalle et m'embertchi d'main au matin. I' faut bain que che sait d'lus p&eacute;the qu'i' tchiennent, savous bain qu'n'evl&agrave; un homme qui s'&ecirc;vanithait si fallait qu'i' tuisse une poule ou un lapin. Tch'est qui m'a fichi des gens comme ch'la? Le deuxi&egrave;me oquo aithait 't&eacute; quasi d&eacute;cid&eacute;, mais l'ann&eacute;e pass&eacute;e il eu l'malheur de s'acqua&icirc;nter avec une hardelle la seth&eacute;e des missions &agrave; B&eacute;thesda et ou li a touann&eacute; la t&ecirc;te. I' sont mani&eacute;the d'engagis, et i' patha&icirc;t qu'ou li a dit que si volunteer pour la dgerre, jamais d'sa vie ou n'li r'p&acirc;lela.<br/>
<br/>
Oh! que j'voudrais t-i &ecirc;tre un homme! Je lus montrethais, m&eacute;!&quot;<br/>
<br/>
&quot;Je n'ai pas d'peine &agrave; vos craithe ma pouore missice,&quot; je lis dis, &quot;et ch'est grand damage que nos hommes ne sont pas pus comme vous et i' n'aithait pas 't&eacute; n&eacute;cessaithe de tout chu tra&icirc;n-l&agrave; ch'tte arlev&eacute;e. Crious que l'<a href="gouverneux.html">Gouverneux</a> et l'Bailli s'en vont r&eacute;ussi &agrave; en converti une gran' djaingue?&quot;<br/>
<br/>
Dame! je n'peux pas vos l'dithe, mais je lus f'thais pas autant d'biau-biaux m&eacute;! Je prendrais d'abord touos les siens qui n'ont ni femme ni &ecirc;fants et j'lus dithais &quot;Trouvous sus la cauchie demain au matin &agrave; siex heuthes avec armes et bagages. Je m'en vais vos envier en Belgique!&quot; Je n'pouvais pas sinon admither une femme comme chette-l&agrave; et comme je m'en r'allais je vis treis lobres qui ritonnaient, et v'l&agrave; tchi m'fit bouoilli l'sang dans l'corps.<br/>
<br/>
&quot;Ous &ecirc;tes des voyous!&quot; je lus dis, &quot;et ou n'&ecirc;tes pas dignes d'&ecirc;tre les &ecirc;fants d'vot'e m&eacute;the!&quot;<br/>
<br/>
<i><a href="gwdec.html">Caouain</a></i><br/>
<i>11/10/1915</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="cahouain_modestie.html">La modestie m'emp&ecirc;che...</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="sympathie.html">Sympathie</a><p>
<li><a href="incidents1914.html">Tchique petits incidents</a><p>
<li><a href="elieslamente.html">Elie s'lamente et fait des suggestions</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>
<li><a href="landarmy.html">&quot;Land Army&quot;</a><p>

<li><a href="tchuthiosites.html">L'exhibition de tchuthiosit&eacute;s</a><p>
<li><a href="chucre1918.html">Du chucre pour faithe de la g'lee</a><p>


<li><a href="greenfieldsoffrance.html">Les v&egrave;rts clios d'France</a><p>

<li><a href="gdfsoudards.html">Les soudards</a><p>
<li><a href="servicenational.html">Le S&eacute;rvice National</a><p>
<li><a href="lepour.html">L&eacute; Pour</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/recruiting.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
</HTML>

