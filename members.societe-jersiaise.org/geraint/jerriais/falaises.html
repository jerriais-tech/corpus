<HTML>

<!-- Mirrored from members.societe-jersiaise.org/geraint/jerriais/falaises.html by HTTrack Website Copier/3.x [XR&CO'2014], Tue, 15 Jul 2025 14:00:12 GMT -->
<HEAD>
<TITLE>Sus les Falaises</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Sus les Falaises - eune matinn&eacute;e &agrave; je&ucirc;n</h2></font></center><p>

<P>&nbsp;</P>

<TABLE align="right" cellpadding=6>
<TR>
<TD>
<FONT SIZE=2><CENTER><A HREF="st_ouen.html"><IMG SRC="falaises.jpg" WIDTH=214 HEIGHT=205  BORDER=0 ALT="Des falaises"></A><p>
<FONT SIZE=2>Des falaises</FONT></CENTER>

</FONT></TD>
</TR>
</TABLE>


<P>Eune bli&acirc;se d'&ecirc;t&eacute; enfliubait la c&ocirc;te, et j'm&eacute; l&ocirc;viais sus les falaises &agrave; je&ucirc;n un d&icirc;nmanche mat&icirc;n d'&ecirc;t&eacute; y'a tchiques ann&eacute;es - sus les falaises du c&ocirc;t&eacute; d'Gros Nez. J'avais prins, &agrave; l'entr&eacute;e des Landes, l&eacute; c'm&icirc;n tchi condit au Tch&ecirc;ne et pis j'm'&eacute;tais s&icirc;lyi tout l'long par L&eacute; Creux au Mouo, La Cotte, et La Vallette Haub&egrave;rt, La Capp&eacute;e, L&eacute; Creux des Maufaits et La Cr&ecirc;te Rotchette quand n&eacute; v'l&agrave; qu'j'arrive l&eacute; Ch&acirc;t&eacute; en veue. Ch'n'est dg&eacute;the qu&eacute; deux'trais faillies ruinnes, car y'a des chents ans qu&eacute; v'l&agrave; tch'est en d'lacres, mais v'l&agrave; tchi m'fa&icirc;sait un' t&eacute; bel &ecirc;ffet en appraichant - eune bli&acirc;se tch'annon&ccedil;ait d'la chaleu, tchi muchait eune grand' partie des lieux mais laissait des buts d'muth&acirc;les et l'tafa&icirc;t d'l'arche v&icirc;sibl'yes - qu&eacute; j'd&ecirc;halis un cr&egrave;yon et du papi d&eacute; d'dans ma pa&ucirc;te et j'm&eacute; m&icirc;ns &agrave; d&ecirc;tailli ch'la pouor man plia&icirc;si, en extase, &agrave; m'suthe qu&eacute; j'allais. Les rotchi&egrave;rs, &agrave; tchiques chents pids en d'ssous l&eacute; tou du Pont d'la Mouaie, m&eacute; pathaissaient comme des ombres ouaithe qu&eacute; l'ciel en d'ssus fusse bliu: pas eune aube d&eacute; vent - silence tout &agrave; l'entou, comme si l'restant du monde vivant avait dispathu.</P>

<P>Pis n&eacute; v'l&agrave; qu'la bli&acirc;se s&eacute; l&egrave;ve et s'dissipe et tout un m&egrave;rveilleux portrait ensolilyi s'pr&eacute;sente &agrave; mes yeux, J'm'appique sus l'bord d&eacute; la falaise &agrave; r'garder rotchi&egrave;rs, tapis d'flieurs &agrave; l'entou et la m&eacute; au large, et l's Iles - toute la Natuthe tchi disait bonjour au sol&eacute;. Et tout &agrave; coup j'r&eacute;alisis qu&eacute; j'avais l&agrave; ieune des pus belles veues tchi y'eusse au Monde. A mes pids, ch&acirc;que br&icirc;n d'h&egrave;rb&icirc;n, ch&acirc;que flieur d&eacute; s&egrave;rcl'ye et ch&acirc;que p&eacute;tite ithangnie - tout 'tait tremp&eacute; d'r&ocirc;s&eacute;e. La bli&acirc;se 'tait l'v&eacute;e, l&eacute; sol&eacute; c'menchait &agrave; cauffer et j'heunmais eune bouonne odeu extchise d&eacute; la Natuthe &agrave; l'entou d'm&eacute;.</P>

<P>Un rouoge linnot l'vit l'avant &agrave; m&eacute; et des papillotes - blianches et bliues et breunes et bigath&eacute;es - se m&icirc;ntent &agrave; voltilyi &agrave; la chaleu. Un coupl'ye d'cormouothants prannaient du pa&icirc;sson l&agrave;-bas en d'ssous d'm&eacute; dans eune ieau tellement cliaithe qu&eacute; nou pouvait qu&acirc;si vaie l'fond. L&eacute; cri des mauves tchi s'&ecirc;mo&ucirc;tchaient m&eacute; fa&icirc;sait envie d'prendre l'vol &eacute;tout, m&eacute;, et en r'gardant en haut j'avisis un &ecirc;couffl'ye tchi fliottait dans l's airs en grand' tou&ocirc;nn&eacute;es; restant comme suspendu pouor un p'tit br&icirc;n &agrave; chutte hauteu dans l'grand bliu ciel, i' paque ses ailes et, d'un embront, vithe &agrave; t&egrave;rre.</P>

<P>J'entris dans l'gard&icirc;n du Ch&acirc;t&eacute; et fis l'tou en d'ssus d'la Prison et du Creux au Fran&ccedil;ais, pis en r'sortant du Ch&acirc;t&eacute; j'continnuis ma prom'nade l&eacute; long d'la falaise - en d'ssus d'La N&eacute;the Falaise et Les Maillots, L&eacute; Rouoge Nez et jusqu'au S'tchez, L&eacute; Bieau Vallet, L&eacute; Pinnacl'ye, La Falaise &agrave; Br&eacute;bis et L'Mont &egrave;s Anes en d'ssus du P&ucirc;l&eacute;. Des blianche-coue, des v&egrave;rm&icirc;ngnons et des cardrinnettes l&eacute;vaient partout l'avant &agrave; m&eacute; sus c'm&icirc;n, et l's alouettes chantaient sans r'l&acirc;che mais bein liain, i'sembliait, comme v'nant d'un aut' monde - doux et myst&eacute;thieux. Les m&egrave;rvelles d&eacute; la Natuthe &eacute;taient l&agrave; &agrave; ch&acirc;que pas. L&eacute; paysage m&eacute; pathaissait tremblier souos la calinnette, et la m&eacute; au liain s'p&egrave;rdait dans un hath&icirc;n qu&eacute; l'sol&eacute; n'touchait pon. Tout 'tait si trantchile, &agrave; part des sons d'la Natuthe - d&eacute; l'oua&icirc;s'l&icirc;n, des critchets et des mo&ucirc;ques &agrave; myi.</P>

<P>Tchi paradis, don, sus la t&egrave;rre! Tout ch'la m'pathut si mangnifique et d'licieux qu' j'&eacute;thais voulu n'arr&ecirc;ter qu'au but du Monde...</P>

<P>Mais j'c'menchais &agrave; aver l'fli&acirc;tchet, car ma montre disait m&eacute;jeu. J'tais qu&acirc;si &agrave; L'Eta et fallait bein vite &egrave;rbrousser c'm&icirc;n, par La Landelle et Les Palli&eacute;thes - pouor &ecirc;tre en temps au r'pas tch'&eacute;tait seux et c&egrave;rtain &agrave; m'attendre, appr&ecirc;t&eacute; par la milieuthe des tchu&icirc;sinni&eacute;thes J&egrave;rriaises - et la&icirc;ssi mes doux r&ecirc;ves &agrave; eune aut' fais quand j'&egrave;r&eacute;thais l'temps et l&eacute; d'si... </P>
&nbsp;<p>
<P><I>'Jean l'Ext&acirc;sie'</I></P>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="grosnez2.html">L&eacute; Ch&acirc;t&eacute; d&eacute; Grosnez</a><p>
<li><a href="assembliee/grosnez.html">L'Vi&egrave;r Ch&acirc;t&eacute; d'Grosnez</a><p>
<li><a href="rotchiers.html">Les Rotchi&egrave;rs d&eacute; J&egrave;rri</a><p>
<li><a href="cotes.html">Nouos Vi&egrave;rs Noms d&eacute; Lieu - &agrave; l'entou des C&ocirc;tes</a><p>
<li><A HREF="st_ouen.html">St Ou&euml;n</A><p>

</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/falaises.html by HTTrack Website Copier/3.x [XR&CO'2014], Tue, 15 Jul 2025 14:00:12 GMT -->
</HTML>
