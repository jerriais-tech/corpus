<HTML>

<!-- Mirrored from members.societe-jersiaise.org/geraint/jerriais/gdfraresmots.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
<HEAD>
<TITLE>Des rares mots</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des rares mots</h2></font></center><p>

<font size="-1"><i>L&eacute; 30 d'avri, 1983 </i><br/></font>
<br/>
Moussieu l'R&eacute;dacteu,<br/>
<br/>
Tant pus qu&eacute; j'li&eacute; l'<a href="dictionnaithe.html">Dictionnaithe Jersiais-Fran&ccedil;ais</a> du Docteu <a href="lemaistre.html">Fra&icirc;nque Le Maistre</a> tant pus j'r&ecirc;alise qu&eacute; j'ou&iuml;yais un tas d'mots quand j'tais mousse en J&egrave;rri au c'menchement du si&egrave;cl'ye qu&eacute; j&eacute; n'ouai pon en conv&egrave;rs&acirc;tion ordinnaithe quand j'y sis &agrave; ch't heu.<br/>
<br/>
Dans l'cas d'c&egrave;rtains mots ayant rapport &egrave;s maladies, ch'est p't-&ecirc;t' viyant tch'i' faut s'graie atout les boulets qu' les docteurs vouos font avaler pour touos les maux. Par exempl'ye, j&eacute; n'ouai janmais p&acirc;ler d'<i>empli&acirc;tres</i> &agrave; ch't heu, et en r'gardant pour l&eacute; mot dans l'dictionnaithe j'vai qu&eacute; quand j'tais mousse ch'tait usuel - et j'm'en r'souveins bein  - d&eacute; ou&iuml; qu&eacute; nou m'ttait un empli&acirc;tre d'moutarde pour l&eacute; ma dans l'dos. Et m&ecirc;me qu' aussi tard comme 1957 y'avait acouo des gens tchi m'ttaient un empli&acirc;tre d'bo&ucirc;se d&eacute; vaque, ou iun d'caca d'couochon (resp&eacute; vouot' honneu) sus des br&ucirc;leuses!<br/>
<br/>
J'pense qu&eacute; l'<i>empli&acirc;tre</i> 'tait pus grand qu'un <i>poussot</i>. Un poussot d'pain et d'molle gra&icirc;sse 'tait fanmeux pour faithe sorti un pitchet, pour un d&eacute; enfli&eacute; et pour un frou&euml;t. Un poussot d'bran 'tait suppos&eacute; &ecirc;t' bouan pour l&eacute; mal &egrave;s dents. Mais j'sis d'id&eacute;e qu&eacute; n&eacute; v'l&agrave; un ma tch'est difficile &agrave; r'dg&eacute;thi s'il est deu &agrave; un n&egrave;r expos&eacute; &agrave; cause d'un creux dans la dent!<br/>
<br/>
Un poussot d'linnette 'tait bouan pour eune enflieunme &agrave; la gorge, par du fraid, ou pour les gormes. Un aut' &egrave;rmi&egrave;de &eacute;tait d'bouoilli eune touffe d&eacute; p&egrave;rsi pour poussoter l'enflieunme.<br/>
<br/>
Dans man janne temps, j'ou&iuml;yais p&acirc;ler d'un <i>v&icirc;sicatouaithe</i>. J'ai tr&eacute;jous pens&eacute; qu'les mots <i>poussot</i> et <i>v&icirc;sicatouaithe</i> veulent dithe la m&ecirc;me chose, mais j'pense qu&eacute; l'poussot 'tait p&ucirc;t&ocirc;t appel&eacute; v&icirc;sicatouaithe quand il 'tait fait s&egrave;rvi sus la fache. Eune aut' preuve d&eacute; la richesse d&eacute; nouot' langue J&egrave;rriaise tchi nouos donne souvent plusieurs noms pour la m&ecirc;me chose.<br/>
<br/>
Un aut' mot qu&eacute; j'n'ai pon ou&iuml; pour bein d's ann&eacute;es est l'mot <i>endg&egrave;rdgichonner</i>. J'n'ai pon oubli&eacute; qu&eacute; d'endg&egrave;rdgichonner eune vaque veurt dithe la faithe avaler d'la m&eacute;d'cinne au b&eacute;soin, et qu&eacute; les f&egrave;rmi&egrave;rs gardaient tr&eacute;jous eune corne sp&eacute;ciale pour l'occ&acirc;sion. La raison pour tchi qu&eacute; j'n'ai pon ou&iuml; l'nom mentionn&eacute; pour bein d's ann&eacute;es est probabli&eacute;ment viyant tch'i' n'y'a pon tant d'f&egrave;rmiers tchi gardent des vaques &agrave; ch't heu comme dans l'temps p&acirc;ss&eacute;.<br/>
<br/>
Et y'a l'mot <i>engouer</i>. J'm&eacute; r'souveins que quand y'avait des <a href="pommiers.html">pommi&egrave;rs</a> dans les f&egrave;rmes, et qu' les <a href="pommes.html">pommes</a> tchi tchiyaient &agrave; t&egrave;rre 'taient souvent mangies par les vaques, i' s'engouaient tchiquefais quand la pomme lus restait dans la gorge. I' s'engouaient tchiquefais, &eacute;tout, en mangeant des raves et des navets. Dans des cas d'm&ecirc;me l&eacute; f&egrave;rmyi ram&acirc;ssait san d'sengoueux et &ecirc;prouvait &agrave; l&icirc; pousser la pomme ou l'mio d'rave ava la gorge pour la d'sengouer. J'pense bein qu' &agrave; ch't heu, si un engouement s'arrive, l&eacute; f&egrave;rmyi envyie pour l&eacute; v&eacute;t&eacute;rinnaithe. J&eacute; n'sai pon si l'f&egrave;rmyi endg&egrave;rdgichonne et d'sengoue ses vaques li-m&ecirc;me au jour d'aniet. I' faudra qu' je d'mande &agrave; Moussieu Percy L'Masuthi ou au Chent'nyi Kenneth Vibert si ma sant&eacute; m'p&egrave;rmet d'aller en J&egrave;rri ch't &ecirc;t&eacute;. Ch'est vrai qu&eacute; j'manque d&eacute; ou&iuml; un tas d'vi&egrave;rs mots J&egrave;rriais viyant qu&eacute; j&eacute; n'hante pon les f&egrave;rmes quand j'y sis, en J&egrave;rri.<br/>
<br/>
N&eacute; v'chin un aut' mot &icirc;nt&eacute;r&ecirc;ssant, <i>encouonneter</i>, qu&eacute; j'n'ai pon ou&iuml; d&eacute;pis qu&eacute; j'tchittis J&egrave;rri pour m'en v'n&icirc;n au Nouvieau Monde. Ch'est un long mot, mais i' veurt dithe tout s&icirc;mpli&eacute;ment mett' tchiquechose dans un coin.<br/>
<br/>
Un aut' mot tch'est &icirc;nt&eacute;r&ecirc;ssant pour m&eacute; viyant qu' j'en ai ieu l'exp&eacute;thience est l'mot <i>enfanneter</i>, tchi veurt dithe tchaie, ou tr&eacute;butchi, dans un creux. Par exempl'ye, j'pou&ocirc;rrais dithe &quot;J'm'enfannetis dans un creux d'lap&icirc;n et j'm&eacute; teurtis la g'vil'ye du pid.&quot; I' m'arrivis p&egrave;rsonnellement d&eacute; m'enfanneter eune fais sus l'haut d'la falaise en d'ssus du Havre Giffard y'a dans les 35 ans. J'tions &agrave; marchi dans un c'm&icirc;n, l&eacute; Docteu et Madanme Fra&icirc;nque Le Maistre et m&eacute; et lus trais gar&ccedil;ons, un D&icirc;nmanche l'arl&eacute;v&eacute;e, et j'm&eacute; trouvis soudainement dans un creux jusqu' &egrave;s &ecirc;paules.<br/>
<br/>
Ch'tait un creux &agrave; bein pr&egrave;s d'la grandeu d'un bathi d'quat' cabots, et l'h&egrave;rbe et la s&egrave;rcl'ye dans l'c'm&icirc;n 'taient &ecirc;paisse et rauchait l'haut du creux. Heutheusement, je n'm&eacute; fis pon d'ma, et l'occ&acirc;sion produisit eune bouanne risel&eacute;e pour tous.<br/>
<br/>
Appathemment, les langues, comme toutes aut' choses, changent auve l&eacute; p&acirc;ssage du temps. Et si j'pouvions r'tchuler tchiques chents ans, j'&eacute;thions p't &ecirc;t' d&eacute; la peine &agrave; r'conna&icirc;tre nouot' propre langue. Ch'est probabl'ye qu&eacute; la prononci&acirc;tion &egrave;rsembli&eacute;thait &agrave; la langue <a href="ser.html">S&egrave;rtchaise</a> d&eacute;pis qu' la majorit&eacute; des S&egrave;rtchiais 'taient v'nus d'J&egrave;rri auve iun des d'Cartrets d'<a href="st_ouen.html">St. Ou&euml;n</a> en t&ecirc;te.<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfdictionnaithe.html">L&eacute; Dictionnaithe J&egrave;rriais</a><p>
<li><a href="gdfrares.html">Des rares mots</a><p>
<li><a href="gdfouie.html">J'avais l'ou&iuml;e finne!</a><p>
<li><a href="gdforth.html">Orthographique</a><p>
<li><a href="gdflangue.html">Nouot' vielle langue</a><p>
<li><a href="gdfreunminnant.html">En reunminnant</a><p>
<li><a href="ecrivoc.html">&Ecirc;crithe et li&eacute;the</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfraresmots.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
</HTML>

