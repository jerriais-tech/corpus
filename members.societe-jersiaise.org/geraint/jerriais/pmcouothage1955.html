<HTML>

<!-- Mirrored from members.societe-jersiaise.org/geraint/jerriais/pmcouothage1955.html by HTTrack Website Copier/3.x [XR&CO'2014], Tue, 15 Jul 2025 13:44:02 GMT -->
<HEAD>
<TITLE>Du Couothage pour 1955</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Du Couothage pour 1955</h2></font></center><p>

Moussieu l'Editeu,<br/>
<br/>
Chein qu'j'ai &agrave; vos dithe agniet, en qu'menchant, ch'est qu'j'ai yeu eune bein triste s'maine. Vendredi p&acirc;ss&eacute; tout allait bein, mais Sam'di matin ch'tait une autre affaithe, car, comme ou l'savez, y faisait une fraid d'tchan, et du moment qu'ou s'r&ecirc;villyit la Merrienne tait si roupilleuse que je n'pouvais pas l'y pliaithe.<br/>
<br/>
J'pensais au mains qu'ou s'n'allait d'vall&eacute; apr&egrave;s av&eacute; bu la t&acirc;sse du tais que j'y'avais apport&eacute;, mais je m'trompais hardi, car ou n'bouogit pas du liet jusqu'&agrave; dans les chinq heuthes de l'arlev&eacute;e, quand oulle appathut dans la tchuisine toute enfliub&eacute;e, voulant sav&eacute; ou&egrave;sque j'avais tait tout l'jour et avais-je id&eacute;e d'la laissi crev&eacute;e d'faim.<br/>
<br/>
Pour vos dithe, Moussieu, tout &eacute;tant trantchille, et les b&ecirc;tes soign&eacute;es, j'avais saut&eacute; jusqu'&agrave; Pi&eacute;mont pour vais les courses, mais j'&eacute;thais fait m&ucirc;s d'rest&eacute; aupi d'man feu, car quand je r'vint apr&egrave;s la traisi&egrave;me course j'&eacute;tais g'l&eacute; et pour agv&eacute; tous les bidets qu'j'avais chouaisi n'valaient pas quatre sous. Ch'estentchi ch'tait comme si j'avais fliantchi trais pi&egrave;ches d'&ecirc;tchu au vent.<br/>
<br/>
Bein seux j'n'en dis rain &agrave; la Merrienne, et ou n'se doutit pas qu'j'avais sorti, mais quand vint l's&eacute; et que j'me mint |&agrave; &ecirc;t&egrave;rnu&eacute; une do&ucirc;zaine de fais par minute, ou s'doutit que j'avais tait d'hors pour une p&ocirc;se, et quand vint un temps j'avouotit qu'j'avais tait &agrave; Pi&eacute;mont pour tchiques minutes. Pour une bouonne d&eacute;m'ieuthe ou m'en chantit de p&ucirc;s d'une sorte, et je crai v&eacute;thitablyement qu'chonna l'y fit du bein. Les femmes sont d'm&ecirc;me, Moussieu.<br/>
<br/>
Y'en a tch'y disent, qu'un mio d'n&eacute; n'fait pas d'ma, car ou tue un t&acirc;s d'ins&eacute;ctes dans la t&ecirc;rre, mais quant &agrave; m&eacute;, la n&eacute; et la g'l&eacute;e tuent autres choses &eacute;tout, et n'y'a pas un entrepreneur tch'y n'en profite pas. Pour les jeunes gens, bel et bon, mais pour les viers v'l&agrave; tchi n'va pas. Quand en nonante-six j'allais touos les siers &agrave; la Mathe au Seigneur, faithe des slides et tchais s&ucirc;s man dos une vingtaine de fais, ch'tait magnifique, mais j'frisonne dans touos mes membres quand j'y pense ach'teu, et la Merrienne est ocquo pi&egrave;the.<br/>
<br/>
Enfin, ne v'la l'temps tchi s'radouochie et b&eacute;t&ocirc;t j'pouorrais m'mettre &agrave; fouai man mio d'gardin, que j'ai id&eacute;e d'pliant&eacute; d'vant la fin du mais, si la Providence me pr&eacute;serve et que j'n'attrape pas trop d'ma dans l'dos. Et la Merrienne qu'menche &agrave; oubli&eacute; touos ses maux et sa mauvaise humeur, car oulle a d&ecirc;j&agrave; mint une poule &agrave; cou&eacute;, et la p'tite bandine a produit trais oeux, comme pour se fichi d'la fraid. Dans l'&ecirc;tablye je n's'y pas &agrave; court de fain, et y'a une bouonne pile de r&eacute;chines souos la tch&eacute;rquethie. Hier je consultit l'almanach des Chroniques de l'ann&eacute;e pass&eacute;e, et j'caltchulit qu'les jours avaient d&ecirc;j&agrave; &eacute;louognit de sept ou huit minutes. La Merrienne a d'la peine &agrave; l'craithe, mais oulle avoue que l'papi dit la v&eacute;thit&eacute; et qu'nou peut s'fi&eacute;r d's&ucirc;s.<br/>
<br/>
&quot;Chein tchi faut ach'teu, Moussieu, et je l'dis &agrave; la bouonnefemme, ch'est du couathage. Y faut oubli&eacute; toutes les mins&egrave;thes de l'ann&eacute;e p&acirc;ss&eacute;e, et all&eacute; en avant pliens d'confiance que tout &icirc;tha m&ucirc;s en chinquante-chinq. Ch'est l&agrave; l'vrai plian. M&eacute;, j'env&icirc;sage une raide saison d'patates, p&ucirc;s d'vente pour les b&ecirc;tes, et des Juges au show des Trais P&acirc;raisses tch'y v&ecirc;rront p&ucirc;s cliait qu'l'ann&eacute;e p&acirc;ss&eacute;e, quand ma g'niche r'nouv'l&eacute;e fut minse b&eacute;t&ocirc;t au mauvais but d'la ligne. J'&eacute;sp&egrave;the &eacute;tout d'vais notre r&acirc;t baissi un mio, mais s&ucirc;s chu point-l&agrave;, Merrienne ch&acirc;que la t&ecirc;te, et dit que ch'est p&ucirc;s probablye que nou l'v&ecirc;rra hauchi, que ch'ne s'sa pas la faute du Conn&ecirc;tablye et qu'ou n'voudrait pas sa djobbe avec toutes les d&ecirc;penses que y'a au jour d'agniet.<br/>
<br/>
Enf&icirc;n, nou v&ecirc;rra, mais dans l'entretemps, bouonnes gens, n'oubliez pas que chein tchi nos faut &agrave; tous ch'est d'la confiance, du couothage et la f&eacute;rme &eacute;spethance que notre p'tit J&ecirc;rri est bein lien d'av&eacute; veu ses miyeu temps.<br/>
<br/>
<i><a href="lebrocq.html">Ph'lip</a></i><br/>
<i>8/1/1955</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="1901.html">1901</a><p>
<li><a href="1900.html">1900</a><p>
<li><a href="findannee.html">Fin d'ann&egrave;e</a><p>

<li><a href="nouvan.html">Un' Buonn' Nouvelle Ann&eacute;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="pourlenouvelan.html">Pour le Nouvel An</a><p>
<li><a href="nouvelan.html">L&eacute; Caouain au Nouvel An</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmcouothage1955.html by HTTrack Website Copier/3.x [XR&CO'2014], Tue, 15 Jul 2025 13:44:02 GMT -->
</HTML>

