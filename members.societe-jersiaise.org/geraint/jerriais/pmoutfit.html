<HTML>

<!-- Mirrored from members.societe-jersiaise.org/geraint/jerriais/pmoutfit.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>Merrienne and her outfit</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne and her outfit</h2>
Ph'lip goes too far<br></font></center><p>

Moussieu l'Editeu,<br>
<br>
Je n'savons pas trop ben ou&egrave;sque j'en sommes la Merrienne et m&eacute; au sujet d'la Visite Royale. <br>
<br>
A qu'menchi je n'avons yeu autchune invit&acirc;tion et j'trouvons qu'ch'est honteux. Aupr&egrave;s tout je n'sommes pas d'la p'tite bi&egrave;the. Dans les ancience temps j'avons yeu des deux bords des Chantgniers, des Surveillants, des Protchutheurs de Ben Publyic et des Collecteurs d'Aumones.<br>
<br>
Il est vrai qu'un grand-onclye &agrave; la Merrienne fut forbanni et que d'man bord nous a tr&eacute;jous soup&ccedil;onn&eacute; qu'yun d'mes anch&ecirc;tres tchi dispathut dans les dgais-sept chents tchique chose fut pendu par les Espagnos pour vol, mais autrement n'y'a pas un mot &agrave; dithe contre nos familles et je n'avons pas m&eacute;thit&eacute; l'insulte tchi veint d'nos &ecirc;tre faite.<br>
<br>
Mais ch'n'est pas tout, car hier au s&eacute; quand la Merrienne s'en fut &agrave; haut pour vaie si les habits qu'oulle avait accat&eacute; malgr&eacute; mes r'montrances l'y conv'ient ou trouvit qu'la robe n'avait pas tait fait pour eune femme si pi&ecirc;ssante comme l'yi et qu'se&ucirc;x et certain y'&eacute;thait tchique accident quand ou veindrait &agrave; su&eacute; un mio.<br>
<br>
Epis ou n'ma pas pardonn&eacute; pour m'n'obs&eacute;rv&acirc;tion quand ou s'pr&eacute;sentit dans la tchuisine au but d'une heuthe et d'mie et me d'mandit si j'la trouvais &agrave; man go&ucirc;t.<br>
<br>
J'me l'vit et j'la r'gardit pour eune p&ocirc;se, &eacute;pis -. 'Extchus&ecirc;z-m&eacute;, madame' je l'y dit 'mais je n'crai pas qu'j'ai l'honneu d'vos conn&acirc;itre. Assi&eacute;vous si vos pliat et je m'en vais cri&eacute; &agrave; ma bouonne femme.'<br>
<br>
V'la tchi n'l'y pliut pon et ou rougit. 'Ecoute, Ph'lip, ou dit 'je t'ai d'mand&eacute; eune tch&eacute;stchon et j'veur eune raiponse. Pas d'autre de tan niolin. Quand la Princ&ecirc;sse me v&ecirc;rra, tch&egrave;sque tu crai qu'ou ditha?'<br>
<br>
'Ou n'ditha rein' je l'y raiponnit. 'Ou s'&ecirc;vannitha et tu t'trouv'thas en prison pour y'av&eacute; fait peux.' Ich&icirc;n, Moussieu, y faut que j'vos diche que la robe que la Merrienne avait sus l'co tait un m&ecirc;lange de toutes les couleurs de l'arc-en-ciel. Le chap&eacute;, &agrave;-ben-pr&egrave;s deux pids en travers, &eacute;tait bliu avec un riband couleur de rose et une grande pliume &agrave; maintchi pourpre et &agrave; maintchi d'une couleur que je n'avais jamais veu dans ma vie. Ch'tait un sp&eacute;ctaclye &agrave; vos &ecirc;blouyi.<br>
<br>
Sans doute, Moussieu l'Editeu, ou n'&eacute;thez pas oubli&eacute; qu'la Merrienne avait accat&eacute; tout chonna &agrave; cr&eacute;dit, sans m'en dithe un mot et qu'en cons&eacute;quence je n'tais pas d'trop bouonne humeur. Mais j'admets que j'fut trop lien.<br>
<br>
'Tu veur que j'p&acirc;sle franchment?' je l'y d'mandit.<br>
<br>
'Ben se&ucirc;x' ou dit, &eacute;pis (viyant que je m'en allais dans l'all&eacute;e) 'ou&ecirc;sque tu t'en vas?'<br>
<br>
'J'ai ou&iuml;' je l'y dit 'que l'<a href="lemaistre.html">Frainque Le Maistre</a> cherche un &ecirc;pe&ucirc;z&acirc; pour &ecirc;ffrit&eacute; l'ou&ecirc;slin. Je m'en vais l'y t&eacute;l&eacute;ph&ocirc;n&eacute; qu'y'en a yun ich&icirc;n tch'y peut av&eacute; &agrave; bouon marchi.'<br>
<br>
Je n'&eacute;thais pas deu dithe chenna, et je l'ai r'gr&eacute;tt&eacute; ben des fais, car la Merrienne, quand oulle &eacute;thait ses d'fauts, est yunne des bouonnes femmes de la vie. Quand j'l'a vit s'mettre &agrave; plieuth&eacute; je l'y fit tout-d'suite mes apologies, mais j'eut un djobbe &agrave; la consol&eacute;.<br>
<br>
A la fin ou s'en r'fut &agrave; haut pour se d&ecirc;changi et quand ou r'd&eacute;vallit oulle avait miyeu mine. Mais comme j'vos l'ai dit, je n'savons pas ou&ecirc;sque j'en sommes et tout probablye quand veindra l'grand jour je n'bouog'geons pas d'la maison.<br>
<br>
<I><a href="lebrocq.html">PH'LIP</a><br>
18/6/1949 </I>      <br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmnewlook.html">Merrienne Buys the New Look</a><p>
<li><a href="gdfhabillement.html">L'Habillement Des Femmes</a><p>
<li><a href="habitalp.html">L'Houmme et l'habit</a><p>
<li><a href="habvoc.html">L'habilement en J&egrave;rriais</a><p>
<li><a href="nora_criena.html">La villaise s'crait bein brave</a><p>
<li><a href="skirts.html">The Question of Shorter Skirts</a><p>
<li><a href="caroline.html">Caroline et sa crinoline!</a><p>
<li><a href="pmbudget.html">Le Budget et l'fameux tunnel</a><p>
<li><a href="gdfmode.html">&Ecirc;tes-ous &agrave; la mode?</a><p>
<li><a href="gdfhabits.html">L's Habits du temps pass&eacute;</a><p>
<li><a href="affole.html">Nou dit qu'il en affole &agrave; tout &acirc;ge</a><p>
<li><a href="habitsfemmes.html">Habits et... femmes</a><p>
<li><a href="painhatclub.html">The Ladies are now members of a Hat Club</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmoutfit.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>
