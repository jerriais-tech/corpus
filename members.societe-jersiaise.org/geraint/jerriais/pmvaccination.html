<HTML>
<HEAD>
<TITLE>La Vaccination</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Vaccination</h2>
Merrienne a peux<br/></font></center><p>

Moussieu l'Editeu,<br/>
<br/>
&quot;Ph'lip,&quot; la Merrienne me d'mandit, M&ecirc;cr&eacute;di au s&eacute;, &quot;tch&egrave;sque-tu crai de chutte vaccin&acirc;tion? Tout l'monde en p&acirc;slent, et &agrave; matin j'ai ou&iuml; qu'y'a au mains une douzaine de personnes au li&eacute;t apr&egrave;s av&eacute; tait vac&ccedil;in&eacute;s. Y m'semblye que l'affaithe est s&eacute;rieuse, mais sans doute les docteurs savent chein tch'y sont &agrave; faithe.&quot;<br/>
<br/>
&quot;Oh, quant &agrave; chonna, ch'est bein seux,&quot; j'l'y dit. &quot;Chinq ch'lins pour une djobbe tchi prend une demi&eacute;-minute n'est pas tant pi&egrave;the.&quot;<br/>
<br/>
&quot;Chinq ch'lins,&quot; ou s'fit, &quot;mais j'pensais qu'nou pouvait av&eacute; chonna fait pour rain. J'l'avais liut dans la g&acirc;zette.&quot;<br/>
<br/>
&quot;Et ch'tait vrai,&quot; j'l'y dit, &quot;mais ch'est l'Comit&eacute; d'la Sant&eacute; Publique tch'y paie les docteurs, ch'est pourtchi ch'est l'public tch'y dait trouv&eacute; les sous.&quot;<br/>
<br/>
&quot;Et crais-tu qu'ch'est n&eacute;c&eacute;ssaithe?&quot; ou d'mandit. Apr&egrave;s tout de tchi qu'le Comit&eacute; a peux?&quot;<br/>
<br/>
 &quot;M&ecirc;me parmi les docteurs,&quot; j'l'y dit, &quot;y'en a tch'y d&icirc;sent que ch'est absol&ucirc;ment n&eacute;c&eacute;ssaithe, car y'a d'chutte t&egrave;rriblye maladie tchiquebord en France, mais &eacute;tout y'en a tch'y n'craient pas qu'la vac&ccedil;in&acirc;tion est autre chose que du gniolin. M&eacute;, j'fut vac&ccedil;in&eacute; en huiptante-chinq, quand j'tais tout p'tit mousse, mais v'l&agrave; tchi n'eut autchune &ecirc;ffet, car chonna n'print pas.&quot;<br/>
<br/>
&quot;M&eacute; &eacute;tout,&quot; ou dit, &quot;comme pr&egrave;sque tout l'restant, et j'fut si mal que l'docteu eut &agrave; r'venin pour me dg&eacute;thi. P&eacute;p&eacute;e tait bein m&acirc;rri quand il eut san compte, et voulait envi&eacute; une Remontrance au docteu pour m'av&eacute; empouaisonn&eacute;e, mais n'y'eut ni paiement ni remontrance, et chonna finit d'm&ecirc;me.&quot;<br/>
<br/>
&quot;Y'a une chose tch'est seuze et c&eacute;rtaine, Merrienne,&quot; j'l'y dit. &quot;Si par malchance la maladie v'nait ichin, les touristes ithaient ailleurs pour l&ucirc;s vacances, et la Ville s'sait ruin&eacute;e. Par chonna nou vait bein que l'Comit&eacute; est forchi d'prendre toutes les pr&eacute;cautions possiblyes.&quot;<br/>
<br/>
 &quot;V&egrave;the,&quot; ou dit, &quot;j'vais bein chonna, et chein que j'vais &eacute;tout, Ph'lip, ch'est qu'je f'thons m&ucirc;s t&eacute; et m&eacute; d'&ecirc;tre vac&ccedil;in&eacute;s au p&ucirc;s vite. Ch'est trop ristchi de rest&eacute; comme je sommes. Va t&eacute;l&eacute;fon&eacute; au docteu de v'nin la preumi&eacute; chose d'main-&agrave;-matin.&quot;<br/>
<br/>
&quot;Oui,&quot; j'l'y dit, mais n'bougeant pas, &quot;et tandis qu'j'y sommes, Merrienne, j'l'y dithait &eacute;tout d'apport&eacute; assez d'chutte pouaison-l&agrave; pour le tchan, et l'cat, sans p&acirc;sl&eacute; du can&acirc;rien et d'la biche. Aussi bein en faithe une djobbe.&quot;<br/>
<br/>
&quot;La Merrienne me r'gardit comme s'oulle &eacute;thait voulu m'mordre. &quot;T'y r'vela,&quot; ou s'fit, &quot;quand y'a tchiquechose de s&eacute;rieux &agrave; consid&eacute;th&eacute;, tu l'tou&ocirc;nne en riditchule. Mais tu n'rithas pas si yun d'chais bouons jours, ayant attrap&eacute; la maladie, y faudra t'envi&eacute; &agrave; l'hopita, et tu pou&ocirc;rrais jamais n'en d&ecirc;shall&eacute; sinon dans ta bouaite.&quot;<br/>
<br/>
 &quot;Que tu &egrave;s charmante assise, ma vieille,&quot; j'l'y dit. &quot;Ch'est pliaisant d'entendre chais patholes consolantes. Mais, n'oublie pas que si nou m'enviyait &agrave; l'<a href="gdfhopita.html">h&ocirc;pita</a>, tu'&eacute;thais &agrave; y v'nin &eacute;tout m&ecirc;me si tu'n'&eacute;thais pas la maladie. Et sans autchune doute le cat, le tchan et tan chier can&acirc;rien ithaient bein vite souos la t&egrave;rre. Pense &agrave; chonna d'vant t&acirc;chi d'm'&ecirc;ffrit&eacute; d'la sorte.&quot;<br/>
<br/>
La Merrienne ruminit pour yunne minute ou deux, &eacute;pis oulle dit, &quot;Si tu m'dis la v&eacute;thit&eacute;, Ph'lip, j'vais bein qu'y'a p&ucirc;s d'une chose &agrave; consid&eacute;th&eacute;. Y n'faut pas all&eacute; trop vite, et j'en r'p&acirc;sl'lons d'main. Avec chonna, si nou d'mandait au docteu d'cri&eacute; pour vais tch&egrave;squ'il en pense?&quot;<br/>
<br/>
 &quot;Fais comme tu voudras,&quot; j'l'y dit, &quot;mais bein seux qu's'y veint, y n'veindra pas pour rain. Y faudra p&eacute;yi pour &ecirc;tre vac&ccedil;in&eacute;e ou pour l'av&eacute; consult&eacute;. Les docteurs sont comme les Hommes d'Affaithes. Tch'y vos faichent du bein ou tch'y vos faichent du ma, y faut mettre sa main dans sa pouchette. Crais-m&eacute;, bouonnefemme, et laisse le docteu trantchille. J'peux m'grai avec les sous qu'j'&eacute;thais &agrave; d&ecirc;pens&eacute; autrement. Faut all&eacute; nos couochi et oubli&eacute; tout chu gniolin-l&agrave;.&quot;<br/>
<br/>
Mais dans les trais heuthes du matin la Merrienne me r&ecirc;villyit, s'pliaignant qu'ou n'se trouvait pas bein, et j'fut forchit d'app'l&eacute; l'docteu apr&egrave;s tout.<br/>
<br/>
Et, Moussieu, tout ch'qu'oulle avait, ch'tait une simplye su&eacute;e d'frais. mais j'en &eacute;thait pour djais ch'lins quand'm&ecirc;me!<br/>
<br/>
<i><a href="lebrocq.html">Ph'lip</a><br/>
</i><br/>

&nbsp;<p>

<FONT SIZE=2>
<i>Viyiz &eacute;tout</i>:
<ul>

<li><a href="medvoc.html">La m&eacute;d'cinne en J&egrave;rriais</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="gdfdoctrinnnie.html">La doctrin'nie du temps pass&eacute;</a><p>
<li><a href="pmnurses.html">Merrienne on Nurses and Operations</a><p>
<li><a href="pmmalades.html">Des malades &agrave; Portinf&eacute;</a><p>
<li><a href="pmfaillyi.html">Ph'lip est ocquo faillyi</a><p>
<li><a href="pmmus.html">Ph'lip Va Sus L'mus</a><p>
<li><a href="pmidea.html">Ph'lip Gets an Idea</a><p>
<li><a href="cough.html">Johnson's Cough Mixture</a><p>
<li><a href="docteumalgrehme.html">Docteu malgr&ecirc;h m&eacute;</a><p>
<li><a href="gdfnosses.html">Les nosses</a><p>
<li><a href="gdftatonnnie.html">Tchi t&acirc;tonn'nie!</a><p>
<li><a href="gdffraid.html">Av'-ous du fraid?</a><p>
<li><a href="malade.html">Pllaintes d'un Pouore Malade</a><p>
<li><a href="gdfahans.html">Av'-ous d's ahans?</a><p>
<li><a href="hopita_adlm.html">&Agrave; l'h&ocirc;pita</a><p>
</ul>
</FONT>

&nbsp;<p>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
