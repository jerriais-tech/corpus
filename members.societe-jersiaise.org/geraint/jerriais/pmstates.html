<HTML>

<!-- Mirrored from members.societe-jersiaise.org/geraint/jerriais/pmstates.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne on the States</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne on the States</h2></font></center><p>

Moussieu l'Editeu,<br/>
<br/>
Jeudi matin, apr&egrave;s av&eacute; liu votre g&acirc;zette la Merrienne me r'gardit &agrave; travers ses lunettes et voulit sav&eacute; sis l's'Etats 'taient f&ocirc;s.<br/>
<br/>
&quot;Mais ma pou&ocirc;re Merrinne,&quot; j'l'y raiponnit, &quot;est-che-l&agrave; d'tchi m&eacute; d'mand&eacute;? Et est-che-l&agrave; la mani&egrave;the de pasl&eacute; d'chais m&ecirc;ssieux tch'y nos gouvernent si admithablyement. Tu d&eacute;v'thais sav&eacute; m&ucirc;s.&quot;<br/>
<br/>
&quot;Ah! ou s'fit, &quot;J'v&eacute; ben qu'tu n'as pas liu la g&acirc;zette.&quot;<br/>
<br/>
&quot;Ben se&icirc;x,&quot; j'l'y dis, &quot;que je n'l'ai pas liue. Ch'est la &ecirc;me chose touos les matins. Tu la gaffe la boufflye d'g&acirc;zette, et t&eacute; v'la assise s&ucirc;s tan sofa &agrave; la li&eacute;the pour une heuthe de temps. Mais tch&egrave;sque y'a d's&ucirc;s agniet donc tchi t'fait m&acirc;rri?&quot;<br/>
<br/>
&quot;Y'a chennechin,&quot; ou m'raiponnit, &quot;que d'nos jours les Etats passent l&ucirc;s temps &agrave; gaspillyi les sous du publyic. Aut'fais quand un Pr&eacute;sident d'comit&eacute; d'mandait pour chinq chents louis y'avait tout-d'suite du brit, et nou l'y disait que n'y'avait q'quatre sous &agrave; la banque, mais ach'teu n'y'a pas un seul membre t'chy n'peut pus attrap&eacute; vingt mille louis ou m&ecirc;me p&ucirc;s sans qu'personne diche n&acirc;nin. Ch'est abominablye! H&eacute;las, ou&ecirc;sque notre pou&ocirc;r petit J&ecirc;rri s'en va.&quot;<br/>
<br/>
J'm'en fut m&acirc;t&eacute; tchiques c&acirc;sses de patates, mais y n'y br&ucirc;lait pas dans l'soyi, et don dans les onze heuthes j'r'entrit pour une t&acirc;sse de caf&eacute;, pour m&eacute; r&ecirc;ca&ucirc;ff&eacute;, et en m&ecirc;me temps li&eacute;the la g&acirc;zette.<br/>
<br/>
&quot;Eh ben,&quot; s'fit la Merrienne, en d'scendant. &quot;Es-tu de m'n'avis achteu qu'tu'as liu?&quot;<br/>
<br/>
&quot;Oui.&quot; j'raiponnit, &quot;chutte fais bouonefemme, tu'as raison. Je sommes d'accord t&eacute; et m&eacute;. Nos Etats ont perdu la t&ecirc;te, et si chonna continnue, J&ecirc;rri pou&ocirc;rra b&eacute;t&ocirc;t r&eacute;uni ses cr&eacute;anciers. Mais chen tchi m'&ecirc;tonne le p&ucirc;s ch'est d'vais les Conn&ecirc;tablyes et les D&eacute;put&eacute;s d'la campagne dithe oui &agrave; tout. Ch'est incriyablye.&quot;<br/>
<br/>
&quot;Tu peux l'dithe,&quot; qu'ou s'fit.&quot; Quand il est tchestchon d'un &ecirc;lection, les candidats vos disent trejous tch'y sont hardi en faveur de l'&ecirc;conomie, mais une fais dans l's'Etats ch'est une diff&eacute;thente histou&eacute;the. Y n'pensent qu'&agrave; d&ecirc;pens&eacute;.&quot;<br/>
<br/>
&quot;V&eacute;the,&quot; j'm'accordit, &quot;et chonna pour deux raisons. A qu'menchi y n'osent pas oppos&eacute; un Jur&eacute; Justicier, &eacute;pis y savent ben que ch'n'est pas l&ucirc;s propres sous, mais les sous du publyic tch'y d&ecirc;pensent. R'garde par exemplye les tch&icirc;nze chents louis par an pour le docteu d's'Etats. Et y'en a ben d'autres. Tout ch'qu'est d'mand&eacute; est accord&eacute;, &eacute;pis nos m&ecirc;ssieux s'en r'vont siez yeux b&eacute;the l&ucirc;s tais tout &agrave; fait contents.&quot;<br/>
<br/>
&quot;Sans doute,&quot; qu'ou s'fit, s&eacute;quement, &quot;mais va d'mand&eacute; &agrave; autchun d'yeux de t'pr&ecirc;t&eacute; un couplye de ch'lins hors de sa pouchette, et tu verras tch&ecirc;sque-y t'ditha.&quot;<br/>
<br/>
&quot;Ah, pour chonna, j'y'ai &ecirc;prouv&eacute; d'vant agniet,&quot; j'l'y dit. &quot;Trais dans un jour, une bord&eacute;e. Y'un tch'y s'n'allait sorti dans san neu m&ocirc;teur avait grand r'gret, mais y 'tait &agrave; court de sous pour le moment, le deuxi&egrave;me v'n'ait d'perdre sa bouonne vaque, et n'savait pas ou&ecirc;sque-y trouv'thait assez pour la rempli&eacute;chi, et l'traisi&egrave;me, que j'trouvit dans une auberge &agrave; convi&eacute; une bouonne do&ucirc;zaine de ses &eacute;lecteurs, n'&eacute;thait tait qu'trop content d'm'obli&eacute;gi, mais il avait perdu chent louis s&ucirc;s ses patates et m&ecirc;me p&ucirc;s s&ucirc;s ses toumates, et dans deux-trais jours y s'sait forchi d'all&eacute; emprunt&eacute; des sous &agrave; la banque. Y n'm&eacute; p&eacute;yit pas m&ecirc;me un verre de bi&eacute;the.&quot;<br/>
<br/>
&quot;Nan, mais si une semaine apr&egrave;s dans l's'Etats tchi-tchun avait d'mand&eacute; chinq Millions pour b&acirc;ti un nursing home pour les tchans et les cats tchi pouorraient tchais &agrave; la cherge d'la p&acirc;raisse, il &eacute;thait l'v&eacute; les deux mains pour,&quot; ou s'fit. &quot;Quand ch'est les sous du publyic, y s'en fichent, nos membres. Et j'dis m&eacute; tch'il ewt grand temps qu'chonna change.&quot;<br/>
<br/>
&quot;P't'&ecirc;tre ben,&quot; j'l'y dis, &quot;mais comment s'y prendre pour le changi. J'n'y vait autchun r'mi&egrave;de, m&eacute;.&quot;<br/>
<br/>
&quot;Et m&eacute; je n'sis pas d'm&ecirc;me,&quot; ou dit, &quot;car j'en v&eacute; yun. Chen tchi nos faut dans l's'Etats ch'n'est pas d's'hommes tch'y nos ruinent, mais des femmes tch'y nos sauv'thont la vie. Et j'sis pr&ecirc;te &agrave; m'mettre s&ucirc;s les rans au premi&eacute; jour.&quot;<br/>
<br/>
<i><a href="lebrocq.html">Ph'lip</a></i><br/>
<i>Morning News 30/11/1946</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="etats.html">Les &Ecirc;tats d' J&egrave;rri</a><p>
<li><a href="nosetats.html">Nos &Ecirc;tats au jour d'agniet</a><p>
<li><a href="etats2.html">Es &ecirc;coutes dans l's'Etats</a><p>
<li><a href="estats.html">Les Estats</a><p>
<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="pmetats.html">Un Jour &egrave;s &Ecirc;tats</a><p>
<li><a href="pmpayment.html">Payment to States Members - Ph'lip and Merrienne talk it over</a><p>
<li><a href="juges1905.html">Membres des Estats</a><p>
<li><a href="ode.html">Ode au peuple et aux &Eacute;tats</a><p>
<li><a href="gruechi2.html">Les Petits Etats</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmstates.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

