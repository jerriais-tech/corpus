<HTML>
<HEAD>
<TITLE>Ph'lip rencontre trais messieux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Ph'lip rencontre trais messieux</h2>
Et dit tch'il a bu d'la limonade<p></font></center><p><p>
<p>
Moussieu l'Editeu,<p>
V'nez &agrave; m'n aide, j'vos en prie, car j'sis en grande d&eacute;tresse, et ch'est les maudites poulettes &agrave; la Merrienne tch'en sont la cause.<p>
J'vos avais racont&eacute; comment qu'ou s'&eacute;tait prinse pour les faithe pondre. L&eacute; r'sultat en est, Moussieu, que j'avons tant d'oeux que j'en ai pour man d&ecirc;jeun&eacute;, pour man din&eacute;, pour man th&eacute;e et pour man soup&eacute;. Quand j'dis &agrave; la Merrienne que j'voudrais un mio d'viande ou m&ecirc;me  un lapin &ecirc;tuiv&eacute; pour un change, ou m'raipond que j'avais 't&eacute; si longtemps sans vaie un oeu que man syst&egrave;me en avait souffert, et qu'&agrave;ch'teu je n'pouvais pas en mangi trop pour r'mettre tout en order. Oulle a liut dans un vi&egrave;r livre que sa  m&egrave;the li avait laissi que y'a autant de nou&ocirc;rrituthe dans un oeu comme dans un livre de lard, et  oulle a d&eacute;couvert &agrave; bein pr&eacute;s une douzaine de mani&egrave;thes d'les pr&eacute;pather. Ou les bouoille, ou les fricache, ou voudrait m&ecirc;me que j'aval'lais un oeu tout cru trais fais par jour. Si chenna continue, Moussieu, je n'sais pas chein que j'm'en vais d&eacute;v'nin, mais j'crais hardi que iun d'ches jours j'me trouv'thai plium&eacute; comme un  ou&acirc;is&eacute; et j'me mettrai a chanter comme un coq sus l'haut d'la maie &agrave; funmyi au sol&eacute; l'vant. Dites-m&eacute;, j'vos en prie, tch&egrave;sque j'peux donner &agrave; ches fichues poulettes pour les emp&ecirc;chi d'pondre!<p>
<a href="oeufs.html"><IMG SRC="oeufs3.jpg" WIDTH=200 HEIGHT=231 border=0 align="right" alt="l's oeufs"></a><p>

J'm'en fus en Ville sam'di matin, et j'eus un bouon r'pas dans les une heuthe. Quand je r'vins, j'dis &agrave; la Merrienne que j'avais aval&eacute; une demi&eacute;-douzaine d'oeux, mais par la mani&egrave;the qu'ou me r'gardit, j'vis bein qu'ou n'en criyait pas un mot. Quand ou me d'mandit tch&egrave;sque j'avais rencontr&eacute; dans la Ville, j'eus l'plaisi d'li dithe que j'avais trouv&eacute; notre nouvieau Protchutheux, et l'nouvieau Vintnyi, l&eacute; Frainque Avri, comme j'm'en allais crouaisi le Vi&egrave;r Marchi pour vaie si les  ch&acirc;tagni&egrave;rs l&agrave; donnaient tchiques signes du r'nouv&eacute;. Tout d'suite ou voulit en saver p&ucirc;s long.<p>
'I'taient tous habillyis dans l&ucirc;s dinmanche' j'li dis 'et tu'&eacute;thais 't&eacute; lien d'vant trouver d'si bieaux m&egrave;ssieux. Apr&egrave;s tchiques patholes d&eacute; f&eacute;licitation au frainque, j'nos en f&ucirc;mes tous b&egrave;the &agrave; sa sant&eacute; dans un v&ecirc;rre d&eacute; limonade.'<p>
Oulle interrompit, 'Un v&ecirc;rre d&eacute; tchi? Si ch'tait d'la vraie limonade, ch'tait une dr&ocirc;le d'odeur tchi s'est trouv&eacute; dans la tchuisine quand tu as rentr&eacute;. Chein tch'est ocquo p&ucirc;s dr&ocirc;le, ch'est quatre Saint Ou&euml;nnais &agrave; b&egrave;the d'la limonade.'<p>
Pour changi l'sujet un mio,j r'mertchis que ch'tait dommage que L'Maurice Le Mott&eacute;e n'pouvait pas &ecirc;tre l&agrave;, n'&eacute;tant pas ocquo 't&eacute; &eacute;lu.<p>
'Ch'la s'peut' ou dit, 'mais ch'tait p't-&ecirc;tre aussi bein, car si pr&egrave;sque toute la Police d&eacute; Saint Ou s'&eacute;tait mint &agrave; b&egrave;the  d'la limonade ch'est seux que y'&eacute;thait yeu un tremblyement d't&egrave;rre ou tchique autre calamit&eacute;.'<p>
'Mais p&acirc;slant d'la p&acirc;raisse tch'a la miyeu police de l'ile, ch'est &agrave; dithe, Grouville, tu'as liut, sans doute, qu'ou fut bein pr&egrave;s de perdre iun d'ses Chentnyis dans la bliase l'autre niet.'<p>
'Heutheusement' j'li dis, 'il est ocquo en vie, mais j'trouve dr&ocirc;le qu'un homme d&eacute; s'n &acirc;ge, tch'a d'meuth&eacute; dans l'district toute sa vie, n'avait pas p&ucirc;s d'avis que d's'en aller, avec trais autres, dans un bat&eacute; de dgi&ecirc;ux pids d'long, pour cherchi d's orm&egrave;rs du temps tchi faisait.'<p>
'Y'a une Providence tchi pr&ecirc;serve les bouons Chentnyis' ou dit, 'mais avec chenna je n'crais pas que l'Chentnyi Gaudin r'&eacute;prouv'tha chenna. Sans doute  san Conn&ecirc;tablye li a donn&eacute; tchiques mots d'avis.'<p>
'Mais &agrave;ch'teu, Ph'lip, tch&egrave;sque tu crais d&eacute; chein qu'la g&acirc;zette dit l'autre s&eacute; ou sujet de Conn&ecirc;tablye d'la Ville? Est-che que la 'Post' n' fut pas un mio trop lien?'<p>
'Ch'est une tchestchion' j'li dis, 'mais apr&egrave;s tout l&eacute; Sieur  P&ocirc;d&ecirc;tre avait 't&eacute; coupablye d'une serieuse b&ecirc;tise. Quant &agrave; chein qu'la g&acirc;zette li a r'qu&eacute;mand&eacute; d'faithe, i'n'faut pas s'gg&ecirc;n&eacute;, car  les P&ocirc;d&ecirc;tres sont r'nomm&eacute;s pour  aver une p&eacute; duthe comme du tchui. Nou disait m&ecirc;me aut'fais que y'avait une rinoc&eacute;ros m&ecirc;l&eacute; parmi l&ucirc;s anch&ecirc;tres, mais ch'tait du niolin. Ch'est tout simplyement tch'i peuvent avaler sans l&ucirc;s &ecirc;gou&eacute;, p&ucirc;s qu'du monde ordinaithe comme nous. Epis, i's'est r'mint en faveur avec ses p&acirc;raissiens en consentant, et m&ecirc;me s'accordant avec pliasi, &agrave; une d&eacute;pense de chinq chent louis pour un exhibit &agrave; la <a href="batale2007.html">Bataille d&eacute; Flieurs</a>.'<p>
'V&egrave;the, mais' ou dit, 'est-che que la p&acirc;raisse a l'drouait de voter ches sous-la hors du r&acirc;t? J'n'&eacute;thais pas creu qu ch'tait un besoin publyic.'<p>
'Bein seux que ch'n'est pas un besoin publyic sus un sens' j'li dis, 'mais apr&egrave;s tout, la p&acirc;raisse d&eacute; Saint H&egrave;lier profite p&ucirc;s d'la Bataille que tutes les autres p&acirc;raisses minses ensemblye. Ch'n'est pas comme les p&acirc;raisses d&eacute; Campagne, tchi n'peuvent pas vendre une caboche ou tchiques livres de pais d'mai d'extra. Mais l's hoteliers d&eacute;v'thaient contibuer p&ucirc;s tch'i n'font, et l'comit&eacute; a l'drouait d'l&ucirc;s d'mander de l'faithe.'<p>
'Che s'sa une dr&ocirc;le d&eacute; Bataille sans une bataille' ou dit, 'et y a &eacute;tout l'<a href="eisteddfod.html">Eisteddfod</a>. Ch'est sus l'point, &agrave; chein qu'nou dit, de faithe banq'route. Les gens n'ont pas l'int&eacute;th&eacute;t tch'ils avaient sinon pour la S&eacute;th&eacute;e J&ecirc;rriaise, et m&ecirc;me l&agrave; i' c'menchent &agrave; s'l&acirc;sser de vaie tr&eacute;jous les m&ecirc;mes vielles faches. La femme au Sieur Trachy et l'<a href="gwdec.html">George de Cart'ret</a> n'ont pas 't&eacute; rempli&eacute;chis. Les temps ont changi, ma Merrienne.'<p>
'La vielle langue dispathait' ou dit, 'Y a trop d'Angliais dans l'Ile &agrave;ch'teu tchi n'en comprennent pas un mot et &agrave; dgi&ecirc;ux ans d'ich&icirc;n i' s'sa tout oubli&eacute;, et l'Sieur <a href="lemaistre.html">Le Maistre</a>, tch'a 't&eacute; d&ecirc;j&agrave; longtemps &agrave; pr&eacute;pather un <a href="dictionnaithe.html">dictionnaithe</a>, pou&ocirc;rra en donner une copie &agrave; la Soci&eacute;t&eacute; Jersiaise et br&ucirc;ler l'restant.'   <p>
'H&eacute;las, ch'la pouorrait &ecirc;tre vrai' j'li dis, 'mais, Merrienne, as-tu pense &agrave; chutte dr&ocirc;le d&eacute; d&eacute;put&acirc;tion thci s'en va Angli&eacute;t&ecirc;rre iun d'ches jours?'<p>
'Pas p&ucirc;s qu'chenna' ou dit, 'sinon que j'trouve dr&ocirc;le  que l'Cyril Le M&eacute;rquand et Peter Crill sont touos les deux membres de chutte d&eacute;put&acirc;tion. I' n'accordent pas dans l's Etats: comment tch'i s'en vont s'accorder en Angli&eacute;t&ecirc;rre? Quant &agrave; m&eacute; j'n'ai jamais ocquo comprint tch&egrave;squ'i' s'en vont d'mander au Gouvernement.'<p>
'Tu n'es pas la seule, ma vieille' j'li dis, 'car i' n'le savent pas yeux-m&ecirc;mes. Ils &eacute;thaient fait bein m&ucirc;s d'rester ich&icirc;n et n'dithe rein , car iun d'ches jours l&eacute; Gouvernement pou&ocirc;rrait vouler saver plusiers choses; par exemplye, pourtchi que tant d'millionaithes sont v'nus s'&egrave;tablyi ich&icirc;n. Si chenna s'arrive, les Etats se r'pentithont d'aver jamais pens&eacute; &agrave; chutte d&eacute;put&acirc;tion. Nou-s-a tr&eacute;jous ou&iuml; que quand un tchan dort, ch'est une m&eacute;prinse de l'r&ecirc;villyi.'<p>
<p>
<i><a href="lebrocq.html">Ph'lip</a></i> <br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="glinnes.html">Une tchestchon d'Glinnes et d'Cocos</a><p>
<li><a href="sornettes8.html">Y'a un temps pour tout</a><p>
<li><a href="12oeufs.html">Une douzaine d'oeufs</a><p>

<li><a href="pmlonger.html">Why women live longer than men</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
