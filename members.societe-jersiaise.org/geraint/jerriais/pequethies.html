<HTML>

<!-- Mirrored from members.societe-jersiaise.org/geraint/jerriais/pequethies.html by HTTrack Website Copier/3.x [XR&CO'2014], Tue, 15 Jul 2025 13:59:19 GMT -->
<HEAD>
<TITLE>Les P&ecirc;quethies d'la C&ocirc;te</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les P&ecirc;quethies d'la C&ocirc;te</h2></font></center><p>

V'l&agrave; don les Canadiens arriv&eacute;s.<br/>
<br/>
Mais l'invasion n'a pas 't&eacute; aussi forte comme nous nos avait fait accraithe.<br/>
<br/>
I' sembliais, &agrave; oui certains gens qu'i' s'en allait y en v'n&icirc;n deus-trais chents de toutes les parties du <a href="cannada.html">Canada</a> dans un grand bat&eacute; Transatlantique qui s'en allait ancrer dans la rade.<br/>
<br/>
Nous avait pr&eacute;path&eacute; un superbe programme pour la r&eacute;ception de nos amins, mais il a fallu modifier tout chenna car le grand navithe n'est pas v'nu dans nos ieaux, et au lieu de deustrais chents Canadiens il en est v'nu que quarante-iun, et i'sont arriv&eacute;s dans l'&icirc;le par le moyen ordinaithe du bat&eacute; de Southampton.<br/>
<br/>
Ch'a a 't&eacute; un grand d&eacute;sappointement pour bain du monde mais nou n'peut pas bli&acirc;mer personne.<br/>
<br/>
L'entreprinse n'a pas ieu le support que nous attendait, v'l&agrave; tout.<br/>
<br/>
En m&ecirc;me temps, la quarantaine de nos compatriotes qu'ont bain voulu croua&icirc;si l'Atlantique pour venin passer les vacances avec nous, n'en sont pas les mains bainvenus et je sommes tous bain heutheux de les r'vaie oquo une feis.<br/>
<br/>
Mais comme les temps sont changis!<br/>
<br/>
Ch'n'est pas du tout la m&ecirc;me chose comme le temps pass&eacute;.<br/>
<br/>
Dans l'temps qu'les p&ecirc;quethies d'la <a href="gdfcote.html">C&ocirc;te</a> t&eacute;aient &agrave; la hauteur de lus prosp&eacute;thit&eacute;, et entre les mains de consorties Jerriaises, comme les <a href="gdfrobins.html">Robins</a>, les Collas, les Boutilliers, Les Frouings et ainsi d'suite, les relations entre J&ecirc;rri et l'Canada &eacute;taient bain pus rappr&eacute;chis.<br/>
<br/>
Ch'&eacute;tait l'ambition de tout jeune gar&ccedil;on qui s'd&ecirc;hallait bain &agrave; l'&ecirc;cole de trouver une pliaiche comme clerk &agrave; la C&ocirc;te pour autchune des maisons que j'ai nomm&eacute; pus haut.<br/>
<br/>
D&egrave;s qu'il avait pass&eacute; un examen devant le repr&eacute;sentant d'ichin, et qu'ses pathents avaient sign&eacute; les contrats n&eacute;cessaithes, i' fallait c'menchi &agrave; li faithe touos les habits indispensablyes pour san viage, des cauches de laine, des c'minses et des corsets, enfin tout ch'qu'i fallait pour le garder caud duthant les longs et fraids hivers de chu pays-l&agrave;.<br/>
<br/>
Souvent il en emportait &agrave; d'la maintchi trop, car devant qu'i' pusse en user l'quart il avait cru comme un champignon et ses habits &eacute;taient devenus bain trop p'tits pour li.<br/>
<br/><img src="noue/carte6.jpg" width="414" height="350" alt="" title="" align="right" />
Nou li faisait une grande c&acirc;sse qu'&eacute;tait remplyie comme un oeu', et dans l's envithons du <a href="mar_mais.html">mais d'Mars</a> en compagnie d'une vingtaine d'autres gar&ccedil;ons comme li, i' s'emb&egrave;rtchait &agrave; bord du Sharston, de la Seaflower, du C.R.C., du Patruus, de la Fanny Breslauer ou tchique autre navithe comme ch'l&agrave; et arros&eacute; par les plieurs de sa pouore memm&eacute;e, de ses tantes, ses soeurs et ses cousines s'en allait &agrave; la C&ocirc;te pour un viage de chinq longues ann&eacute;es.<br/>
<br/>
D&egrave;s que l'navithe avait dispathu &agrave; l'horizon, i' sembliait que nou n'le r'verrait jamais mais bah! deustrais mais lus passent bain vite et quand v'nait l'hiver la fliotte ervenait, ramennant tr&eacute;jous tchiques passagiers: des agents, des book-keepers et des jeunes clerks qu'avaient fini lus chinq ans d'apprentissage et qui r'venaient passer lus vacances en J&ecirc;rri avec l'intention d'y r'aller, pour remplyi une poste pus &ecirc;lev&eacute;e, pus responsablye et mus r&eacute;tribu&eacute;e.<br/>
<br/>
Ch'tait l&agrave; qui y avait d'la r&ecirc;jouissance et de l'excitation parmi les pathents et amins des jeunes hommes qui r'venaient.<br/>
<br/>
Les nouvelles &eacute;taient v'nus par t&eacute;l&eacute;graphe que tel et tel navithe avait sorti tel et tel jour et nou caltchulait sus une travers&eacute;e de djaix-huit &agrave; vingt jours souos des circonstances favorablyes.<br/>
<br/>
Quand l'temps appr&eacute;chait nou djettait les signaux sus l'<a href="fort_regent.html">Fort Regent</a> et d&egrave;s qu'une balle &eacute;tait hiss&eacute;e souos la vergue, le brit couothait par toute l'&icirc;le que la Seaflower &eacute;tait signall&eacute;e.<br/>
<br/>
Pus tard la couleur de la Compagnie pathaissait au haut du m&acirc;t, chein qu'affirmait la nouvelle. Nou mettait tout-d'suite la jument dans la vainne et nou s'en v'nait sus la cauchie attendre l'arriv&eacute;e du navithe.<br/>
<br/>
Ch'est-l&agrave; qu'i' y en avait du r&ecirc;villon, duthant l'hiver, des danses des compagnies et une r&ecirc;jouissance g&eacute;n&eacute;rale.<br/>
<br/>
Et pis che n'tait pas l&agrave; tout.<br/>
<br/>
Dans une partie d'la c&acirc;le i' y avait une collection de c&acirc;sses et d'bathis qui contenaient du <a href="paissons.html">paisson</a> de toutes sortes, d'la mouothue, du saumon fum&eacute;, des <a href="hitres.html">hu&icirc;tres</a>, du h&eacute;thon, du cappelain, du fli&ecirc;tan, des nauds et des langues et ainsi d'suite, adressis &egrave;s pathents et amins aussi bain des siens qu'&eacute;taient v'nus comme des siens qu'&eacute;taient rest&eacute;s l&agrave;-bas.<br/>
<br/>
Chaque c&acirc;sse ou bathi avait un label de cliou&eacute; d'sus avec le nom et l'adresse du sien pour tchi qu'il 'tait intentionn&eacute;, et pour &ecirc;viter toute erreur le tcherpentchi avait m&ecirc;me copp&eacute; les initiales respectives dans la t&ecirc;te du bathi.<br/>
<br/>
Tout chenna &eacute;tait mins dans la store ouest qu'nous allait l'cherchi tchiques jours pus tard.<br/>
<br/>
Nous en mangeait du bouan paisson dans ches temps-l&agrave;!<br/>
<br/>
Mais les temps sont changis.<br/>
<br/>
Les navithes ont dispathu. Une grande partie de nos gar&ccedil;ons ont tchitt&eacute; la C&ocirc;te et sont hors pus liain dans l'terrain, &agrave; Winnipeg, &agrave; Montreal et dans les autres grandes villes.<br/>
<br/>
I'n'manient pus d'paisson acheteu et quand i' r'veinnent en J&ecirc;rri ch'est comme passagers de prumi&eacute; classe dans des grands steameurs, et i' ne nouos rapportent rain du tout.<br/>
<br/>
H&eacute;las! ch'est-i'm&eacute; qui pouorrais m'graie d'un bouan bathi d'h&eacute;than, acheteu!<br/>
<br/>
</div><div align="center">* * * *<br/>
</div><div align="left"><br/>
A touos mes amins et  touos mes lecteurs et lectrices, le Caouain souhaite une bouanne et heutheuse ann&eacute;e.<br/>
<br/>
<i><a href="gwdec.html">Caouain</a></i><br/>
<i>Les Chroniques de Jersey 29/12/1928</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfpeque.html">La P&ecirc;que</a><p>
<li><a href="gdfrobins.html">Les runs des Rob&icirc;ns</a><p>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfcote2.html">Les J&egrave;rriais &agrave; La C&ocirc;te</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
<li><a href="gdfottawa.html">Ottawa - la belle capitale du Cannada!</a><p>
<li><a href="gdftchipays.html">Tchi pays!</a><p>
<li><a href="gdfcannada.html">Au Cannada</a><p>
<li><a href="cannada1977.html">Portraits du Cannada</a><p>
<li><a href="cannada1911.html">Nuous Jersiais au Canada</a><p>
<li><a href="gdfheutheuse.html">He&ucirc;theuse rencontre</a><p>
<li><a href="siezse.html">Nou-s-est oquo mus d' &ecirc;tre siez s&eacute;</a><p>
<li><a href="cahouain_lanchon.html">L&eacute; Caouain va au lanchon</a><p>
<li><a href="cahouain_lanchon2.html">L&eacute; Caouain au lanchon</a><p>
<li><a href="lanchon2.html">Du lanchon</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
<li><a href="cahouain_peque1910.html">La p&ecirc;que</a><p>
<li><A HREF="terneuv2.html">Terreneuve</A><p>
<li><a href="terneuv3.html">Notre Johnny est ervenu d'Terreneuve</a><p>
<li><a href="terreneuve_valon.html">En r'v&eacute;nant d'T&egrave;rreneuve</a><p>
<li><a href="ecreho2.html">Un P'tit Viage en &Ecirc;cr&eacute;ho</a><p>
<li><a href="vra.html">Le Vra d'La Rocco</a><p>
<li><a href="vra2.html">Qui n'ouait qu'une clioche n'ouait qu'un son!</a><p>
<li><a href="terneuvi.html">La R'venue du Terneuvi</a><p>
<li><a href="newfsull.html">Newfoundland</a><p>
<li><a href="matelot.html">Chanson du Matelot</a><p>
<li><a href="mevlo.html">M&eacute; V'lo R'v&eacute;nu!</a><p>
<li><A HREF="pequeux.html">L&eacute; R'tou du P&ecirc;queux</A><p>
<li><a href="tandis.html">Chanson</a><p>
<li><a href="ptitpaisson.html">L&eacute; p'tit pa&icirc;sson et l'p&ecirc;tcheux</a><p>
<li><a href="bassemathee.html">B&acirc;sse math&eacute;e, haute math&eacute;e</a><p>
<li><a href="1000maquthe.html">J't'aime mille fais mus qu'man maqu'th&eacute;</a><p>
<li><a href="assembliee/pequthie.html">Eune s&eacute;th&eacute;e d'p&ecirc;qu'thie</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pequethies.html by HTTrack Website Copier/3.x [XR&CO'2014], Tue, 15 Jul 2025 13:59:19 GMT -->
</HTML>

