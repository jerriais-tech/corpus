<HTML>
<HEAD>
<TITLE>&Agrave; la Grand' Tch&eacute;thue aut'fais, et c&eacute;t&eacute;ra</TITLE>
<META  name="keywords" content="JÃ¨rriais, language, langue normande, agriculture, farming, ploughing, rural history">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P><center><font color="#215e21"><h2>&Agrave; la Grand' Tch&eacute;thue aut'fais, et c&eacute;t&eacute;ra</h2></font></center></P>

&nbsp;<p>
<a href="ledgvoc.html"><img src="pannais.jpg" WIDTH=180 HEIGHT=100 border=0 align="right" border=0 alt="la p&acirc;nnais"></a>

<P>L&eacute; labouothage &agrave; la tch&eacute;thue s&eacute; fait d&eacute;pis pus d'quat' chents ans, en J&egrave;rri. Mais la grand' tch&eacute;thue fut faite s&egrave;rvi pouor les preunmi&eacute; fais contre la f&icirc;n du dgiex-huiti&egrave;me si&egrave;cl'ye, ou p't-&ecirc;tre tchique temps d'vant ch'la. Et ch'tait sustout pouor la r&eacute;colte des p&acirc;nnais. Car nou sait qu&eacute; au c'menchement du drein si&egrave;cl'ye (l&eacute; dgiex-neuvi&egrave;me) chutte r&eacute;colte otchupait un dgiexi&egrave;me d&eacute; la t&egrave;rre labouothabl'ye. Nou souongnait l'bestchias et les qu&eacute;tots atout, et nou d&icirc;thait qu&eacute; "nou-s-engraissait des couochons dans siex s'maines, des boeufs dans trais mais", sus des p&acirc;nnais. Et pis &eacute;tout, l&eacute; beurre d&eacute; la miyeu qualit&eacute; s'fa&icirc;thait d'la cr&egrave;me donn&eacute;e par des vaques tch'avaient en partie des p&acirc;nnais comme nou&ocirc;rrituthe. Mais la p&acirc;nnais est crue dans l's &Icirc;les d&eacute; la Manche y'a pus d'siex chents ans. Nou-s-en cra&icirc;t &agrave; ch't heu rein qu' dans les gard&icirc;ns. Enf&icirc;n, &egrave;rv&eacute;nons &agrave; nouos moutons. La grand' tch&eacute;thue, don, aut'fais, &eacute;tait qu&acirc;si toute en bouais, mais solidement b&acirc;tie - l&eacute; bouais ou l'corps, l&eacute; choutchet, les manchots, la haie, l&eacute; montant, et c&eacute;t&eacute;ra. N'y'avait qu'&agrave; bein pr&egrave;s les fi&egrave;rs tchi n'y'&eacute;taient pon. Ah, danme, les cheinnes d'&agrave; ch't' heu n'&egrave;rsembl'yent dg&eacute;the fort &agrave; ches preunmi&eacute; grand's tch&eacute;thues-l&agrave;! Ni m&ecirc;me, tant qu'&agrave; ch'la, &agrave; ch' qu&eacute; nou fa&icirc;thait s&egrave;rvi jusqu'&agrave; d'vant la dreine dg&egrave;rre.</P>

<P>Nou liait siex j'vaux sus la grand' tch&eacute;thue, eune li&eacute;e doubl'ye, mais y'en avait &eacute;tout d'pus grandes sus tchi nou liait six ou huit j'vaux ou m&eacute;me tchiquefais dgix ou douze. Ch'est qu&eacute; ch'tait l'habitude d&eacute; faithe s&egrave;rvi touos les j'vaux d'un va&icirc;thinn&eacute; pouor tou&ocirc;nner la t&egrave;rre et la main-d'oeuvre tchi n'mantchait janmais. Pathelle grand' tch&eacute;thue, &eacute;tant assez cou&ocirc;te&ucirc;the &agrave; faithe et n'fa&icirc;thant s&egrave;rvi qu' pouor la saison du labou, souvent appart&eacute;nait &agrave; deux'trais va&icirc;th&icirc;ns ensembl'ye. Car, ch'est qu' nouos vi&egrave;rs savaient bein couoyer. L&eacute; t'neux, dans les manchots, 'tait d'amors l&eacute; chein pouor tchi qu' nou tou&ocirc;nnait chu jour-l&agrave;. Nou fon&ccedil;ait bein pus atout ches grand's tch&eacute;thues qu&eacute; nou n'fait d'nouos jours, pouor des p&acirc;nnais sustout, et nou prannait d'la raie comme nou n'connalt pon &agrave; ch't heu d&eacute;pis bein longtemps. Et pis, l'cacheux. Ne pouv'-ous don pon l'&egrave;rvaie, l&eacute; cacheux et sa belle li&eacute;e, fyi comme un rouai ? Et ne les viy'-ous pon, les j'vaux, les tchuivres r'l&icirc;thants, d'un but ou d'l'autre du clios, trottinnant sus la fouoy&eacute;the l'avant &agrave; l'&ecirc;sselet au d&ecirc;pitchage d&eacute; la tch&eacute;thue, et d'vant r'prendre l&eacute; pitchage d&eacute; la raie d'l'autre bord, sait-che &agrave; fa&icirc;ter ou &agrave; d&eacute;j'ter? Et pis, sans doute, i' fallait quatre bouons hommes - iun &agrave; ch&acirc;que pitchage et deux autres &egrave;s d&ecirc;pitchages. Et tout un troup&eacute; d'gens &agrave; rabilyi sus la rande &agrave; l'entou du clios, ch'est &agrave; dithe &agrave; r'dr&eacute;chi la t&egrave;rre atout eune b&ecirc;que &agrave; m'suthe qu'oulle 'tait tou&ocirc;nn&eacute;e.</P>
&nbsp;<p>

<center><img src="grand_tchethue1.jpg" width="512" height="350" alt="la Grand' Tch&eacute;thue"></center><p>

&nbsp;<p>
<P>Mais &agrave; part d&eacute; ch'la y'avait la tch&eacute;thue &agrave; brisi (ou tch&eacute;thue &agrave; grain, comme nou d&icirc;thait &eacute;tout, car ch'tait chette-l&agrave; qu' nou faithait s&egrave;rvi pouor les tch&eacute;thuethies pouor les grains) auve eune li&eacute;e d'quat' ch&eacute;vaux tch'allait l'avant &agrave; la grand' tch&eacute;thue. Ch'la va sans dithe qu&eacute; l'b&eacute;the et l'mangi, sustout l'b&eacute;the (l&eacute; fanmeux cidre J&egrave;rriais), n&eacute; mantchaient pon au clios, et l's&eacute; d&eacute; pathelle journ&eacute;e d'grand' tch&eacute;thue s&eacute; p&acirc;ssait en r&ecirc;jouissance et r&ecirc;villon atout d'la dans'sie et des chansons, souvent jusqu'&agrave; eune heuthe bein avanchie dans la niet, pouor &egrave;rqu&eacute;menchi l'lendemain au mat&icirc;n &agrave; sept heuthes (si ch'tait au mais d'f&eacute;vri) siez un autre va&icirc;th&icirc;n. I' faut craithe qu&eacute; nouos vi&egrave;rs 'taient pus dueurs qu&eacute; nou n'est au jour d'aniet! V&eacute;the, la tou&ocirc;nn'nie d't&egrave;rre en J&egrave;rri aut'fais 'tait eune occ&acirc;sion speciale quand touos les f&egrave;rmi&egrave;rs d'un va&icirc;thinn&eacute; (ou des pathents) s'entr'a&icirc;dgaient. Dans la matinn&eacute;e la bouochie 'tait apport&eacute;e au clios, tch'&eacute;tait d'amors des beurr&eacute;es et du fronmage, d'la mouothue r&ocirc;tie (ou tchiquefais fricachie) et d'la g&acirc;che d&eacute; p&acirc;te &agrave; cor&icirc;nthe, et of&ucirc;che du fort caf&eacute;: mais janmais l'cidre n&eacute; mantchait dans les jougues. La m&ecirc;me chose &agrave; mi&eacute;-arl&eacute;v&eacute;e, quant &agrave; la bouochie, ou souvent rein qu&eacute; d'la g&acirc;che car les arl&eacute;v&eacute;es 'taient pus courtes. &Agrave; m&eacute;jeu nou d&ecirc;liait pouor dinner et, tandi qu' les j'vaux mangeaient, tout l'monde tapaient dans l'&egrave;rpas - of&ucirc;che d'la soupe d&eacute; caboche et un jambon d'lard bouoilli, et c&eacute;t&eacute;ra. L&eacute; grand r'pas du s&eacute; s'fa&icirc;thait sus eune rouelle d&eacute; boeu (nou d'bitait la rouelle atout l&eacute; "grand cout&eacute; a viande", d'eune londgeu d'v&icirc;ngt-chinq pouces, l'aleunmelle &eacute;tant d'dgiex-huit pouces atout un manche d&eacute; sept pouces. J'pense qu&eacute; l'seul tchi reste dans l'&Icirc;le au jour d'aniet, un cout&eacute; d'eune chentaine d'ann&eacute;es, est l'chein qu&eacute; j'pr&eacute;sentis et qu'j'avons au Mus&eacute;e d'Agritchultuthe &agrave; La Hougue Bie), et d&egrave;rch&eacute; du lard, et du pod&icirc;n d'flieu, pod&icirc;n d'fruit, <a href="podindriz.html">pod&icirc;n d'riz </a>ou autres podins, ou du p&acirc;t&eacute; d'pommes ou p&acirc;t&eacute; &agrave; solyi. Et - du cidre &agrave; gogo. Ch'tait la cou&ocirc;teunme d'&icirc;nviter au festin &eacute;tout les gens des diff&eacute;thentes fanmil'yes tchi n'avaient pon prins part dans les travaux d'la journ&eacute;e, et d's anmins et des pathents d'hors p&acirc;raisse, of&ucirc;che, ou d'la ville. Souvent les pus riches f&egrave;rmi&egrave;rs env'yaient tchiquechose (du pod&icirc;n, par exempl'ye) &agrave; tchiques malades ou &egrave;s pou&ocirc;rres gens du vaithinn&eacute; tchi n'avaient pon a&icirc;dgi.</P>

<P>&Agrave; des bords, l&eacute; temps p&acirc;ss&eacute;, y'avait un homme &agrave; j'va tchi faithait l'tou du clios tout l'temps atout eune joudgie, &agrave; la rencontre d'la li&eacute;e, et ch&acirc;tchun tch'avait s&eacute; engambait tout d'suite pouor en avaler eune gorgie. Ailleurs, &eacute;tout, nou choua&icirc;thissait les pus belles des jannes fil'yes pouor s&egrave;rvi la bouaisson.</P>

<center><img src="grand_tchethue2.jpg" width="450" height="350" alt="la Grand' Tch&eacute;thue 1913"></center><p>

<P>L&eacute; s&eacute; d'un jour d&eacute; grand' tch&eacute;thue ch'tait l'f&egrave;rmyi siez tchi qu' nou-s-avait tou&ocirc;nn&eacute; tchi fournissait l'grand r'pas, comme d&eacute; raison, et l'restant d'la s&eacute;th&eacute;e (comme a 't&eacute; d&ecirc;j&agrave; dit) et tchiquefais eune partie d'la niet &eacute;tout s'p&acirc;ssait au son d'la musique - un vyi, eune vielle (ou chifouornie) ou un violon &agrave; danser et chanter - les vielles danses telles qu&eacute; "Ha!... man bieau lau-ri-er", "Doubl'ye, doubl'ye la violette", "Aupr&egrave;s siex heuthes", la danse du cotillon, et c&eacute;t&eacute;ra, et les vielles chansons, "<a href="grosjean.html">Jean, gros Jean...</a>", "<a href="beinmalade.html">Man bouonhomme est bein malade...</a>", "A la claire fontaine", "<a href="bellerose.html">Belle rose au r&ocirc;syi blianc</a>", "Bitchon - Bitchette" (p&ucirc;t&ocirc;t &egrave;rcit&eacute;e, chette-ch&icirc;n), "Malbrouck", "Ver-du-ron, ver-du-ron-et-o, ver-du-ron, don-don", "<a href="perdu.html">J'ai p&egrave;rdu ma femme...</a>", "En p&acirc;ssant par siez nous..." et bein d'autres. Et pis des jeux d'cartes, sans doute, L&eacute; ji favori d'nouos anciens &eacute;tait "lou", un autre "les trais-sept" et y'avait &eacute;tout "&acirc;lfaure", "la dg&egrave;rre des rouais", "l'&acirc;ne" et "la vielle fil'ye". Et d'autres jeux pouor les jannes, comme "cafot" et "cafot chinnouais", &egrave;s dominnos, au "futhet du bouais joli", et c&eacute;t&eacute;ra.</P>

<P>Nou peut don s'fidguther l&eacute; fliotchet d'gens au clios dans ches bouons vi&egrave;rs temps, tous en travas d'bouonne heunmeu. Tchille ann&icirc;nm&acirc;tion! Et, qu&eacute; nou voudrait bein r'vaie d'it&eacute;! Et les tabl'yes ch&egrave;rgies pouor l&eacute; grand r'pas, et tout l'r&ecirc;villon pus tard. O&ugrave;'est tch'est toute chutte "manni&eacute;the d&eacute; vivre"-l&agrave; horte?</P>

<img src="tchethueadefoui.jpg" width="448" height="323" alt="Tch&eacute;thue &agrave; d&ecirc;foui" title="Tch&eacute;thue &agrave; d&ecirc;foui" border="0" align="right" />

<P>L&eacute; temps p&acirc;ss&eacute; &eacute;tout y'avait les fou&ocirc;thies (ou fouithies). Ch'tait eune r&ecirc;union d'va&icirc;th&icirc;ns pouor foui un clios &agrave; la b&ecirc;que - la b&ecirc;que J&egrave;rriaise - tchi s'fa&icirc;thait siez l's uns et l's autres tchi n'poss&eacute;daient pon j'vaux ou tch&eacute;thue. Et j'ai connu d's anciens tch'avaient acouo pr&icirc;ns part dans pathelle t&acirc;che aussi tard qu&eacute; 1880-1890, et ch'la pouor eune r&eacute;colte d'p&acirc;nnais. Faut d'mander, don, si ch'est qu' la fouithie d'un clios d'of&ucirc;che quatre ou ch&icirc;nq vr&eacute;gies d'vait prendre du temps. &Agrave; quatre p&egrave;rques par homme par jour, d&icirc;thons, i' fallait bein seux c'menchi &agrave;, chutte t&acirc;che p&eacute;nibl'ye d&egrave;s les preunmi&egrave;rs jours d&eacute; janvyi pouor arriver. Quand i' fa&icirc;thaient deux ca&ucirc;ques, ch'est &agrave; dithe deux avanteurs d&eacute; b&ecirc;ques, la deuxi&egrave;me en r'fouissant dans l'fond d'la raie, ch'la prannait bein seux bein pus longtemps.</P>


<P>Y'avait acouo eune aut' cou&ocirc;teunme, et ch'la s'fa&icirc;thait jusqu'&agrave; p't-&ecirc;tre la deuxi&egrave;me ma&icirc;ntchi du drein si&egrave;cl'ye. V'l&agrave; tchi s'd&icirc;thait foui &agrave; la tch&eacute;thue. Eune douzaine d'hommes, parfais pus, si&ecirc;thaient la tch&eacute;thue (tch&eacute;thue &agrave; br&icirc;si ou tch&eacute;thue &agrave; grain) dans ch&acirc;que raie pouor y foui eune avanteu d'pus, comme eune deuxi&egrave;me ca&ucirc;que, et ch'la sustout si ch'tait pouor eune r&eacute;colte d'p&acirc;nnais, Ah &ccedil;a, i' faut l'dithe acouothe eune fais qu&eacute; ch&eacute; n'tait pon tout l'monde tch'avaient l'mouoyen d'aver eune grand' tch&eacute;thue ou m&ecirc;me tchi pouvaient prendre part &agrave; eune bord&eacute;e d'grand' tch&eacute;thue. Ch'est en tchi chutte vielle cou&ocirc;teunme d&eacute; foui &agrave; la tch&eacute;thue, tch'&eacute;tait bein pus vielle qu&eacute; la tou&ocirc;nn'nie &agrave; la grand' tch&eacute;thue, continnuit comm-&eacute; j'dis, criabl'ye jusqu'&agrave; la deuxi&egrave;me ma&icirc;ntchi du drein si&egrave;cl'ye.</P>

<P>N&eacute; v'l&agrave;, don, comme tchi qu&eacute; nouos vielles gens s'prannaient &agrave; labouother lus t&egrave;rres - &agrave; foui les clios &agrave; la b&ecirc;que, foui &agrave; la tch&eacute;thue ou tou&ocirc;nner &agrave; la grand' tch&eacute;thue.</P>

<P>I' faut qu&eacute; j'diche deux mots &eacute;tout entouor les boeufs. Nou dist&icirc;ndgait aut'fais entre l'boeu et l'touauth&eacute;, l'un pouor l'att'lage et l'autre en s&egrave;rvice. Nou d&icirc;thait un boeu ou un boeu &agrave; lier. Au dgiex-huiti&egrave;me si&egrave;cl'ye, et of&ucirc;che jusqu'au c'menchement du dgiex-neuvi&egrave;me, nou liait l'boeu dans les limons du h&egrave;rnais et deux j'vaux l'avant, pouor des fortes ch&egrave;rges &ecirc;videmment ou en amont. Et pis l'tout temps p&acirc;ss&eacute; &eacute;tout, d&eacute;vant les grand's tch&eacute;thues, nou liait boeufs et j'vaux sus la tch&eacute;thue au clios, les boeufs au c&acirc;gnon sus l'batchu et les j'vaux l'avant. Si ch'tait eune li&eacute;e simpl'ye l&eacute; boeu avait un joutchet, mais quand il' 'taient li&eacute;s doubl'ye nou-s-appelait ch'la l'fard&eacute;. J'pense qu&eacute; chutte cou&ocirc;teunme s&eacute; p&egrave;rdit en J&egrave;rri au dgiex-huiti&egrave;me si&egrave;cl'ye, tandi qu'en Dg&egrave;rn&eacute;sy v'l&agrave;, tch'a duth&eacute; bein pus longtemps. Il&agrave;, i' patha&icirc;t, c&egrave;rtain f&egrave;rmyi liait un coupl'ye d'boeufs acouothe &agrave; ches drein.</P>
<P><i><a href="lemaistre.html">FLM</a></i></P>


&nbsp;<p>
<FONT SIZE=2>
<i>Viyiz &eacute;tout:</i><p>
<ul>
<li><a href="grand_tchethue2.html">La Grand' Tch&eacute;thue</a><p>
<li><a href="touonnnie.html">La Tou&ocirc;nn'nie du temps p&acirc;ss&eacute;</a><p>
<li><a href="tcherrue.html">La Grand' T'cherrue</a><p>
<li><a href="tchesus.html">Chanson des Grands Tch&eacute;sus</a><p>
<li><a href="pecheduvraic.html">Chanson la p&egrave;che du vraic et pendant la grande Charue</a><p>
<li><a href="gdfpeniblye.html">Un m&ecirc;tchi p&eacute;nibl'ye!</a><p>
<li><a href="painplough.html">How Mister Pain Goes to Plough</a><p>
<li><a href="3batties.html">Les Trais Batties</a><p>
<li><a href="tractor.html">L&eacute; Tractor</a><p>
<li><a href="fermethie.html">La f&egrave;rmethie en J&egrave;rriais</a><p>
<li><a href="stheliergarages.html">St. Helier Garages</a><p>
<li><a href="lamotte.html">La Motte Garages</a><p>

<li><a href="campangne.html">La camp&acirc;ngne</a><p>

<li><a href="enavou.html">J'sommes en avou!</a><p>

<li><a href="painfermiers.html">P&icirc;teur et les Fermi&egrave;rs</a><p>
<li><A HREF="jvavoc.html">Les parties d'un j'va en J&egrave;rriais</A><p>

<li><a href="vainne.html">La vainne et l&eacute; h&egrave;rnais</a><p>

<li><a href="rondepl.html">Ronde</a><p>
<li><a href="dansevoc.html">Danser</a><p>
</ul>
</FONT>
&nbsp;<p>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
