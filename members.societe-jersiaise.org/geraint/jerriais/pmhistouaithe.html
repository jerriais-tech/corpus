<HTML>

<!-- Mirrored from members.societe-jersiaise.org/geraint/jerriais/pmhistouaithe.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip raconte une histouaithe</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip raconte une histouaithe</h2> <p/>
Et tout va bein</font></center><p>

Moussieu l'Editeu, <p/>
<p/>
Comme y n'y'avait pas d'show Jeudi, j'm'en fut &agrave; la <a href="springfield.html">Springfield</a> pour vais le <a href="pmmuratti.html">Muratti</a>. La Merrienne n'n'y t'nait pas p&ucirc;s qu'chonna, mais ou n's'ent&ecirc;tit pas, et qu'and j'l'y dit que j'tiomes seux d'gagni ou consenti, mais ch'tait ocquo d'mauvais tchoeu. <p/>
<p/>
&quot;Et r'veint-en tout drait,&quot; ou s'fit, &quot;pas comme y'a deux ans quand des neuf heuthes du s&eacute; tu tais au fond du Bou&ocirc;ley, et qu'tu n'savais pas ou&egrave;sque tu d'meuthais.&quot; <p/>
<p/>
V'la tchi m'fit m&acirc;rri, car p&ucirc;s d'chent fait ou m'avait r'prochi la p'tite b&eacute;tise que j'avais fait chu jour-l&agrave;, et y veint un temps qu'un homme s'en l&acirc;sse. &quot;Ecoute Merrienne, que j'te raconte l'histouaithe des deux J&ecirc;rriais tch'y s'trouv&icirc;tes ensemblye une bord&eacute;e. Yun tait Frainque et l'autre un pou&ocirc;re am&acirc;nue, se nommait Amice. Les v'la &agrave; conv&eacute;rs&eacute;.&quot; <p/>
<p/>
&quot;Arr&ecirc;te une minute,&quot; ou dit. Ou&egrave;sque'y taient quand y's'mintes &agrave; p&acirc;sl&eacute;?&quot; <p/>
<p/>
&quot;Ch'la n'te concerne pas,&quot; j'l'y dit. &quot;Ach'teu, pour continu&eacute; le Frainque avait une femme tch'y tait tr&eacute;jous &agrave; l'y faithe des rouaux, et tch'y n'l'y donnait pas d'paix du matin au s&eacute;, mais ch't'imb&eacute;cile d'Amice que sa femme avait mathi&eacute; pour s&eacute;s sous et tch'y tait b&ecirc;te comme ses pids &eacute;tait tr&eacute;jous &agrave; la vant&eacute;, disant que l'jour qu'y l'avait mathi&eacute;e ou fait parfaite, et n'y'en avait pas yunne comme l'yi dans tout J&ecirc;rri.&quot;<p/>
<p/>
Ch'tait d'm&ecirc;me quand y rencontra l'Frainque tch'y avait attrap&eacute; le s&eacute; de d'vant une bosse s&ucirc;s l'haut d'la t&ecirc;te de la part de sa missis, tch'y savait mani&eacute; un manche de bringe. Cons&eacute;qu&eacute;ment y n'tait pas de trop bouonne humeur, Tout d'un coup le v'la tch'y tend sa main &agrave; l'autre. <p/>
<p/>
'Tu veus dithe que ta femme est une ange?' y demandit. <p/>
<p/>
'Ah mais v&egrave;the,' se fit l'autre, et tu peux en &ecirc;tre bein seux.' <p/>
<p/>
'Eh bein man vieux tu'es pu chanceux qu'm&eacute;, car la m&eacute;nne est ocquo en vie.'<p/>
<p/>
Pour deux-trais minutes la Merrienne ne dit rain, mais j'viyais bein par l'expression s&ucirc;s san visage qu'oulle avait comprint sans faisant mine de rain, j'm'appr&eacute;chit d'la porte, car j'apr&eacute;hendais qu'ou s'n'alait faithe tchiquechose tchi n'me f'thait pas grand bein, mais ma f&eacute;, nouff&eacute;. <p/>
<p/>
&quot;R'assied-t&eacute;, Ph'lip,&quot; ou dit trantchchillement, et p&acirc;slons d'autre chose, par exemplye des b&ecirc;tes et des patates,&quot; Et nos v'l&agrave; &agrave; conv&eacute;rs&eacute; tout-&agrave;-fait amicablyement. Ou n'est pas si mauvaise comme tout chonna ma bouonne femme, et j'esp&egrave;the que che s'sa longtemps d'vant qu'ou dit &agrave; b&ecirc;tot &agrave; chu monde. <p/>
<p/>
Pour une bouonne heuthe j'l'y p&acirc;slit des belles b&ecirc;tes et des faillies patates que j'avais veu dans la s'maine, &eacute;pis &agrave; la fin ou r'vint au sujet du Muratti. <p/>
<p/>
&quot;Tu'&egrave;s bein seux qu'j'allons g&acirc;gni la coupe?&quot; ou d'mandit. <p/>
<p/>
&quot;Eh bein, Merrienne,&quot; j'l'y dit, &quot;par ichin n'y'a autchunes doutes, mais quant &agrave; m&eacute; y faut qu'j'adm&eacute;the que j'n'ai pas toute la confiance du monde. Ch'ais <a href="dgernesy.html">Dj&eacute;rnesiais</a>-l&agrave; n'sont pas battus facilement, &eacute;pis je n's'y pas trop seux que l'Comit&eacute; qu'ont chouaisi nos joueurs n'ont pas fait tchiques m&ecirc;prises. J'pou&ocirc;rrais m'tromp&eacute;, mais j's'y pr&egrave;sque p&eacute;suad&eacute; qu'y'en attrap'throns plien nos brais,&quot; <p/>
<p/>
Et Moussieu, quand je r'vint l's&eacute; et que j'y'annoncit la triste nouvelle que j'avions tait battus, &eacute;pis salement, ou ch&acirc;tchit la t&ecirc;te. <p/>
<p/>
&quot;Je n't'l'avais r&ecirc;v&eacute; que che s'sait d'm&ecirc;me, et don je n's'y pas un mio surprise. Ch'est d's'appointant s&ucirc;s un sens, mais apr&egrave;s tout nou peut pas tr&eacute;jous gagni, et p't'&ecirc;tre que je f'thons m&ucirc;s l'ann&eacute;e tchi veint.&quot; <p/>
<p/>
&quot;V&egrave;the, ma veille,&quot; j'l'y dit, &quot;y faut l'&eacute;speth&eacute;.&quot; <p/>
 <br/>
<i><a href="lebrocq.html">Ph'lip</a></i><br/>



&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmmuratti2.html">Le Muratti</a><p>
<li><a href="football3.html">Ph'lip and Merrienne on Football</a><p>
<li><a href="pmfemmes.html">Au sujet des femmes</a><p>
<li><a href="pmhommesfemmes2.html">Les hommes et les femmes</a><p>
<li><a href="pmhommesfemmes.html">Les Hommes et les Femmes</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmhistouaithe.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

