<HTML>

<!-- Mirrored from members.societe-jersiaise.org/geraint/jerriais/pmhousework.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip does a spot of Housework .. and catches it from Merrienne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip does a spot of Housework .. and catches it from Merrienne</h2></font></center><p>

<br/>
<br/>
Moussieu l'Editeu<br/>
<br/>
J'devthais &ecirc;tre &agrave; grapin&eacute; mes patates, tchi m&eacute;rquent l'ran ou&ecirc;sque y n'ont pas mantchi, mais il est r'venu une raide achie, et don j'crai ben tchi faudra arr&ecirc;t&eacute; ocquo un jour ou deux, et j'en s&icirc;s pas m&acirc;rri car apr&egrave;s un couplye d'rangs j'attrape un terriblye ma dans l'dos.<br/>
<br/>
Ous allez craithe que j's&icirc;s assis confortablyement dans la tchu&icirc;sine, et vos &eacute;crithe, mais nouff&eacute;. Je s&icirc;s souos la tcherqu&eacute;thie, assis s&ucirc;s une c&acirc;sse &agrave; patates, avec man papi s&ucirc;s un bathi, et j'vos asseuthe que je n'trouve pas chonna tout &agrave; fait &agrave; man go&ucirc;t, mais, comme j'm'en vais vos explitchi, ch'est la faute &agrave; la Merrienne.<br/>
<br/>
Y'a tchique temps, j'entrit dans la maison dans l'mitan d'la matin&eacute;e. Y fa&icirc;sait une fraid n&eacute;the, et j'voulais m'r&ecirc;cauff&eacute;.<br/>
<br/>
''Tch&eacute;sque tu veur&nbsp; ?'' s'fit la Merrienne, tchy pathaissait ben embarrass&eacute;e.<br/>
<br/>
''J'voudrais une bouonne t&acirc;sse de caf&eacute;, et une bouochie,''  j'l'y dit. ''Y fait une fraid d'tchan, et j'ai les pattes g'l&eacute;es. Quant &agrave; chonna, n'y'a pas grand' chose &agrave; faithe d&eacute;hors.''<br/>
<br/>
''Eh ben, si ch'est de m&ecirc;me,'' ou m'dit ''y'n tout plien d'trav&acirc;s &agrave; faithe ichin. Quant &agrave; tan caf&eacute; et ta bouochie, tu'as yeu un bouon d&ecirc;jeun&eacute;, et tu peux suffli&eacute; pour. Met-t&eacute; &agrave; scrobb&eacute; chutte tchu&icirc;sine ichin, &eacute;pis d&ecirc;li&eacute;mment.''<br/>
<br/>
J'vos asseuthe, Moussieu que j'restit b&ecirc;te. ''Ah, mais &ecirc;coute, Merrienne,'' j'l'y dit ''Absol&ucirc;ment tu n'as pas d'raison. A qu'menchi, tu sait ben qu'j'ai des roumatices dans les g'nors, mais, p&ucirc;s qu'chonna ch'n'est pas du trav&acirc;s pour un homme. Aussi ben me d'mand&eacute; d'lav&eacute; la vaiselle ou d'faithe le liet.''<br/>
<br/>
''Tu f'thas chonna apr&egrave;s qu'tu'&eacute;thas lav&eacute; l'plianchais,'' ou raiponnit. ''Allons d&ecirc;p&ecirc;che t&eacute;. Va ram&acirc;ss&eacute; une bouq't&eacute;e d'iau, et j'te donn'nai un chiffon et une br&icirc;nge. T'en vas-tu t'bouogi&nbsp; ?''  et ou happit sa cast'rolle, pour me fichi un wappe. <br/>
<br/>
''Et don, Moussieu, j'fut forchi d'ob&eacute;i, car quand la Merrienne est dans ch't'humeu-l&agrave; j'vos garantis tchi n'y  fait pas b&eacute;, et qu'tant mains qu'nous en dit tant m&ucirc;s.''<br/>
<br/>
Je n'crai pas qu'j'en fit une trop bouonne djobbe, accordant &egrave;s observ&acirc;tions &agrave; la bouonne femme, tch'y r'm&eacute;rtchit p&ucirc;s d'une fais qu'ou n'avait jamais apprint &agrave; nagi, mais apr&egrave;s une heuthe ou d'm&ecirc;me j'n'en pouvais p&ucirc;s, et j'l'y d'mandit si l'plianchais tait &agrave; san go&ucirc;t.<br/>
<br/>
''Y n'est pas fort p&ucirc;s sale qu'y n'tait d'vant,'' ou raiponnit, ''Allons, j'ai du faithage &agrave; faithe  met-t&eacute; &agrave; lav&eacute; les vaissiaux.''<br/>
''Ah, v&eacute;the, mais Moussieu le sang d'man grand-p&eacute;the tch'avait tait corpotha dans les Gr&eacute;nadiers qu'menchait &agrave; bouoillyi dans mes veines. Je n'dis rain, mais j'tais ben d&eacute;cid&eacute; d'y'apprendre une l&eacute;&ccedil;on &agrave; la Merrienne qu'ou n'oubliethait pas dans chinq minutes.<br/>
<br/>
N'y'avait pas grand'choses &agrave; lav&eacute;, mais j'fis d'man m&ucirc;s. J'avais &agrave; peine qu'menchi quand ne v'la une assiette tch m'&ecirc;cappe des mains, et crac!la v'la en vingt morciaux.<br/>
<br/>
Je n'm'en vais pas vos dithe tch&ecirc;sque la Merrienne m'app'lit, mais ou pouvez craithe que ch'tait d'dr&ocirc;les de compliements. Mais je n'm'en fichais pas mal. Rain n'me t'nait &agrave; la main, et dans deux ou trais minutes, j'avais b&ucirc;chi deux t&acirc;sses, deux sou&ocirc;stass&egrave;s, deux p'tites assiettes et l'pot &agrave; tais. J'm'en allais faithe la m&ecirc;me chose avec la canne &agrave; lait, mais &agrave; chu moment-l&agrave; j'attrappit une paffe s&ucirc;s l'ouothelle tchi m'fit ch&acirc;tchi, &eacute;pis un coup d'br&icirc;nge &agrave; travers les gambes, de tchi qu'j'en s&icirc;s ocquo a maintchi estropi&eacute;.<br/>
<br/>
Y'en avait d'autre &agrave; v'n&icirc;n, mais j'en avais yeu assez, et j'parvint &agrave; m'&ecirc;capp&eacute; dans l'bel. J'n'&ocirc;sit pas rentr&eacute; pour un couplye d'heuthes, et j'n'en ai pas ocquo ou&iuml; la fin. Sans autchune doute, la Merrienne conna&icirc;t touos les mots.<br/>
<br/>
Ach'teu, Moussieu, ou comprendez pourtchi que j'sis &agrave; vos &ecirc;crithe agniet souos la tcherqu&eacute;thie, assis s&ucirc;s une casse &agrave; patates.<br/>
<br/>
<i><a href="lebrocq.html">Ph'lip</a> </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmdinner2.html">Ph'lip cooks the dinner</a><p>
<li><a href="painspringclean.html">Spring clean interferes with letters</a><p>
<li><a href="cahouain_springcleaning.html">Spring Cleaning</a><p>
<li><a href="springcleaning.html">L&eacute; Spring Cleaning</a><p>
<li><a href="painhousehold.html">Piteur complains of household management</a><p>
<li><a href="paintroubles.html">Les troubles de P&icirc;teur</a><p>
<li><a href="pmlavage.html">L&eacute; Lavage &agrave; la Merrienne</a><p>
<li><a href="pmstrike.html">Une 'Strike' &agrave; Portinf&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmhousework.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

