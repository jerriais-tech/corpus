<HTML>

<!-- Mirrored from members.societe-jersiaise.org/geraint/jerriais/6fillesspringfield.html by HTTrack Website Copier/3.x [XR&CO'2014], Tue, 15 Jul 2025 13:40:36 GMT -->
<HEAD>
<TITLE>Caouain et les siex belles filles exhib&eacute;es &agrave; Springfield</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Caouain et les siex belles filles exhib&eacute;es &agrave; Springfield</h2></font></center><p>

Si jamais le Chef m'a fait pliaisi, ch'tait l'aut'e jour quand i' m'dit, &quot;Caouain, tu t'en vas &agrave; l'Exposition &agrave; <a href="springfield.html">Springfield</a> pour vaie ches siex belles filles-l&agrave; que Mess Cabot et Mess Britton ont 't&eacute; chouaisi en Angli&eacute;terre et qui sont pour &ecirc;tre exhib&eacute;es dans l'Pavilion. Tu t'en vas les examiner minutieusement et les classifier dans lus ordre de m&eacute;rite et il est tout-&agrave;-fait possiblye que tu gagn'nas un prix si ch'est que tan jugement correspond avec le verdict du public.<br/>
<br/>
Ou pouvez craithe que je n'me fit pas prier deux feis, car je pr&eacute;tends m'y conna&icirc;tre dans ches choses-l&agrave;; c'est ma sp&eacute;cialit&eacute; toute partitchuli&eacute;the. J'en ai fait une &ecirc;tude toute sp&eacute;ciale. J'ai pass&eacute; d's heuthes, le nez coll&eacute; &egrave;s vitrines des grandes boutiques dans la ville &agrave; contemplier les belles fidguthes en chithe qu'y sont expos&eacute;es.<br/>
<br/>
Mais ch'tte affaithe ichin s'en allait &ecirc;tre bain pus inter&ecirc;ssante.<br/>
<br/>
Les siennes de Springfield etaient vivantes, sapresti!<br/>
<br/>
Je sugg&eacute;ri au Chef de m'ba&icirc;lli un chelin ou deux pour le prix d'entr&eacute;e, menus debours, etc&eacute;tera, mais comme d'habitude i' me r'fusi en m'disant que les membres de la Presse entraient partout franco.<br/>
<br/>
En arrivant &agrave; Springfield je n'me d&ecirc;rangi pas d'aller vaie les g'niches &agrave; Mess Perr&eacute;d&egrave;s ni les vaques au Cap'taine Bolitho, nou peut vaie chenna touos les jours. Je ramonti tout dret pour vaie les jolies drinettes.<br/>
<br/>
L'individu qu'&eacute;tait assis &agrave; la porte &agrave; collecter les sous me prins pour un &ecirc;trangi et tendi la main pour ma contribution.<br/>
<br/>
&quot;Press!&quot; je m'&ecirc;criyi, et malgr&eacute; touos ses prot&ecirc;ts j'entri dans la salle.<br/>
<br/>
Tchi spectaclye, mes bouannes gens!<br/>
<br/>
Siex superbes fillettes ch&acirc;tchune dans san p'tit alc&ocirc;ve, belles comme le jour et v&ecirc;tues de costumes ravissants.<br/>
<br/>
Mais m'n arriv&eacute;e fut la cause d'un incident alarmant.<br/>
<br/>
La premi&eacute;the, d&egrave;s qu'ou m'avisi, fit un br&egrave;s qui fit tr&eacute;sailli tout l'monde, et ou se r'tithi jusque dans l'fond d's cabine.<br/>
<br/>
Toutes les autres en f&icirc;thent autant chein qui f&icirc;t l'moussieu qu'&eacute;tait en cherge, s'en v'nin tout-d'suite vaie de tch'est qu'i' s'agissait.<br/>
<br/>
&quot;Tch'est qu'i' y a don Mesdemouaiselles?&quot; qu'i' s'f&icirc;t.<br/>
<br/>
&quot;Oh!&quot; iune li ra&icirc;ponni, &quot;ch'est chute caricatuthe-l&agrave; qui vaint d'entrer! J'en avons si grand peux!&quot;<br/>
<br/>
L'autre qui m'conna&icirc;t tout-&agrave;-fait bain, lus fit, &quot;I' n'y a pas d'dangi, Mesdemouaiselles, ch'est raique le Caouain des Chroniques; malgr&eacute; s'n appathence farouche, i' n'est pas du tout m&ecirc;chant, et i' n'vos f'tha pas d'ma.&quot;<br/>
<br/>
Chenna les rasseuthi un mio mais i' me r'gardaient avec m&ecirc;fiance quand j'appr&eacute;chais d'ieux et tout chenna m'chotchi, m&eacute;, et naturellement je n'les trouvais pas aussi belles comme tout chenna oppr&egrave;s une patheille r&eacute;ception.<br/>
<br/>
I'y en avait iune tout-d'm&ecirc;me qui prouvi pus avenante que l's autres et qui m'sou&ocirc;rit, en m'fa&icirc;sant les doux yeux.<br/>
<br/>
J'en fus tout-&agrave;-fait &ecirc;prins d'chette-l&agrave; et je n'h&eacute;siti pas de la mertchi premi&eacute;the en effet d'biaut&eacute;, sus man carton.<br/>
<br/>
Ch'tait la jolie blonde qu'&eacute;tait &agrave; drouaite dans la carre de haut.<br/>
<br/>
Quand l'r&ecirc;sultat d'la comp&eacute;tition fut publi&eacute;, je r&eacute;alisi, &agrave; ma grande surprinse qu'oulle avait 't&eacute; raique pliaichi quatri&egrave;me par la majorit&eacute; du public.<br/>
<br/>
Chein qui prouve que l'public est un imb&eacute;cile.<br/>
<br/>
A ma rentr&eacute;e au bureau le Chef me d'mandi de li faithe un rapport de mes impressions. Je li raconti don tout ch'qui s'&eacute;tait pass&eacute;, et qui n'y avait pas le moindre doute que ch'tait des belles hardelles et avaient prouv&eacute; une grande attraction pour le public et un grand succ&egrave;s pour la Soci&ecirc;t&eacute; d'Agritchultuthe du point d'veue des recettes.<br/>
<br/>
Mais, en m&ecirc;me temps, j'&eacute;tais arriv&eacute; &agrave; la conclusion que si &agrave; l'avenin la Soci&ecirc;t&eacute; veurt organiser une comp&eacute;tition du m&ecirc;me genre i' ne s'sait pas n&eacute;cessaithe d'envier Messieux Britton et Cabot en Angli&eacute;terre ramasser des &ecirc;chantillons.<br/>
<br/>
Dans touos les cas, si ch'est qu'ils y r'vont je voudrais bain y aller avec ieux, m&eacute;.<br/>
<br/>
Mais i' n'est pas besoin de tout chenna. J'avons tout aussi bouan en Jerri!<br/>
<br/>
Au moment que j'&eacute;tais &agrave; Springfield i' y avait des jeunes filles parmi les spectateurs qu'&eacute;taient aussi belles commes ches Angliaiches-l&agrave;.<br/>
<br/>
Je voudrais sugg&eacute;rer au comit&eacute; d'organiser un patheil concours l'ann&eacute;e tchi vaint pour des Jerriaises seulement, et pour supporter l'entreprinse je lus garantis d'inscrithe Marie Hibou, sapresti!<br/>
<br/>
Je sais bai qu'ou n'est pas tout jeune acheteu et que l'age et la mins&egrave;the l'ont d&eacute;t&eacute;rior&eacute;e un mio, mais je sis persuad&eacute; qu'en li r&acirc;sant les paupi&eacute;thes et li en mertchi d'autres avec un crayon et en li saupoudrant la fache avec les couleurs n&eacute;cessaithes, i' s'sait possiblye de la mettre pus ou mains pr&eacute;sentablye et je n'voudrais pas garanti qu'ou n'gagn'nait pas un prix.<br/>
<br/>
Pour en fini, v'l&agrave; ma suggestion. Le Comit&eacute; peut la prendre ou la laissi comme bouan li semblye.<br/>
<br/>
<i><a href="gwdec.html">Caouain</a></i><br/>
<i>Les Chroniques de Jersey 1/9/1934</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><A HREF="springfield.html">Springfield</A><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>

<li><a href="painshow2.html">Why Piteur would not take Lonore to the Show</a><p>

<li><a href="pmheifer.html">Ph'lip shows his heifer in milk</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/6fillesspringfield.html by HTTrack Website Copier/3.x [XR&CO'2014], Tue, 15 Jul 2025 13:40:36 GMT -->
</HTML>

