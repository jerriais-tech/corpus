<HTML>

<!-- Mirrored from members.societe-jersiaise.org/geraint/jerriais/pmmarri.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip Est Bein M&acirc;rri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip Est Bein M&acirc;rri</h2>
La Merrienne &Agrave; Une Id&eacute;e</font></center><p>

<i>&agrave; Portinf&eacute;, Saint Ou.</i><br/>
<i>Vendredi au s&eacute;.</i><br/>
<br/>
Moussieu l'&Eacute;diteu,<br/>
<br/>
J'si un homme bein m&acirc;rri, et j'm'en vais vos dithe pourtchi.<br/>
<br/>
 M&ecirc;credi matin j'm'en fus en Ville avec une p'tite cherge de patates. J'eus un assez bouon prix, et j'trouvis tchiques vi&egrave;rs amins tchi n'avaient autchune objection d'aver un p'tit lermin avec m&eacute;. Mais, Moussieu, ch'n'est pas pour dithe que quand j'm&eacute; d&eacute;cidis d'prendre la route pour Portinf&eacute;, j'tais caud d'b&egrave;the. M&ecirc;me &agrave; m'n &acirc;ge i' faut p&ucirc;s que chonna pour me ch&acirc;tchi, et j'savais tout &agrave; fait bein chein que j'faisais. <br/>
<br/>
 J'prins la route de haut jusqu'au Bel Royal, avec l'intention de ramonter Bieaumont, mais j'fus forchi d'prendre la vall&eacute;e d'Saint Pi&egrave;rre par des hommes tchi 'taient &agrave; dirigi l'trafic, et je qu'menchi &agrave; me d'mander tch&egrave;s-que chonna voulait dithe, car, dans man temps, nou prenait la route que nou-s-avait chou&acirc;isi. Y'a deux auberges dans la Vall&eacute;e, et je qu'menchais &agrave; aver s&eacute;, mais quand j'voulis r'prendre ma route, j'eus &agrave; r'tou&ocirc;nner, et, pour en fini, i' 'tait un mio tard quand j'me r'trouvis siez m&eacute;. J't&acirc;chis d'explitchi &agrave; la Merrienne, ou s'mint dans la t&ecirc;te que je n'tais pas sobre, et ou n'voulit pas m'&eacute;couter. D&eacute;pis chonna, Moussieu, ou n'm'a pr&egrave;sque dit un mot, la vielle pihagne. Si j'en avais l'pouv&eacute;, Moussieu, j'n'&eacute;thais rein s&ucirc;s la route que des vans et des h&egrave;rnais, quant &egrave;s autos j'en f'thais une fou&eacute;e au chinq d&eacute; novembre.<br/>
<br/>
 Le terme de Moussieu Mouothant, le Conn&ecirc;tablye d'Saint Sauveux, s'en va expither et &agrave; s'n &acirc;ge nou n'peut pas s'attendre tch'i' voudrait r'prendre pour un autre trais ans. Il a fait un raide bouon Conn&ecirc;tablye, mais sans doute les p&acirc;raissiens trouv'thont d'autres tchi voudront le poste.<br/>
<br/>
 Le nouvieau Juge n'a pas 't&eacute; difficile &agrave; trouver, car le Sieur de Faye, pas un mio d&ecirc;couothagi par sa d&eacute;faite la preumi&eacute; fais, n'eut pas d'opp&ocirc;sition. Aut'fais, &eacute;tout, un homme pouvait &ecirc;prouver p&ucirc;s d'une fais d'vant y v'n&icirc;n. Le Sieur le Cornu, par exemplye, &ecirc;prouvit quatre fais. I' fit un bouon Juge, et d'v&icirc;nt Lieutenant-Baillyi s&ucirc;s ses m&eacute;rites. Mais dans chu temps-l&agrave; le poste de Jur&eacute;-Justicier avait bein p&ucirc;s d'responabilit&eacute; qu'au jour d'agniet, et j'me r'souveins que quand j'en rencontrais yun j'li hallais tr&eacute;jous man chap&eacute;.<br/>
<br/>
 Nou-s-a veu dans la g&acirc;zette, Moussieu, de chute gr&ocirc;sse somme qu'a 't&eacute; gagnie dans un sweepstake. Y'a d's ann&eacute;es que j'dis que nou d&eacute;v'thait aver tchiquechose de la sorte ich&icirc;n en J&ecirc;rri. Ch'est la vraie mani&egrave;the de p&eacute;yi nos dettes.<br/>
<br/>
 La Merrienne, ayant d&eacute;cid&eacute; tch&egrave;sque nou d&eacute;v'thait faithe avec le surplus d'femmes en J&egrave;rri, s'est minse &agrave; ch'teu' &agrave; caltchuler le nombre d'hommes dans l'&Icirc;le, et est v'nue &agrave; la concl&ucirc;sion que y'en a bein trop. Ou m'en dit autant hier au s&eacute;, et me d'mandit m'n opinion.<br/>
<br/>
 J'li dis que, &agrave; ma veue, i' n'y en avait pas assez, et j'li d'mandis tout net et c&acirc;rr&eacute; tch&egrave;sque ou voudrait faithe avec le surplus, si ses chiffres 'taient correctes.<br/>
<br/>
 &#8220;Je trouv'thais du travas pour les siens tchi voulaient travaillyi, mais un pi&egrave;rcheux ithait en bou&acirc;ite pour au mains un mais,&#8221; ou dit, &#8220;pour li apprendre. Si chonna n'prouvait pas, j'l'envi&ecirc;thais en Russie pour vaie tch&egrave;sque nou fait dans chu charmant pays-l&agrave; &egrave;s pi&egrave;rcheurs.''<br/>
<br/>
 &#8220;Une raide bouonne id&eacute;e, ma vielle,&#8221; j'lis dis. <br/>
<br/>
<i><a href="lebrocq.html">Ph'lip</a></i><br/>
<br/>
<i>1963</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmmarri.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

