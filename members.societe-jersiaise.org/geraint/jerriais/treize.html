<HTML>
<HEAD>
<TITLE>Treize</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Treize</h2></font></center><p><br>
<br>
J'm'en vais vos raconter eune sc&egrave;ne entouor ch'qui s'arrivit y a bein d's ann&eacute;es siez des cou&ocirc;thins er'mou&eacute;s &agrave; ma grand'm&eacute;the, ch'tait des Mallets par lus nom d'famille.<br>
<br>
I' gardaient eune moyenne f&egrave;rme &agrave; St. Jean, et lus criyait tout-&agrave;-fait des grands gens, et quand lus fille et seule &ecirc;fant, Sophie, eut 21 ans, i' d&eacute;cid&icirc;tent d'aver un div&egrave;rs grand fest&icirc;n, souos l'espethance d&eacute; l&icirc; trouver un galant.<br>
<br>
A c'menchi Sam n'en approuvait pas fort, mais Liza, qui 'tait acouo bein pus ordgilleuse qu&eacute; li 'tait d&ecirc;termin&eacute;e d'aver s'n id&eacute;e, et d'&ecirc;tre au mains eune ch&icirc;nquantaine.<br>
<br>
&#147;Hen!&#148; s'fit Sam rup&ecirc;ment, &#147;Eune ch&icirc;nquantaine!! Iou janmais qu'tu t'en vas les trouver, j'm&eacute; d'mands? J'n'avons pon grand pathents pour c&eacute;menchi. Et pis nos va&icirc;th&icirc;ns n'nos &icirc;nvite janmais siez ieux &agrave; lus fest&icirc;ns, ieux!&#148;<br>
<br>
&#147;Oh! N&eacute; sait pas si bachouard!&#148; s'fit Liza, &#147;Ch'n'est pon nos pathents! C'est des grand' gens qu&eacute; j'voulons --- L&eacute; Conn&ecirc;tablye et sa dame, l&eacute; d&eacute;put&eacute; et la sienne, et pis lus deux gar&ccedil;ons, Liesse et Ph-lip, deux charmants gar&ccedil;ons valet! L&eacute; Recteu, i' n'a ni femme ni &ecirc;fants li, mais enf&icirc;n; nout' homme d'affaithes et sa fanmille, L&eacute; Juge Amice Le Grand, nout' propri&ecirc;taithe, il est veuvi  et d'meuthe avec sa soeu, et bein par politesse, lyi &eacute;tout et s'n homme et un janne gar&ccedil;on, Frainque j&eacute; crait! Et d'm&ecirc;me la liste alouangnait tout l'temps jusqu'&agrave; v'nin &egrave;s 50.<br>
<br>
Aupr&egrave;s deux-trais jours l's &icirc;nvitations f&ucirc;tent env'y&eacute;es, et l'pouor Sam dans l'entr&eacute;temps honnait en allant et v'nant, - &#147;Iou qu' j'allons mettre tout chu monde l&agrave;?&#148; &#147;Et pis t&eacute; Liza&#148;, s'fit t'i' eune s&eacute;th&eacute;e, &#147;Tu n'pouorras pon &ecirc;tre &agrave; l's entr&eacute;t'nin et &agrave; coutchi en m&ecirc;me temps.&#148;<br>
<br>
&#147;Oh, mon s&eacute;cours! Tu-est acouo pus b&ecirc;te qu&eacute; j'en criyais, Sam. Ch'est l'arl&eacute;v&eacute;e &agrave; la cook du mangnyi, et ou s'en vein graie l&eacute; r'pas ich&icirc;n, et pis la femme qui veint m&acirc;tter tes patates veindra l'aidgi et r'lav'tha les vaissieaux aupr&egrave;s tout fini,&#148; s'fit Liza prompt'ment.<br>
<br>
Dans l'couothant d'la pr&eacute;chaine s&eacute;maine les r&eacute;ponses &egrave;rv&eacute;naient douoch'ment, mais la pus grande partie erfuthaient pour tchique ra&icirc;thon ou autre, et m&ecirc;me i'y en eut eune dgi&eacute;zaine qui n'r&ecirc;ponn&icirc;tent pas du tout.<br>
<br>
L&eacute; jour d&eacute;vant la bord&eacute;e, et i'y avait ieu acouo tchiques d&eacute;m&icirc;nses, les cou&ocirc;thins 'taient a arrangi les pliaiches pour lus assi&eacute;the &agrave; la tablye, quand &agrave; lus grand' h&ocirc;rreu Liza r&eacute;alisit qu'i' n'taient rein qu'treize!<br>
<br>
&#147;Ch'est qu' j'allons faithe,&#148; s'fit alle. &#147;Ch'est d'main l'festin, et il est trop tard pour d'mander &agrave; tchiqu'un d'aut'!!&#148; Et nou n'peut pon dithe &agrave; autchun d'rester siez li. Oh! Mon doux, mon doux!&#148;<br>
<br>
L&eacute; Sam par &agrave;-ch't-heu' 'tait tout en trains d'la bord&eacute;e, car il avait veu touos les pr&eacute;path&acirc;tis, et i' 'tait aussi d's appoua&icirc;nt&eacute; comme Liza, et en rentrant pour d&icirc;ner i' l&icirc; v&icirc;nt eune id&eacute;e.<br>
<br>
&#147;Ch'est qu'en s'sait Liza d'&icirc;nviter l'cou&ocirc;sin Douard Laffoll&eacute; d&eacute; Gouor&eacute;? Sa femme n'y veindra pas, 'ou' n'va janmais nulle-part lyi.&#148; i' dit tout-d'suite.<br>
<br>
&#147;Ah, n&acirc;nn&icirc;n dga! Chu vi&egrave;r avare l&agrave;, qui n'sort jamais n'tout, il est amaintchi sauvage!&#148; r&ecirc;ponnit Liza.<br>
<br>
Mais aupr&egrave;s bein d'la consid&eacute;th&acirc;tion ch'tait la l'seul &agrave; tchi qui pouvaient penser, et l'Sam pr&icirc;nt vite sa &#147;bike&#148; et s'm&icirc;nt en route pour Gouor&eacute;.<br>
<br>
Sam, un miot r&ucirc;s&eacute;, arrivit siez Douard d'vant trop longtemps, car l&eacute; temps 'tait pr&eacute;cieux, et en l'viyant l&icirc; dit, &#147;Oh, mais Douard, qu&eacute; tu as bouanne minne! J'avais oui qu'tu t'ais bein malade, ch'est pour chenna qu&eacute; j'sis v'nu t'vaie &agrave; ch't arl&eacute;v&eacute;e, tu vait!&#148;<br>
<br>
&#147;Malade!&#148; r&ecirc;ponnit Douard, &#147;J'en sis d'bein lien, valet, j'sis acouo solide comme un rotchi, man vyi!&#148;<br>
<br>
Aupr&egrave;s aver conter bein d's extchuses et mansonges Sam finit par &icirc;nviter san couosin au parti. &#147;Ah danme oui, j'y veindrait,&#148; r&ecirc;ponnit Douard auve un mal&icirc;n r'gard dans l's i&egrave;rs.<br>
<br>
L&eacute; land'main arrivit et l'matin s'passit sans trop d'embarras, et pus tard l&eacute; r'pas 'tait pr&egrave;s &agrave; s&egrave;rvi, et l'Sam 'tait &agrave; donner deux d'gouts d'vin &agrave; ses invites, quand M&eacute;lie l'Bro', la s&egrave;rvante au Recteu arrivit &agrave; dithe qu&eacute; san ma&icirc;tre n&eacute; pouvait pas v'nin qu'il avait un mauvais fraid.<br>
<br>
&#147;Dgi&acirc;tre!&#148; s'&ecirc;ptr&icirc;nt Sam, &#147;J'allons acouo &ecirc;tre reinque treize!&#148;<br>
<br>
&#147;Ch'est d'ta faute, pouor achocre! Pourtchi qu'il a fallut d'mander &agrave; chu vi&egrave;r avare d&eacute; Douard Laffoll&eacute; entout? Mais arr&ecirc;te, donc, i'n'est pas acouo v'nu. Quand i' s'en va v'nin r'envyie l&eacute; siez li bein vite et dit li qu&eacute; l'festin est c'menchi, et qu'si n'pouvait pas v'nin en temps n'fallait pas v'nin du tout!!!&#148; r&ecirc;ponnit Liza rup&ecirc;ment.<br>
<br>
&#147;Hen, ch'est tout bein pour t&eacute;,&#148; r'potchi Sam, &#147;Ch'est pus aithi d'dithe qu&eacute; d'faithe, valet!&#148;<br>
<br>
Enfin, tous 'taient &agrave; arr&ecirc;ter quand la clioche d&eacute; la grand' porte sonnit, Sam s&eacute; buttit; &#147;J'm'en vais l'mettre &agrave; la porte &#150; du coup!&#148; s'&ecirc;pr&icirc;nt t'i'. Mais surpr&icirc;nse qu'i' n's'attendait pas, l&eacute; Douard avait am'ner sa femme Rachel avec li. L&eacute; Sam 'tait si content d'les vaie arriver qu'il en plieuthait d'jouaie et il's embraichi touos les deux. Eune telle bein-v'nue surpr&icirc;ns les Laffoll&eacute;s qui c'mench&icirc;tent &agrave; supsonner tchique-chose. Aupr&egrave;s aver rencontrer l'restant d'la compagnie, i'lus m&icirc;ntent tous &agrave; lus rigaller, et mangitent d&eacute; bouan tchoeu.<br>
<br>
Mais aupr&egrave;s l'fricot fini. Douard s&eacute; d'sahontit par s&eacute; mettre &agrave; m&acirc;chi, et pour &ecirc;prouver &agrave; passer l'affaithe, Sam d'mandit &agrave; lus homme d'affaithes, Moussieu Touz&eacute;, un raide bouan chanteux, pour tchiques chansons, et i' s&eacute; l'vit tout-d'-suite et en chantit trais, et quand i' s&eacute; rl&eacute;vit pour en chanter eune quatri&egrave;me, l&eacute; vi&egrave;r Douard s&eacute; l'vit et dit, &#147;Messieux et dames, vos plia&icirc;t'i' m'extchuser? J'en m&eacute; trouve pas trop bein, et j' m'en vais m'en aller tandis qu'i' fait acouo un miot jour; et vous moussieu L'Grand, &eacute;thio&ucirc;tes la bont&eacute; d&eacute; rapporter ma bouanfemme en passant? I'y a du run dans l'querre est-che pon?&#148;<br>
<br>
H&eacute;las! L'pouorre Sam et la Liza, i 'taient si d&ecirc;m&icirc;ns qu'i' n'pouvaient pon en dithe un seul mot!<br>
<br>
Les autres sans doute applaud&icirc;tent les chansons &agrave; Moussieu Touz&eacute;, et ch'enn'chin donnit l'temps &agrave; Sam d&eacute; r'prendre ses sens &#133;.<br>
<br>
&#147;Trieze! &#133;. Nos v'la acouo treize, j'en pouvons pas en &ecirc;capper! Il a fait &agrave; l'espr&egrave;s, chu vi&eacute;r pendloque l&agrave;! I' n'est pas malade du tout j'sis seux!&#148;<br>
<br>
<I>E.L.S.<br>
<br>
</I>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="12boulandgi.html">La Douzaine au Boulandgi</a><p>
<li><a href="mauvaisechance.html">La Mauvaise Chance</a><p>
<li><a href="gdfchance2.html">La Chance</a><p>
<li><a href="gdfchance3.html">&Agrave; la chance!</a><p>

<li><a href="gdfcrianches1.html">Vielles crianches</a><p>
<li><a href="gdfcrianches2.html">Acouo des crianches</a><p>
<li><a href="gdfcrianches3.html">Crianches et cou&ocirc;teunmes</a><p>
<li><a href="gdfcrianches4.html">Et acouo des crianches</a><p>
<li><a href="gdfcrianches5.html">L's annees et les crianches s&eacute; p&acirc;ssent</a><p>
<li><a href="gdfcrianches6.html">Crianches et cou&ocirc;teunmes</a><p>
<li><a href="gdfcrianches7.html">Crianches du temps jadis</a><p>
<li><a href="gdfsuperstitions.html">Sup&egrave;rstitions du temps jadis</a><p>

<li><a href="gdfmitheux.html">Crianches entouor un mitheux</a><p>

<li><a href="dinednoue.html">San Din&eacute; d'Nou&eacute;</a><p>
<li><a href="painfeast.html">After the Feast</a><p>
<li><a href="paindine.html">Piteur has some friends to dine</a><p>
<li><a href="painfricot.html">Oquo du fricot</a><p>
<li><a href="kaiser.html">Le Souper Du Kaiser</a><p>
</ul>
</font>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
