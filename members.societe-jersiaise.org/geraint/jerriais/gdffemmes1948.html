<HTML>

<!-- Mirrored from members.societe-jersiaise.org/geraint/jerriais/gdffemmes1948.html by HTTrack Website Copier/3.x [XR&CO'2014], Tue, 15 Jul 2025 13:46:58 GMT -->
<HEAD>
<TITLE>Les D'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les D'vis du Bouan'homme George</h2></font></center><p>

 &quot;En p&acirc;lant d'femmes pour D&eacute;put&eacute;s,&quot; M&ecirc;rayieu disait l'aut' s&eacute; : &quot;Pour tchi dgi&acirc;tre qu'i' veulent bouleverser tout dans l's'Etats ? I' veulent met' les Recteurs &agrave; la Porte, mais tch'est qui s'en va les rempliaichi ? J'pense bein qu'chest un tas d'g&acirc;s d'la ville tchi sont trop pi&egrave;rcheurs pour travailli et tchi craient qu'ils &eacute;thont eune majorit&eacute; des vouaix dans l's Etats pour passer eune louai pour payi les Membres comme i' font dans les grands pays ! Et ch'est seux tch'i' voudront passer des Louais, &eacute;tou, pour hauchi les gages et raccourchi l's'heuthes de trav&acirc;s des bachouards tch'ont vot&eacute; pour ieux, et renchi&eacute;thi la vie acouo pus !&quot;<br/>
 <br/>
 &quot;Ch'est seux tch'ils appel'lont ch'l&agrave; du progr&eacute;s ! Vaithe, ch'est du progr&eacute;s &agrave; l'arbours ! J'n'avons pon b&eacute;souain d'tout chu niol&icirc;n-l&agrave; en J&egrave;rri ! Touos ches amateurs de Progr&eacute;s-l&agrave; veulent copier l's'Angliais et faithe &agrave; craithe &egrave;s travailleurs tch'i' peuvent lus donner la leune pour aver lus vouaix dans l's'&ecirc;lections. I' n'ont pas l'avis d'vaie que si l'Angli&eacute;t&egrave;rre tait aussi bein gouvern&eacute;e comme j'l'avons t&eacute; en J&egrave;rri pour des chents ans, touos ches Angliais-l&agrave; ne s'saient pas &agrave; payer des prix fos pour des pliaiches &agrave; d'meuther en J&egrave;rri !<br/>
 <br/>
 &quot;Not' p&eacute;tit J&egrave;rri soulait &ecirc;t' la milieuthe pliachi au monde &agrave; d'meuther, - i' l'y est p't &ecirc;t acouo aujourd'anniet, pour chein qu'j'en sai, - mais si ches Ap&ocirc;tres de Progr&eacute;s-la ont lus volent&eacute;, v'l&agrave; tchi n'duth'tha pas longtemps !&quot;<br/>
 <br/>
 L'temps pass&eacute;, nou connaissait la Libert&eacute; ! L'y'avait d'tout &agrave; mangi, tout plien d'habits et d'bottes et d'souliers &agrave; mettre, et nous pouvait l's'acater sans coupons. Nou pouvait aller en France et a d'aut' pays et d&ecirc;penser des sou aussi souvent comme nou voulait. Si un homme avait assez d'sou pour acater un Moto, i' tait p&egrave;rm&icirc;ns de l'faithe s&egrave;rvi. Le r&acirc;t n'tait pas fort par quartchi, l'y'avait du trav&acirc;s pour tout l'monde, pas d'taxe sus l'&egrave;rvenu, et un louis valait un louis et nou pouvait acater d'tchi dans les boutiques dans l'heuthe du d&icirc;ner. Un gas tch'avait l'souain d'sauver ses h&egrave;rp&icirc;ns pouvait acater des rentes sans aver peux de l's'aver rembours&eacute;es dans tch&icirc;nze jours par tchique Angliais tch'&agrave; acat&eacute; la propri&eacute;t&eacute; sus tchi qu'i' sont deus ! S't'avais un couochon, i' t'appartenait et tu pouvais l'saler et l'mangi s'tu voulais. Un fermyi n'avait pas &agrave; remplyi ch&icirc;nquante papi&egrave;rs et d'mander permission devant cra&icirc;tres ses r&eacute;coltes ou donner eune p&icirc;nte de lait cailli &agrave; san viau !<br/>
 <br/>
 &quot;Acheteu ches Avocats d'progr&eacute;s-l&agrave; nouos d&icirc;sent que les vi&egrave;rs membres d's'Etats tchi taient responsablyes pour toute chutte lib&egrave;rt&eacute; et prosp&eacute;thit&eacute;-l&agrave; taient d's achocres, et n'savaient pas tch'est qu'i' faisaient, et tch'i' d&eacute;v'thaient &ecirc;t' envyi&eacute;s lus faithe quatorze, et qu'un tas d'nouvieaux D&eacute;put&eacute;s tchi n'connaissent rein des diffitchult&eacute;es du fermyi et d'la vie des compagnards dev'thaient les rempliachi et changi toutes les louais ! Avous jamais ou&iuml; rein d'pus riditchule ?&quot;<br/>
 <br/>
 &quot;A m'n'id&eacute;e, J&egrave;rri est bein trop p'tit pour aver des partis dans l's'Etats ! Bailliz-m&eacute; des bouans vi&egrave;rs Recteurs comme Moussieu P&eacute;pin et Moussieu Balleine du temps-pass&eacute; tchi r'pr&eacute;sentaient tout l'monde, riches et pauvres fermyi&egrave;rs et travailleurs, villais et compagnards, et des bouans vi&egrave;rs Juges tch'avaient pass&eacute; lus vie dans l's&egrave;rvice du publyic, - et ou' pouvez aver touos vos D&eacute;put&eacute;s tch'i'n'peuvent pas p&acirc;ler l'J&egrave;rriais, sans p&acirc;ler d'faithe des louais pour des J&egrave;rriais !&quot;<br/>
 <br/>
 &quot;S'i' veulent des partis dans l's'Etats, deux'trais bouans vi&egrave;rs Louthi&egrave;rs de St. Ouen pourraient aller lus montrer comment organiser <a href="roselouothi.html">le Louothi et La Rose</a>, mais j&eacute; n'crai m&egrave;me pas qu'ch'l&agrave; duth'thait longtemps, car les Louothi&egrave;rs &eacute;thaient bein vite eune majorit&eacute; !&quot;<br/>
 <br/>
<i><a href="lefeuvre.html">George d'La Forge</a></i><br/>
 L&eacute; 17 janvyi, 1948<br/>

&nbsp;<p>

<font size="2">

<I>Viyiz &eacute;tout:</I><p>

<ul>


<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="gdffemmes.html">Les Femmes</a><p>
<li><a href="gdffemmes2.html">Les Femmes!</a><p>
<li><a href="gdffemmes1948b.html">Les D'vis du Bouan'homme George</a><p>
<li><a href="gdfelections1975.html">&Ecirc;lections et appointements</a><p>
<li><a href="pm1947.html">Ph'lip and Merrienne</a><p>
<li><a href="gdfsenateurs.html">Les D'vis du Bouan'homme George</a><p>
<li><a href="gdfstouen.html">&Agrave; St. Ouen l'temps p&acirc;ss&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdffemmes1948.html by HTTrack Website Copier/3.x [XR&CO'2014], Tue, 15 Jul 2025 13:46:58 GMT -->
</HTML>

