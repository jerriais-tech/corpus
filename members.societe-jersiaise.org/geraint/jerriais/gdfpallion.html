<HTML>
<HEAD>
<TITLE>L&eacute; Pallion - St. Ou&euml;n</TITLE>
<META  name="keywords" content="Jèrriais, language, langue normande, Guy Fawkes, military history, bicycles, history of cycling, sport, boxing, soldiers, garrison, music, minority languages, langues régionales, langues minoritaires, langues d'oïl, folklore, dialect, linguistics, linguistique, Normandy, Normandie, Channel Islands, îles anglo-normandes">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Pallion</h2></font></center><p>

<font size="-1"><i>Fort Lauderdale,<br>
Florida, USA.<p>

L&eacute; 16 d&eacute; d&eacute;zembre, 1978.<p></i></font>

Moussieu l'R&eacute;dacteu,<p>

Quand j'sis dans man vi&egrave;r M&ecirc;nage en Jerri, j'p&acirc;sse souvent par L&eacute; Pallion o&ugrave;'est qu' La Rue d'La Trape a san d&eacute;ha dans La Route des Landes, en m'en allant au Haut du Mont du Vallet, et v'la tchi m'ram&eacute;mouaithe mes p'tits jours siez Papa L'Feuvre &agrave; la forge, tch'&eacute;tait &agrave; c&ocirc;t&eacute; d'la ma&icirc;son appel&eacute;e "Mossgiel" &agrave; ch't heu.<p>

L&eacute; Pallion 'tait l&eacute; lieu d'rencontre pour touos les Land&icirc;ns dans chu temps-l&agrave;. J'p&acirc;le d&eacute; y'a eune huiptantaine d'ann&eacute;es. Ch'tait eune p&eacute;tite &ecirc;tendue d'cru&euml;the en forme d'picachon. Les routes n'&eacute;taient pon pav&eacute;es comme &agrave; ch't heu. I' m'sembliait tch'i' y'avait tr&eacute;jous tchitch'un sus L'Pallion &agrave; toute heuthe du jour quand j'tais mousse. Dans l'jour ch'tait deux-s'trais anciens &agrave; bagouler et s'p&acirc;sser l'temps. Les pus pr&egrave;s va&icirc;s&icirc;ns du Pallion 'taient les Sieurs Elie Maugi (du Pignon), Fra&icirc;nque Coutanche, Darri L'Cornu et George Steuber (prononc&eacute; "Stio&ucirc;beutt" par les anciens). Ch'tait dans chu temps-l&agrave; qu&eacute; "Moreland House" fut b&acirc;tie mais j&eacute; n'm&eacute; r'souveins pon du nom du propri&ecirc;taithe tchi la fit b&acirc;ti. J'la v&icirc;nmes b&acirc;ti, Papa et m&eacute;, en p&acirc;ssant par l&agrave; pour aller nouos assi&eacute;the sus l'haut du mont en d'ssus d'L'Eta, et i' m'disait qu'oulle avait cou&ocirc;t&eacute; chent louis, cli&eacute; dans la grand' porte, tch'&eacute;tait consid&eacute;th&eacute; eune p&eacute;tite forteune dans l'temps, mais j'ai ou&iuml; d'pis qu'oulle avait actuellement cou&ocirc;t&eacute; pus.<p>

Au D&icirc;nmanche y'avait deux lieux d'rencontre, L&eacute; Pallion et L'Haut du Mont du Vallet. Ch'tait les Jannes tchi hantaient L'Pallion et yavait toutes sortes d'gammes en allant. Ch'est p&ucirc;t&ocirc;t difficile d'&icirc;nmaginner l&eacute; manque d&eacute; trafi dans les routes d&eacute; campangne dans chu temps-l&agrave;, et y'avait tout pliein d'run pour jouer au <a href="tireli.html">tireli</a> ou &agrave; <a href="doque.html">doque</a> et &egrave;s marbres.<p>

Ch'tait l&agrave; qu&eacute; la m&ucirc;sique d&eacute; "<a href="gdfguyfawkes.html">Guy Fawkes</a>" s'assembliait pour pratitchi quand v'nait l'temps d'c&eacute;l&eacute;brer la f&ecirc;te et br&ucirc;ler la fou&eacute;e, et ch'tait un temps d'excitement pour les mousses. Ch'tait l'Sieur Steuber tch'&eacute;tait l'ma&icirc;tre d'm&ucirc;sique. Quand nou ouiyait l'gros tambour au c'menchement des pratiques au s&eacute;, touos les mousses &ecirc;prouvaient &agrave; faithe lus pathents les la&icirc;ssi aller ou&iuml; la m&ucirc;sique sus L'Pallion. Souvent les pathents finnissaient par y'aller ieux-m&ecirc;mes. Quand y'avait un carnaval la s&eacute;th&eacute;e m&ecirc;me d&eacute; "Guy Fawkes" tch'avait la m&ucirc;sique en t&ecirc;te, ch'tait au Pallion qu' la proc&ecirc;ssion c'menchait et finnissait.<p>

Tchiquefais, les jannes hommes v'naient atout lus machinnes pour p&eacute;daler l'tou du Pallion. Ch'tait les cheinnes tch'avaient eune reue grande comme eune reue d'h&egrave;rnais, atout la selle en d'ssus, et eune p&eacute;tite reue d'la grandeu d'eune reue d'ch&ucirc;vi&eacute;the en dri&eacute;the, appel&eacute;es "Penny-farthing" en Angliais viyant qu'la grandeu des reues avaient &agrave; bein pr&egrave;s la m&ecirc;me proportion comme un grand deux&#173;sou &agrave; un liard. M&eacute;n oncl'ye Ouinn'teur et man P'p&egrave;e en f&icirc;drent ieune dans la forge viyant tch'i' n'pouvaient pon affa&ucirc;rder &agrave; en acater ieune. I' n'taient pon aisies &agrave; s&eacute; t'n&icirc;n d'ssus. I' fallait s'balanchi comme i' faut. Ch'tait r'm&egrave;rquabl'ye d&eacute; les vaie p&eacute;daler en vitesse l&eacute; tou du Pallion et &ecirc;prouver &agrave; lus canter assez pour &egrave;rl&eacute;ver eune chique bas dans la route. Un tas tchulbutaient en y'&ecirc;prouvant, et j'n'en vis janmais iun r&ecirc;ussi &agrave; l'faithe.<p>

Dans des temps y'avait des disputes tchi finnissaient par des bastaudes sus L'Pallion, tch'&eacute;tait un si fanmeux rendez-vous qu&eacute; ch'n'est pon ravissant si eune arl&eacute;v&eacute;e d'ardg&ucirc;ment finnissait par tchitch'un voulant s'battre, principalement s'il en avait deux d'go&ucirc;ts &agrave; bord. V'l&agrave; tchi fit iun d'ieux penser &agrave; apporter des gants pour faithe la "boxe" et les gar&ccedil;ons c'mench&icirc;drent &agrave; "boxer" l's uns contre I's autres - &agrave; l'amiabl'ye, sans doute. L&eacute; janne Jack Ellis, un fr&eacute;gatin (sa m'm&eacute;e d'meuthait &agrave; La Ville La Bas), un bieau gar&ccedil;on bein pliant&eacute; tchi savait s'mannier, pouvait battre autch'un aut' janne homme tchi voulait mett' les gants auve li. Mais il 'tait bouan gar&ccedil;on et n'ch&egrave;rchait janmais chicange &agrave; p&egrave;rsonne.<p>

Y'avait tchiquefais du div&egrave;rtissement quand les soudards (les r&eacute;dguli&egrave;rs) v'naient tither au blianc &egrave;s Landes. Y'en avait tch'arr&ecirc;taient au Pallion quand i' viyaient la dgaingue l&agrave; l'D&icirc;nmanche l'arl&eacute;v&eacute;e. Ouiyant eune conv&egrave;rs&acirc;tion en J&egrave;rriais, i' criyaient qu' les gar&ccedil;ons n'savaient pon l'Anglais et p&acirc;ssaient tchiquefais des r'm&egrave;rques tchi n'&eacute;taient pon complyimentaithes. Ouaithe qu&eacute; la grand' partie d'nouos gar&ccedil;ons n'savaient pon fort d'Angliais dans chu temps-l&agrave;, il' en savaient assez pour comprendre si nou s'motchait d'ieux, et i' n'en fallait pon fort pour qu&eacute;menchi eune bastaude. I' n'avaient pon d'peux d'eune rouoge c&acirc;saque, et les soudards n&eacute; lus d'mentaient pon tch'il' avaient affaithe auve les d'scendants d'soudards d&eacute; La Milice Rouoyale tch'avait a&icirc;dgi &agrave; g&acirc;ngni La <a href="batjer.html">Bat&acirc;le d&eacute; J&egrave;rri</a> en 1781!<p>

<i><a href="lefeuvre.html">George d'La Forge</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pallions.html">Les pallions &agrave; St. Ou</a><p>
<li><a href="gdfpallion2.html">L&eacute; Pallion</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="gdfguyfawkes.html">'Guy Fawkes' l&eacute; temps pass&eacute;</a><p>
<li><a href="fawkes_stouen.html">Guy-Fawkes &agrave; St.-Ouen</a><p>
<li><a href="guyfox.html">Guy Fox</a><p>
<li><a href="halloween3.html">Halloween et la S&eacute;thee d'Guy Fawkes</a><p>
<li><a href="guyfawkes.html">La s&eacute;th&eacute;e d'Guy Fawkes</a><p>
<li><a href="guyfawkes2.html">Entouor la s&eacute;th&eacute;e d'Guy Fawkes</a><p>
<li><a href="guyfawkes3.html">Guy Fawkes</a><p>
<li><a href="guyfawkes40s.html">Les S&eacute;th&eacute;es d&eacute; Feux d'Jouaie, &agrave; la mode des Quarantaines</a><p>
<li><a href="bike.html">La Bike</a><p>
<li><a href="bike2.html">L&eacute; Juge et sa bike</a><p>

</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
