<HTML>

<!-- Mirrored from members.societe-jersiaise.org/geraint/jerriais/feuetfeunmee.html by HTTrack Website Copier/3.x [XR&CO'2014], Tue, 15 Jul 2025 13:50:36 GMT -->
<HEAD>
<TITLE>Feu et feunm&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Feu et feunm&eacute;e</h2></font></center><p>

Coumme les preunmi&eacute; barres du jour d&ecirc;lachaient les liefs d'la ville, l'oua&icirc;th&eacute; ouvrit ses ailes dor&eacute;es d&eacute; la&icirc;ze. I' s'cra&icirc;nchit, et s'm&acirc;tit l&agrave; sus san nid d'papi, d't&eacute;s et d'brantchettes souongneusement avieillott&eacute; sus l'fa&icirc;t du b&acirc;tisse. L'oua&icirc;th&eacute; esp&eacute;thait les rayons ravigoteurs et, coumme l&eacute; sol&eacute; s'mouontrait &agrave; la s&icirc;l'ye des ma&icirc;sons, l'dun d&eacute; s'n estonma c'menchit &agrave; so&ucirc;ssinner. Les buts d'ses plieunmettes - rouoges, oranges, jaunes - lus ni&egrave;rchissaient. Ses gr&icirc;ns &ecirc;t&icirc;nch'laient dans l'nid d'papi. Des touoth&acirc;les d&eacute; feunm&eacute;e montaient d'ses pids en vithevardant. Des fliambes cratchaient souos l's ailes d&eacute; l'oua&icirc;th&eacute; et ava&ucirc; san corps l&eacute; br&ucirc;l&icirc;n fa&icirc;thait lithe les longues plieunmes coumme des l&acirc;ndgets d'fliambe.<br/>
<br/>
&Ecirc;cliaithi dans l'sol&eacute; du mat&icirc;n, l'oua&icirc;th&eacute; l'vit san b&eacute; d'or et piaillit d'jouaie coumme l&eacute; radg&icirc;n r&ocirc;tissait ses gambes et san corps. Ses ailes ouv&egrave;rtes atchilyaient la lueu du sol&eacute; et les lou&ecirc;mes d&eacute; caleu. Trans'm&eacute;, l'oua&icirc;th&eacute; freunmit ses i&egrave;rs d&eacute; topaze en s'solilyant dans sa br&ucirc;l'lie b&eacute;nite &agrave; li. Des flia&ucirc;m&ecirc;ques dansicottaient l'tou du nid d'feu, lus dans'sie entouortilyie par les cos d'fliambe et d'air mais qu'i' f&ucirc;tent l&acirc;tchies et fliott&icirc;tent ava dans la ruette.<br/>
<br/>
&Agrave; bas dans la ruette, Mess Corbet d&ecirc;b&acirc;rrit l'us d&eacute; s'n apotiqu'sie et sortit, eune br&icirc;nge &agrave; la main, &agrave; seule f&icirc;n d'netti l'avant &agrave; la boutique d'vant l'&egrave;rc'menchement d'eune journ&eacute;e d'affaithes. I' dgettit sa mouontre. P&acirc;ss&eacute; si&ecirc;x heuthes un quart. Il avait l'temps m&ecirc;me pouor scrober les s&icirc;les d'vant d&ecirc;jeuner. L&eacute; temps s'tait fait, &agrave; chein tch'i' patha&icirc;ssait, et i' n'y'&eacute;thait pon d'plyie. V&eacute;the, i' pou&ocirc;rrait scrober quandi qu'l&eacute; sol&eacute; lithait. Autr&eacute;ment, qu'i' s'dit, i' pou&ocirc;rrait rarreuner sa d'vantuthe. Car il avait just&eacute;ment r'stotchi atout des boutillies d'sitho d'col&icirc;nmachon, et les nouvieaux patchets d'boulets d'c&ocirc;ne d&eacute; ch&egrave;r moulue 'taient hardi bieaux et attrioqu'thaient sans doute d'la pratique. L'apotitchi restit eune pause affroutchi sus sa br&icirc;nge: scrober ou rarreuner? rarreuner ou scrober? Ou bein d&ecirc;jeuner d'vant c'menchi l&eacute; travas? Car i' sentait du br&ucirc;l&icirc;n. Y'avait un va&icirc;th&icirc;n tch'avait br&ucirc;l&eacute; san pain r&ocirc;ti. Ou ch'tait-i' du lard feunm&eacute;? N&acirc;nn&icirc;n, ch'tait pus &agrave; co du poulet, du poulet br&ucirc;l&eacute;. Mess Corbet fit eune morgache et roublyit san d&ecirc;jeuner. Assa, i' faudrait scrober, car il avait just&eacute;ment r'm&egrave;rtchi des ni&egrave;rmitons sus sa d'vantuthe. I' r'pr&icirc;nt sa br&icirc;nge dans les deux mains pouor cli&egrave;rgi chutte fichue salop'thie mais d'un co eune jaune plieunme fliambante voltilyit ava l'avant &agrave; ses i&egrave;rs &ecirc;cal&eacute;s. Mess Corbet r'gardit &agrave; haut et tr&eacute;fit.<br/>
<br/>
&quot;Au feu, au feu!&quot; qu&eacute; l'apotitchi briyit. &quot;Au feu! Y'a un ph&eacute;nix! Au feu!&quot; I' la&icirc;ssit tchaie sa br&icirc;nge sus l'pav&eacute; et s'moustrit qu&eacute;daine ava&ucirc; la rue pouor sonner l'alarme. &quot;Un ph&eacute;nix! Un ph&eacute;nix sus l'lief! Au feu!&quot;<br/>
<br/>
</div><div align="center">* * *<br/>
</div><div align="left"><br/>
Si&ecirc;x heuthes dgix. Les barres du jour r&icirc;lyaient l'liet l'trav&egrave;rs des v&eacute;nitiennes. Un ouothilyi dans l'aithe. L'&ecirc;dr&eacute;don &agrave; la frouque. Les draps chuchot&eacute;s. Des chuchots ach&eacute;thinn&eacute;s.<br/>
<br/>
Coumme ou s'&egrave;rposait sa t&ecirc;te souos san moton, i' fliattait sa hanque. Ou s'&egrave;rposait sus san caud corps, les ch&icirc;n d&eacute;s anichis dans l'p&eacute; corl&eacute; d&eacute; s'n estonma. Les gambes entouortilyies, les tchoeurs enrontchis. Ou d&ecirc;viait san p&eacute; entre ses f&icirc;ns d&eacute;s, trachant des formes, des fidguthes, des mots qu'ou n'&ocirc;sait pon l&icirc; chuchoter m&ecirc;me dans chu nid. Sa p&eacute; br&ucirc;lait, qu'ou pensit, coumme sa main drissait douochement sus san bouton. I' squou&icirc;zit sa tchi&ecirc;sse. &quot;V'l&agrave; tch'est l'heuthe,&quot; qu'i' dit et s'd&ecirc;gourdit en s'&ecirc;b&acirc;illant.<br/>
<br/>
&quot;Tcheins-m&eacute; acouo ch&icirc;n minnutes,&quot; ou l&icirc; murmuthit.<br/>
<br/>
I' s'cra&icirc;nchit. &quot;Nou-fait, ma douoche,&quot; qu'i' dit en lyi baillant la joue. &quot;Ch'est l'heuthe. Ch'est man quart.&quot; I' l'embraichit d'vant s&eacute; l'ver. &quot;J'dais m'n aller en travas. Et tch'est qu'i' y'&eacute;thait si l'bouonhoumme rentrit?&quot;<br/>
<br/>
&quot;Rhabil'ye-t&eacute; don et j't&eacute; graiethai l'd&ecirc;jeuner,&quot; qu'ou dit en s'&ecirc;talant l'trav&egrave;rs du liet coumme i' r'gardait ses seins nus et r'lithants.<br/>
<br/>
&quot;P'tite garci&eacute;the, n&eacute; m'tente d'aut'! J'gaff'thai eune sannouiche sus l&eacute; c'm&icirc;n.&quot; I' m&icirc;nt ses braies et s'zipit. &quot;Et tch'est qu'i' dithait don, tan bouonhoumme, s'il arrivait aupr&egrave;s eune ni&eacute;tchie d'travas pouor trouver sa bouonnefemme &icirc;nnouothante &agrave; laver deux mogues et deux assiettes &agrave; sinne d&eacute; jeu?&quot;<br/>
<br/>
&quot;I' m'extch&ucirc;th'thait, l'vi&egrave;r, car i' sait hardi bein qu'j'ai... un grand app&eacute;tit.&quot; Ou sou&ocirc;rit et s'&egrave;rtou&ocirc;nnit sus l'liet. I' n'avait pon acouo m&icirc;ns sa c'm&icirc;nse. Ou l'gaffit et halit sus la boucl'ye d&eacute; sa cheintuthe. Douochement ou c'menchit &agrave; l'&egrave;rd&ecirc;ziper.<br/>
<br/>
</div><div align="center">* * *<br/>
</div><div align="left"><br/>
L&eacute; ph&eacute;nix br&ucirc;lait. I' br&ucirc;lait d'm&acirc;rrisson et piaillait coumme d&eacute; pus b&eacute;. San nid 'tait ra&icirc;que d'la chendril'ye. Et des nouages d&eacute; chendre lus l'vaient &agrave; l'entou d'l'oua&icirc;th&eacute; coumme il &ecirc;prouvait d&eacute; s'prot&eacute;gi contre les galots fliantchis d'en bas dans la rue par eune dga&icirc;ngue d&eacute; villais. Ch&acirc;que fais qu'un galot l'tapit, i' p&egrave;rdit eune plieunme fliambante et fut &ecirc;b&eacute;zoui en eune achie d'&ecirc;t&icirc;nchelles et d'flia&ucirc;m&ecirc;ques. L&eacute; ph&eacute;nix pi&eacute;tinnait dans san nid d'chendril'ye, ch&acirc;tchant sa t&ecirc;te fliambante, et dgettait d'un yi d'feu et d'un aut' la dga&icirc;ngue veng'r&ecirc;sse l&agrave;-bas. <br/>
<br/>
Des mousses l&icirc; jou&ocirc;taient des pi&egrave;rres sans c&ecirc;sse. Des fil'yes couothaient en r'lais auve des d'vant'l&eacute;es d'galots et d'gravyi. Un moussetchot avait s'n &ecirc;l&icirc;ngue. I' mithit, et lanchit un bliotchet au ph&eacute;nix. L&eacute; bliotchet tapit l'aile d&ecirc;tre d'l'oua&icirc;th&eacute; atout eune forche pouor en d&ecirc;teindre la ma&icirc;ntchi des plieunmes. L&eacute; ph&eacute;nix vio&ucirc;lit d'ma coumme ses t&icirc;thons d'plieunmes f&ucirc;tent &ecirc;trav'l&eacute;s &agrave; l'entou d'li pouor traler l'lief.<br/>
<br/>
Et les clioches d'alarme sonnaient acouo.<br/>
<br/>
</div><div align="center">* * *<br/>
</div><div align="left"><br/>
Ou br&ucirc;lait. Ou br&ucirc;lait d'p&acirc;ssion, et piaillait. San liet 'tait ra&icirc;que des chiques, et des nouages d&eacute; musc lus l'vaient &agrave; l'entou d's amouotheurs. Ch&acirc;que fais qu'i' l'embraichit, ou fut &ecirc;b&eacute;zouie en eune achie d'flia&ucirc;m&ecirc;ques et d'&ecirc;t&icirc;nchelles. Coumme ou pi&eacute;tinnait, ses gambes lus dr&eacute;dilyant, ou ch&acirc;tchait sa t&ecirc;te fliambante. Coumme i' pompait, i' la dgettait d'ses i&egrave;rs d&eacute; feu. Sans c&ecirc;sse, i' lyi jou&ocirc;tait quandi qu'ou vio&ucirc;lait d'plia&icirc;si. Ses habits 'taient &ecirc;trav'l&eacute;s &agrave; l'entou d'ieux sus l'liet tral&eacute;.<br/>
<br/>
&Eacute;pis i' ou&iuml;t eune sonn'nie. Si&ecirc;x heuthes v&icirc;ngt.<br/>
<br/>
</div><div align="center">* * *<br/>
</div><div align="left"><br/>
Mess Corbet 'tait acouo &agrave; r'haler sus la corde d'la clioche d'alarme ho&ucirc;tchie d'un raccro &agrave; la carre d'la rue. &quot;O&ugrave;'est qu'i' sont, l's &Ecirc;mouochettes? Pouortchi qu'i' n'veinnent pon?&quot; qu'i' gronnait en halant et r'halant sus la corde. &quot;Toute la ruette s'sa passecrite, et m'n apotiqu'sie ra&icirc;que un tracas d'tas d'chendres... et m&ecirc;me si j'avais d'la chendre &agrave; ph&eacute;nix &agrave; vendre, coumme tchi la vendre sans eune boutique dans tchi la vendre?&quot; Auve un soupi, i' r'halit &agrave; tigue d&eacute; corps.<br/>
<br/>
I' ou&iuml;yait la sonn'nie tchi l&icirc; r&ecirc;ponnait d'chutte carre-ch&icirc;n d'la ville et d'chutte carre-l&agrave; et &ecirc;coutait pouor l'arriv&eacute;e du ouadg&icirc;n &egrave;s &Ecirc;mouochettes. Et v'l&agrave; qu'i' l&icirc; sembliait qu'les clioches les pus &ecirc;louongnies lus arr&ecirc;taient. Y'a du bouon, il' arrivent. Et un brai s'portit du but d'la rue: &quot;N&eacute; v'ch&icirc;n la brigade! Les &Ecirc;mouochettes! Les &Ecirc;mouochettes arrivent!&quot;<br/>
<br/>
Et l'ouadg&icirc;n d'la Brigade D&ecirc;teingn'r&ecirc;sse geuthit par la carre, ses cyl&icirc;ndres et coqs en jaune tchuivre lithant au sol&eacute; du mat&icirc;n. Les offici&egrave;rs D&ecirc;teingneurs lus t'naient sus les march&eacute;pids des bords du ouadg&icirc;n, halant par les gaffes. Habilyis bravement dans lus rouoges c&acirc;saques et v&icirc;sagi&eacute;thes en b&eacute; d'oua&icirc;s&eacute;, y'en avait tchi saluaient les hardelles appr&eacute;cieuses tchi lus mouontraient &egrave;s f'n&ecirc;t's des b&acirc;tisses coumme l&eacute; ouadg&icirc;n boulait ava&ucirc; les ruettes d'la ville.<br/>
<br/>
Mess Corbet r'nonchit la sonn'nie. &quot;Par ich&icirc;n,&quot; qu'i' briyait, &quot;par ich&icirc;n! L&eacute; fichu ph&eacute;nix est l&agrave;-haut!&quot;<br/>
<br/>
L&eacute; ouadg&icirc;n fit un var et tou&ocirc;nnit sans s'ralenti. I' drissit p&acirc;ss&eacute; Mess Corbet et s'arensit endrait l'b&acirc;tisse o&ugrave;'est qu'l&eacute; monde 'tait rassembli&eacute; &agrave; jou&ocirc;ter. &quot;Houzza! L's &Ecirc;mouochettes!&quot; piaill&icirc;tent les mousses. &Agrave; haut l'ph&eacute;nix enfuntchi vio&ucirc;lit, engu&eacute;donn&eacute;.<br/>
<br/>
Les offici&egrave;rs d'val&icirc;tent du ouadg&icirc;n et lus m&icirc;ntent &agrave; d&ecirc;rou&ocirc;ler les tchuyaux, pomper les cyl&icirc;ndres et r&ecirc;s&egrave;rveurs. Les cadets d'la Brigade cachaient les mousses affil&eacute;s tchi voulaient gr&icirc;mper sus la machinn'nie et pa&ucirc;tchi la m&eacute;cannique. Les danmes admithaient les bieaux D&ecirc;teingneurs coumme i' travaillaient scouotr&eacute;ment, et lus bouonhoummes t&acirc;chaient d'les c&acirc;rrer hortes d'la vouaie. La racachie d'villais avaient la&icirc;ssi tchaie lus galots quand l's &Ecirc;mouochettes 'taient arriv&eacute;s. Y'en avait d'entre ieux tchi lus 'taient assis sus des tcha&icirc;ses pliaichies sus l'pav&eacute; pouor &egrave;rgarder toute la bord&eacute;e. Les tcha&icirc;ses avaient 't&eacute; &ecirc;tal&eacute;es par l'aub&egrave;rgiste du va&icirc;thinn&eacute;, tchi couothait et r'couothait, prannant des c'mandes et s&egrave;rvant du caf&eacute; et des reinchettes &egrave;s dgetteurs alt&eacute;th&eacute;s.<br/>
<br/>
&quot;Cap'taine! Cap'taine!&quot; Mess Corbet arrivit, &ecirc;sso&ucirc;ffli&eacute;. &quot;La cheunm'n&eacute;e est horte, et l'lief s'en va tchaie si l'oua&icirc;th&eacute; n'est pon b&eacute;t&ocirc;t d&ecirc;teint.&quot;<br/>
<br/>
L&eacute; Cap'taine-D&ecirc;teingneux Machon s'&egrave;rtou&ocirc;nnit et l'vit l'b&eacute; d'sa v&icirc;sagi&eacute;the. &quot;Bou&ocirc;njour, Mess Corbet,&quot; qu'i' fit d'eune vouaix d'autorit&eacute; calme. &quot;M&egrave;rcie bein des fais pouor l'alarme. J'sommes en travas achteu. J'&icirc;nmaginne qu'i' n'y'&eacute;tha pon grand damage - ch'est tr&eacute;jous qu'les preunmi&eacute; minnutes comptent les pus. Lieut'nant!&quot;<br/>
<br/>
L&eacute; Lieut'nant-D&ecirc;teingneux Ra&ucirc;l&icirc;n Duth&eacute; scriblyit eune dreine chiffre dans san d&ocirc;ssyi et s'tr&icirc;nmoussit v&egrave;rs san chef et l'vi&egrave;r apotitchi. I' saluit bein recta: &quot;Cap'taine!&quot;<br/>
<br/>
L&eacute; Cap'taine Machon adr&eacute;chit Mess Corbet. &quot;Ch'est en tchi l'oua&icirc;th&eacute; n'a pon r&ecirc;ussi &agrave; s'ca&ucirc;ffer &agrave; sa pus haute temp&eacute;thatuthe. Vot' alarme, l'v&eacute;e si he&ucirc;thivement et souongneusement en bouonne citouoyennet&eacute;, et la jou&ocirc;t'tie des gens du va&icirc;thinn&eacute; ont disteurb&eacute; la br&ucirc;l'lie. Y'a acouo des fliambes - et bein seux qu'l&eacute; lief a 't&eacute; so&ucirc;ssi - mais l'oua&icirc;th&eacute; n's'en va pon s'&icirc;nchinn&eacute;ther aniet. Tout ch'qu'i' faut ch'est d'aver les caltchuls d&eacute; sprai&eacute;thie.&quot; I' s'&egrave;rtou&ocirc;nnit au Lieut'nant. &quot;Les caltchuls sont-i' faits?&quot;<br/>
<br/>
L&eacute; janne Lieut'nant r'gardit san d&ocirc;ssyi. &quot;Un sprayage doux auve l'ajou&ocirc;te d'eune bouoill&ecirc;tuthe d&eacute; quarante pouor chent d'p&eacute;p&egrave;r'm&egrave;ne, trente pouor chent d'canmi&eacute;the, tch&icirc;nze pouor chent d'gengivre et tch&icirc;nze pouor chent d'flieur d&eacute; seu. Pression ligi&eacute;the. Dans les dgi&ecirc;x minnutes pouor l&eacute; d&ecirc;teingnage.&quot;<br/>
<br/>
&quot;Y'a du bouon, Lieut'nant,&quot; dit l'apotitchi. &quot;Et les chendres? J'ai l'contrat pouor les chendres &agrave; ph&eacute;nix d'chu va&icirc;thinn&eacute;; j'pou&ocirc;rrais remplyi les formes achteu.&quot;<br/>
<br/>
&quot;J'ai des doutanches, Moussieu,&quot; r&ecirc;ponnit l'Lieut'nant. &quot;L'oua&icirc;th&eacute; fut disteurb&eacute; en bou&ocirc;n temps. Y'&eacute;tha des ni&egrave;rmitons, mais pas assez d'chendres d&eacute; plieunmes m&ecirc;me pouor un p'tit patchet. Cap'taine! L&eacute; Cadet V&egrave;rdon est &agrave; graie la bouoill&ecirc;tuthe, et j'sommes qu&acirc;siment pr&ecirc;ts &agrave; pomper.&quot;<br/>
<br/>
&quot;Bein, allez-y, Lieut'nant,&quot; et l'Cap'taine Machon l'renv'yit atout un salut. &quot;&Agrave; chein tch'i' patha&icirc;t don, man chi&egrave;r apotitchi, ous ag&icirc;tes trop ap&egrave;rt&eacute;ment en l'vant l'alarme &agrave; mat&icirc;n. I' n'y'&eacute;tha pon d'chendres, et i' n'y'&eacute;tha pon d'profit! Mais aupr&egrave;s tout, ch'est la sa&icirc;son d'la br&ucirc;l'lie &egrave;s ph&eacute;nix. Ch't&icirc;-ch&icirc;n est la tra&icirc;si&egrave;me br&ucirc;l'lie chutte s&eacute;maine. Hi&egrave;r, un ph&eacute;nix s'br&ucirc;lit tout entchi et toute eune ma&icirc;sonn&eacute;e d'appart&eacute;ments fut passecrite. Dgieu m&egrave;rcie qu'fis d'&acirc;me n'en p&acirc;ssit l'pas, mais tout coumme l'apotitchi du va&icirc;thinn&eacute; s'en va d&ecirc;foui un pi&ecirc;ssant profit d&eacute; d'dans les chendres. Achteu, ous allez m'extch&ucirc;ther, j'dais seurvilyi m's offici&egrave;rs.&quot; Et i' freunmit l'b&eacute; d'sa v&icirc;sagi&eacute;the et s'en fut.<br/>
<br/>
Les D&ecirc;teingneurs 'taient drilyis, al&icirc;ngnis en esp&eacute;thant les c'mandes du Cap'taine. L&eacute; Lieutn'ant Duth&eacute; fit san rapport: &quot;L'&ecirc;tchelle est mont&eacute;e au tra&icirc;si&egrave;me &ecirc;tage. La pression est pomp&eacute;e; la bouoill&ecirc;tuthe est m&ecirc;langie. L'oua&icirc;th&eacute; s'est abri&eacute; dri&eacute;the la cheunm'n&eacute;e, et h&acirc;vit acouo un mio. Mither par un ar d&eacute; souaixante d'gr&eacute;s et j'allons l'd&ecirc;nichi et l'd&ecirc;teindre.&quot;<br/>
<br/>
&quot;Bein fait, Lieut'nant. Continnuez!&quot;<br/>
<br/>
Les danmes assises sus l'pav&eacute; &agrave; super eune t&acirc;ss&eacute;e ou deux approuvaient l's actions duites d's &Ecirc;mouochettes; les v&icirc;sagi&eacute;thes et les gros boutons en jaune tchuivre &agrave; &ecirc;tchusson d'ph&eacute;nix lithaient sus lus c&acirc;saques, coumme i' manniaient toute la technique. Et coumme i' pompaient d&ucirc;! Ch'tait mangnifique &agrave; vaie. Pouortchi qu'lus bouonhoummes n'taient-i' pon braves et bein t&acirc;ss&eacute;s coumme ches offici&egrave;rs?<br/>
<br/>
L&eacute; Lieut'nant dirigit ses hoummes. &quot;&Ecirc;tchipeux, la m'suthe est-alle balanchie? Cadet, pliodgiz la bouoill&ecirc;tuthe et ouvriz l'coq... ieune... deux.... et trais! Allez! &Egrave;s channoles!&quot;<br/>
<br/>
Aupr&egrave;s tchiques s&eacute;gondes les tchuyaux lus ch&egrave;rg&icirc;tent dg'ieau d&ecirc;teingn'r&ecirc;sse. Les cadets lus en d'mentaient des tchuyaux &agrave; seule f&icirc;n qu'i' n'lus entouortily&icirc;ssent pon. Et l'officyi amath&eacute; sus l'&ecirc;tchelle mithit l'b&eacute; d'san tchuyau. Un grand jet dg'ieau parfunm&eacute;e s'lanchit d'un co du b&eacute; du tchuyaux, montit haut et s'&ecirc;cliatchit bas sus la cheunm'n&eacute;e. Un brai d&eacute; dgi&acirc;bl'ye &egrave;rsonnit d&eacute; sus l'lief et un nouage d&eacute; sueu appathut. Nou ou&iuml;yait la s&ucirc;ffli&eacute;thie d&eacute; l'ieau tchi bouordait et la gr&icirc;nch'chie d'gr&icirc;ns sus les tuiles coumme l&eacute; ph&eacute;nix spray&eacute; ail'tonnait au m'sesp&eacute;. L'oua&icirc;th&eacute; s'c&acirc;rrit d'la cheunm'n&eacute;e mais l&eacute; jet dg'ieau l'si&eacute;vait ch&icirc;n' et l&agrave; sus l'lief. Y'avait acouo tchique fliambettes &egrave;s buts d's ailes, mais l'ph&eacute;nix n'tait d'aut' l&eacute; fi&egrave;r oua&icirc;th&eacute; &ecirc;p&egrave;rl&ucirc;sant d&eacute; sinne d&eacute; jeu. Achteu, mi&eacute;-&ecirc;pliutchi, mi&eacute;-&ecirc;va&ucirc;cru&eacute;, i' h&acirc;mpionnait malheutheusement &agrave; d&ecirc;tre et &agrave; s&eacute;n&ecirc;stre sans pouver s'&ecirc;capper du jet dg'ieau. L's &ecirc;pices d'la bouoill&ecirc;tuthe d&ecirc;m&ecirc;l&eacute; d'auve l'ieau d&ecirc;f'laient la caleu d'san corps. L&eacute; ph&eacute;nix ail'tonnit eune dreine fais et fut d&ecirc;teint. I' s'assi&eacute;vit, &egrave;s &ecirc;couettes dans eune mathe dg'ieau d&ecirc;teingn'r&ecirc;sse sus l'lief. &quot;Ka-a-a!&quot; qu'i' piaillit faibli&eacute;ment. &quot;Ka-a-a!&quot;<br/>
<br/>
Dans la ruette, d&eacute; l'ieau &ecirc;pic&eacute;e coulait ava&ucirc; les goutchi&eacute;thes et emportait tchiques &ecirc;qu's&icirc;ns d'plieunme tral&eacute;e. Dans l'air, d'la sueu &agrave; l'odeu d'p&eacute;p&egrave;r'm&egrave;ne et d'gengivre s'm&ecirc;lait d'auve des flia&ucirc;m&ecirc;ques et l'son affouaiblyi d' &quot;ka-a-a-s&quot; pitchiabl'yes. La Brigade D&ecirc;teingn'r&ecirc;sse d&ecirc;tou&ocirc;nnit ses pompes et s'm&icirc;nt &agrave; patchi les tchuyaux et arreuner l'&ecirc;tchipement. <br/>
<br/>
L&eacute; Lieut'nant postit deux cadets d'la brigade dans la ruette des deux bords du ouadg&icirc;n. &quot;Gardez l'publyi &agrave; l'&ecirc;cart pouor achteu. Y'a sans doute acouo d'la chendre,&quot; qu'i' lus dit. I' s'&egrave;rtou&ocirc;nnit au Ma&icirc;tre-&Ecirc;tchipeux, &quot;J&eacute; n'sommes pon pr&ecirc;ssis. J'avons l'temps pouor v&eacute;rifier l'&ecirc;tchipement d'vant aller, et s'ou criyiz qu'i' vaut c'mander acouo d's &icirc;ngr&eacute;dgeins d'bouoill&ecirc;tuthe, j'sommes ich&icirc;n &agrave; l'apotiqu'sie, dgia. Mess Corbet s'sa heutheux d'aver d'la pratique &agrave; mat&icirc;n viyant qu'sa monopole d&eacute; chendres &agrave; ph&eacute;nix n'l&icirc;'a pon a&icirc;dgi aniet.&quot; I' p&acirc;lit pus haut pouor adr&eacute;chi toute l'&ecirc;tchipe, &quot;Brigadgi&egrave;rs-D&ecirc;teingneurs, gardez vos v&icirc;sagi&eacute;thes! J&eacute; n'sommes pon acouo p&acirc;ss&eacute;s La Corbi&eacute;the!&quot;<br/>
<br/>
Sans &ecirc;t' app&egrave;rchues, des flia&ucirc;m&ecirc;ques fliott&icirc;tent ava et voltily&icirc;tent l&eacute; trav&egrave;rs d'la ruette. Les dgetteurs lus 'taient d'but&eacute;s pouor appliaudi les braves &Ecirc;mouochettes. P&egrave;rsonne n'&egrave;rm&egrave;rtchit des flia&ucirc;m&ecirc;ques tchi lus settl&icirc;tent sus des tcha&icirc;ses et deux-trais &agrave; tchaie dans des t&acirc;sses.<br/>
<br/>
&quot;Bein fait, mes hardgieaux,&quot; dit l'Cap'taine Machon, tch'avait r'gard&eacute; tout l'travas, bein satisfait. Et i' b&acirc;illit.<br/>
<br/>
&quot;Cap'taine,&quot; dit l'Lieut'nant, &quot;la f&icirc;n d'vot' quart est d&ecirc;j&agrave; p&acirc;ss&eacute;e. J'm'en vais m&ecirc;nagi la cli&egrave;rgithie ich&icirc;n sans probli&egrave;me. S'ou voulez rentrer siez vous, j'ai mes c'mandes pouor man quart.&quot;<br/>
<br/>
&quot;Ra&ucirc;l&icirc;n, man chi&egrave;r,&quot; dit l'Cap'taine, &quot;ch'est vrai qu'tu'es pus frais qu'm&eacute;. Tu'as l'air bein r&ecirc;vilyi &agrave; mat&icirc;n. Sans doute qu&eacute; tu'as bein dormi toute eune ni&eacute;tchie, v&eacute;the, car tu'es arriv&eacute; &agrave; l'heuthe sonnante d&eacute; tan quart.&quot;<br/>
<br/>
&quot;V&eacute;the, j'eus eune ni&eacute;tchie au liet,&quot; qu'l&eacute; janne Lieut'nant r&ecirc;ponnit. &quot;Mais j'&eacute;thai eune journ&eacute;e en travas, et j&eacute; n'sis janmais en r'tard.&quot;<br/>
<br/>
&quot;V'l&agrave; tch'est vrai,&quot; r'plyitchit l'Cap'taine en sou&ocirc;riant, &quot;mais iun d'ches quat' mat&icirc;ns tu t'en vas tchaie sus ta fache. Un jour tu s'sas en r'tard, et m&eacute; j&eacute; s'sai he&ucirc;thi. &Egrave;rgarde l'heuthe. Dgi&ecirc;x minnutes d&eacute; sept. Ma bouonnefemme &eacute;tha gr&eacute;e l'd&ecirc;jeuner et s'sa &agrave; s'd&eacute;mander o&ugrave;'est qu&eacute; j'sis. Lieut'nant, l'&ecirc;tchipe est &agrave; t&eacute;.&quot;<br/>
<br/>
Ra&ucirc;l&icirc;n r'gardait l'dos du Cap'taine coumme i' s'n allait. Au mitan d'la ruette, l&eacute; Cap'taine et l'apotitchi tchiy&icirc;tent becque &agrave; barbe, coumme Mess Corbet, la t&ecirc;te en bas, chassait les deux-trais plieunmes ha&ucirc;dries tchi fliottaient dans les mathes dg'ieau par l'pav&eacute;.<br/>
<br/>
&quot;Extch&ucirc;thez-m&eacute; mille fais, Captaine!&quot; qu'l'apotitchi excli&acirc;mit. &quot;I' faut ram&acirc;sser les plieunmes d'vant qu'l&eacute; monde y fait du ma.&quot;<br/>
<br/>
&quot;Bein seux, bein seux,&quot; r&ecirc;ponnit l'Cap'taine. &quot;J'm'en vais siez m&eacute;. Bailliz les formes remplyies d'monopole au Lieut'nant Duth&eacute; et il en sinn'na pouor.&quot; Et l'Cap'taine s'en fut, r&ecirc;vachant d'lard feunm&eacute;, d'pain r&ocirc;ti et d'eune bouonne t&acirc;ss&eacute;e d'th&eacute;e.<br/>
<br/>
Ra&ucirc;l&icirc;n pensait, li &eacute;tout, au d&ecirc;jeuner, car i' 'tait affanm&eacute; coumme un tchian d'chasse. Achteu qu'l&eacute; Cap'taine 'tait hors, la brigade pou&ocirc;rrait of&ucirc;che s'&egrave;rposer aupr&egrave;s la nettithie et l'arreun'nie et prendre eune t&acirc;ss&eacute;e et eune bouochie &agrave; l'aub&egrave;rge.<br/>
<br/>
En &ecirc;cliatchant par les mathes, l'apotitchi couothit dans sa boutique auve eune pouongnie d'plieunmes pr&eacute;cieuses. I' 'tait tout entch&eacute;thinn&eacute; pouor les p'ser et en caltchuler l'r&acirc;t d'monopole. Ouaithe qu'i' n'e&ucirc;sse pon d'bouonnes chendres pouor en faithe des boulets, d's onguents et des sithos profitabl'yes, s'il &ecirc;glianmait les rouoges plieunmes so&ucirc;ssinn&eacute;es, i' pou&ocirc;rrait bein en fabritchi du rouoge &agrave; l&egrave;vres. Les danmes en paiethaient coue et ouothelles pouor, car il' en aim'thaient bein l'&ecirc;ffet, pensit l'apotitchi en pliaichant sa pouongnie d'plieunmes dans sa balanche.<br/>
<br/>
Endrait l'apotiqu'sie, parmi les danmes assises sus les tcha&icirc;ses d&eacute; l'aub&egrave;rgiste, les plieunmes d&eacute; ph&eacute;nix avait d&ecirc;j&agrave; produit un &ecirc;ffet. Et l'Lieut'nant Duth&eacute; n'l'aimait pon du tout.<br/>
<br/>
&quot;Manni&eacute;the d&eacute; pe&ucirc;le!&quot; qu'i' bue&ucirc;lit au janne cadet tchi 'tait s'pos&eacute; d&eacute; dgetter la ruette d&eacute; chu bord. &quot;Bouistre d'&ecirc;m&acirc;nue! N'avais-tu pon r'm&egrave;rtchi chenna!&quot; <br/>
<br/>
L'cadet rouogit et, sans aver d'extch&ucirc;the pouor san d'v&eacute; mantchi, i' saluit. Dri&eacute;the li, eune veue scandaleuse s&eacute; pr&eacute;sentait. Des flia&ucirc;m&ecirc;ques et d'la finne chendril'ye d&eacute; ph&eacute;nix avait tch&eacute;e dans les t&acirc;sses &egrave;s dgetteurs quandi qu'il' appliaudaient les faits d's &Ecirc;mouochettes. Quand i' lus r'assi&eacute;v&icirc;tent et vi&eacute;dg&icirc;tent lus t&acirc;sses, v'l&agrave; qu'l&eacute; pouv&eacute; du ph&eacute;nix &ecirc;mo&ucirc;tchit l'esprit. Les danmes qu&eacute;mench&icirc;tent d&eacute; faithe des sif&egrave;ches; i' lanchaient d's i&egrave;rs d&eacute; cannotte en pamoua&icirc;son &egrave;s m&ecirc;ssieurs; les m&ecirc;ssieurs 'taient &icirc;ncapabl'yes d&eacute; n'pon r'offri eune brachie; et b&eacute;t&ocirc;t tout ristchait d&eacute; d&eacute;v'n&icirc;n eune foutot'tie g&eacute;n&eacute;thale.<br/>
<br/>
&quot;Mais, tch&icirc;nze-c&ocirc;tes qu&eacute; tu'es, n&eacute; reste l&agrave; m&acirc;t&eacute; coumme un &ecirc;tendp&egrave;rque!&quot; qu&eacute; l'Lieut'nant briyit au pou&ocirc;rre cadet lichonn&eacute;. &quot;Tch'est qu'i' faut faithe?&quot;<br/>
<br/>
&quot;Eune... eune bouoill&ecirc;tuthe?&quot;<br/>
<br/>
&quot;Bein seux qu'eune bouoill&ecirc;tuthe!&quot; dit l'Lieut'nant. &quot;Mais tch'est qu'i' faut coumme ingr&eacute;dgein pouor d'it&eacute;? Et tchi proportion?&quot;<br/>
<br/>
&quot;Du... du meuthe-en-c'm&icirc;n? Pouor apa&icirc;si.&quot;<br/>
<br/>
&quot;Auve....?&quot;<br/>
<br/>
&quot;Auve un br&icirc;n d'limon pouor cli&egrave;rgi, Lieut'nant!&quot; L&eacute; cadet soupithit.<br/>
<br/>
&quot;Mais tu n'es d'aut' en cl&acirc;sse, &acirc;nus d'babou&icirc;n!&quot; gronnit l'Lieut'nant. &quot;Gr&eacute;e-la don! Gr&eacute;e-la!&quot;<br/>
<br/>
Et quandi qu'l'embraich'chie et la t&acirc;tonn'nie continnuaient parmi les dgetteurs (tchi, &eacute;tant embarrass&eacute;s, n'dgettaient d'aut'), l&eacute; Lieut'nant et l's aut's membres d'la brigade seurvilyaient l&eacute; cadet g&ecirc;n&eacute; coumme i' d&ecirc;m&ecirc;lait eune bouoill&ecirc;tuthe d&eacute; meuthe-en-c'm&icirc;n et d'limon et la v&egrave;rsait dans eune bouqu't&eacute;e dg'ieau. Tout fait, i' r'saluit.<br/>
<br/>
&quot;Y'a du bouon,&quot; approuvit l'Lieut'nant. &quot;Cadets! Arrou&ocirc;sez don ches'-l&agrave; et d&ecirc;pensez chu niol&icirc;n d&ecirc;li&ecirc;ment!&quot;<br/>
<br/>
Les cadets D&ecirc;teingneurs pr&icirc;ntent l&eacute; boutchet et march&icirc;tent &egrave;s tcha&icirc;ses, o&ugrave;'est qu'les amouotheurs &icirc;nvolontaithes 'taient pus entouortilyisentouortilyis qu'janmais. Atout lus arrou&ocirc;seurs, les jannes &Ecirc;mouochettes mucraient dg'ieau &ecirc;pic&eacute;e les danmes trans'm&eacute;es et l's hoummes ext&acirc;si&eacute;s. &Egrave;rv&eacute;nant &agrave; s&eacute; et lus &egrave;rtrouvant dans eune situ&acirc;tion pus &agrave; co honteuse, les danmes mouoillies et chotchies lus tou&ocirc;nn&icirc;tent sus les D&ecirc;teingneurs, les ouappant d'pouques &agrave; main et d'paraplyies. Les aut's membres d'la brigade lus &ecirc;gouffaient en r'gardant la bat&acirc;le du publyi d'auve les &Ecirc;mouochettes junie&ucirc;thes, quandi qu'l&eacute; Lieut'nant Duth&eacute; ach&icirc;trit l'aub&egrave;rgiste.<br/>
<br/>
&quot;Ou savez qu'ch'est m&ecirc;ch&eacute; d'adminnistrer d'la chendre &agrave; ph&eacute;nix &agrave; des clients sans p&egrave;rm&icirc;nse d&eacute; monopole?&quot; qu'l&eacute; Lieut'nant l&icirc; dit.<br/>
<br/>
&quot;Mais, Lieut'nant,&quot; qu'l'aub&egrave;rgiste objectit, &quot;ch'fut &agrave; dgi l'ad&egrave;rt. J'n'avais rein fait, m&eacute;. J'sis-t-i' responsabl'ye pouor la chance qu'ma pratique sait ad&egrave;rchie du ph&eacute;nix?&quot;<br/>
<br/>
&quot;En pr&icirc;ncipe, v'l&agrave; l'cas, valet!&quot; r&ecirc;ponnit l'Lieut'nant, en l'vant l'b&eacute; d'sa v&icirc;sagi&eacute;the &agrave; seule f&icirc;n d'lanchi eune pathe dg'i&egrave;rs futhieurs. &quot;Ou s&egrave;rv&icirc;tes des boua&icirc;ssons dans ches choses publyiques, et ous &ecirc;tes don responsabl'ye. A&icirc;dgiz-lus don &agrave; mett' f&icirc;n &agrave; ch't h&egrave;rtch&icirc;n, et j'n'allons d'aut' mentionner l'affaithe.&quot;<br/>
<br/>
Les aut's D&ecirc;teingneurs, acant&eacute; l'aub&egrave;rgiste, e&ucirc;tent &agrave; v'n&icirc;n au s'cours des jannes cadets en s'pathant les deux bords dg&egrave;rrilleurs. La bouqu't&eacute;e d'bouoill&ecirc;tuthe fut codp&icirc;s&eacute;e et teunmb's&eacute;e, des tcha&icirc;ses renv&egrave;rtchies, et y'avait des brais et des ouas coumme des brigadgi&egrave;rs e&ucirc;tent lus c&acirc;saques tremp&eacute;es, des boutons &ecirc;trilyis et des v&icirc;sagi&eacute;thes louochies. Toute chutte bastaude attriotchit eune racachie d'&ecirc;pieurs et d'tchuthieurs tch'encouothageaient sait l'un bord sait l'aut'. M&ecirc;me d'en haut nou ou&iuml;yait un &quot;ka-a-a&quot; mouoilli et mi&eacute;-tchoeuthu.<br/>
<br/>
Mais &agrave; la f&icirc;n, l'ordre fut r'&icirc;mp&ocirc;s&eacute;. L'aub&egrave;rgiste halit les t&acirc;sses empestif&eacute;th&eacute;es d'chendril'ye &agrave; ph&eacute;nix et apportit des s&egrave;rveur&eacute;es d'v&egrave;rr&eacute;es pouor offri &egrave;s &Ecirc;mouochettes et &egrave;s clients.<br/>
<br/>
&quot;V'nez, mes hardgieaux,&quot; qu'l&eacute; Lieut'nant dit, &quot;b'vez eune fais et rhabil'-ous coumme i' faut. Sept heuthes. &Egrave;rveue en ch&icirc;n minnutes, d&eacute;pis j'nos'n'allons rentrer.&quot;<br/>
<br/>
D'un co, nou ou&iuml;t eune sonn'nie, si&eacute;vie par des brais: &quot;Au feu! Un ph&eacute;nix! Au feu!&quot;<br/>
<br/>
Les D&ecirc;teingneurs couoth&icirc;tent au ouadg&icirc;n, saut&icirc;tent sus l'march&eacute;pid, et pr&icirc;ntent les gaffes. L&eacute; Cacheux-D&ecirc;teingneux st&egrave;rtit l'boulant et i' lus en f&ucirc;tent ava&ucirc; les ruettes souotre la sonn'nie. &Agrave; ch&acirc;que carre, l&eacute; Lieut'nant h&ecirc;lit l'sonneux d'la clioche: &quot;Sav'-ous o&ugrave;'est qu'ch'est?&quot; Des hardelles lus mouontraient &egrave;s f'n&ecirc;t's des b&acirc;tisses qu'i' p&acirc;ssaient pouor admither l's &Ecirc;mouochettes dans lus belles rouoges c&acirc;saques - of&ucirc;che pas si belles qu&eacute; d'vant la bastaude du mat&icirc;n.<br/>
<br/>
&quot;Sav'-ous o&ugrave;'est qu'ch'est?&quot; qu'l&eacute; Lieut'nant d'mandait. Ch&acirc;que sonneux pouaintit l&eacute; c'm&icirc;n au pr&eacute;chain sonneux, et l'ouadg&icirc;n si&eacute;vait la sonn'nie du bord d'la br&ucirc;l'lie. <br/>
<br/>
&quot;Sav'-ous o&ugrave;'est qu'ch'est?&quot; qu'l&eacute; Lieut'nant d'mandait. Mais Ra&ucirc;l&icirc;n Duth&eacute; conna&icirc;ssait bein chu c'm&icirc;n.<br/>
<br/>
</div><div align="center">* * *<br/>
</div><div align="left"><br/>
Au tchoeu du radg&icirc;n, l'oua&icirc;th&eacute; piaillait en triomphe. Ses ailes n'taient d'aut' les rouoges &ecirc;tendards d&eacute; la&icirc;ze, mais des rou&ocirc;tons tch&egrave;rbonn&icirc;s&eacute;s &ecirc;l'v&eacute;s coumme les bras d'eune crouaix. L'corps d'l'oua&icirc;th&eacute; 'tait ni&egrave;r et picot&eacute; d'tigots d'plieunmes par tchi les fliambes futhieuses coulaient et r'coulaient en russieaux d'caleu. Ses plieunmes, les rouoges, l's oranges, les jaunes, i' 'taient toutes br&ucirc;l&eacute;es hortes. Ses gr&icirc;ns gaffaient tout ch'tchi restait du lief, et souos li l&eacute; feu montait, montait en forche, ravigotant l'ph&eacute;nix d'sa pi&ecirc;ssance &ecirc;l&eacute;mentale. <br/>
<br/>
Ses gambes et sa coue &ecirc;crou&ocirc;l&icirc;tent en chendres et &ecirc;t&icirc;nchelles, et l'oua&icirc;th&eacute; piaillit eune dreine fais coumme sa langue r&ocirc;tissait dans san b&eacute;. &quot;Ka-a-a!&quot;<br/>
<br/>
</div><div align="center">* * *<br/>
</div><div align="left"><br/>
&quot;Sav'-ous o&ugrave;'est qu'ch'est?&quot; qu'l&eacute; Lieut'nant d'mandit. <br/>
<br/>
&quot;Ch'est siez les Machons!&quot; r&ecirc;ponnit l'sonneux coumme il' appr&eacute;chaient d'la br&ucirc;l'lie. &quot;La ma&icirc;son du Cap'taine Machon est &agrave; feu!&quot;<br/>
<br/>
&quot;Tr&icirc;nmouss'-ous!&quot; briyit Ra&ucirc;l&icirc;n au cacheux coumme i' qu&eacute;dainaient p&acirc;ss&eacute; l'monde dans les rues. &quot;S&acirc;cr&eacute; Nom! Tr&icirc;nmouss'-ous! Tr&icirc;nmouss'-ous!&quot;<br/>
<br/>
Un dgetteux criyit &egrave;s D&ecirc;teingneurs, &quot;Trais quarts d'heuthe! Trais quarts d'heuthe! L&eacute; ph&eacute;nix br&ucirc;le d'pis trais quarts d'heuthe!&quot;<br/>
<br/>
&quot;V&eacute;the,&quot; criyit un aut', &quot;la ma&icirc;son s'sa b&eacute;t&ocirc;t en t&icirc;thons!&quot;<br/>
<br/>
Ra&ucirc;l&icirc;n n'pensait pon &egrave;s t&icirc;thons, ni &egrave;s caltchuls d&eacute; bouoill&ecirc;tuthe, ni &egrave;s ars des tchuyaux.<br/>
<br/>
Et les clioches d'alarme sonnaient acouo.<br/>
<br/>
</div><div align="center">* * *<br/>
</div><div align="left"><br/>
Ou br&ucirc;lait. Ou br&ucirc;lait, et piaillait. <br/>
<br/>
Ou n'ou&iuml;t pon l'arriv&eacute;e du ouadg&icirc;n. Sept heuthes dgix.<br/>
<br/>
<br/>
<i><a href="jerpoem.html">Geraint Jennings</a><br/>
2008<br/>
(chutte pi&egrave;che g&acirc;ngnit l'Grand Prix d'la Nouvelle en Nouormand 2008)</i><br/>
<br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="phenix.html">L&eacute; Ph&eacute;nix</a><p>
<li><a href="feu.html">L&eacute; feu</a><p>
<li><a href="feuvoc.html">L&eacute; feu</a><p>
<li><a href="pliemont.html">L'Ph&eacute;nix &agrave; Pli&eacute;mont</a><p>


<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papagalettes.html">Papa et ses galettes</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/feuetfeunmee.html by HTTrack Website Copier/3.x [XR&CO'2014], Tue, 15 Jul 2025 13:50:36 GMT -->
</HTML>
