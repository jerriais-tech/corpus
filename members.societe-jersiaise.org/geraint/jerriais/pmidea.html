<HTML>

<!-- Mirrored from members.societe-jersiaise.org/geraint/jerriais/pmidea.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip Gets an Idea</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip Gets an Idea</h2>
But was it a good one?<br></font></center><p>

Moussieu l'Editeu,<br>
<br>
Aupres que j'vos avais &ecirc;crit la s'maine p&acirc;ss&eacute;e y m'vint eune id&eacute;e tchi m'a sauv&eacute; la vie. Je m'en vais vos racont&eacute; tch&ecirc;sque y s'arrivit.<br>
<br>
La Merrienne, p&ucirc;s d&ecirc;termin&eacute;e qu'jamais de s'mettre sus les rangs pour S&egrave;nateur, avait parcouothu la p&acirc;raisse toute la s'maine et quand vint lundi au s&eacute;, ou m'dit qu'ou s'trouvait un mio f&acirc;illyie, et qu'ou s'en allait s'couchi.<br>
<br>
M&eacute; j'tais l&acirc;ss&eacute; &eacute;tout, car malgr&eacute; m&eacute;, j'avais yeu &agrave; faithe le lavage, mais eune fais qu'ou fut &agrave; haut, j'pensit ch'est achteu ou pas du tout, et freumant la porte sans faithe de brit, me v'la hors vais not' docteu.<br>
<br>
Je n'm'en vais pas vos dithe san nom, mais ch'est un charmant corps, &eacute;pis un g&acirc;s tch'y sait sa djobbe. Y'a tchiques ann&eacute;es quand j'souffrais dans mes bou&eacute;yiaux et tch'y p&acirc;slaient d'une op&eacute;th&acirc;tion. Y m'baillyit des drogues tchi me r'mintes sus mes pids dans p'tit d'temps et d'pis chenna j'ai yeu grand fouai en l'y.<br>
<br>
Chen que j'l'y dit et chen t'chy m'dit, ch'n'est pas l'affaithe &agrave; personne, mais l'pr&eacute;chain matin, dans les onze heuthes le v'la tch'arrive siez-nous. La Merrienne, ne sachant pas trop pourtchi qu'il tait v'nu, l'fit entr&eacute; dans l'grand parleux et y'offrit eune t&acirc;sse de tais.<br>
<br>
'N&acirc;nn&icirc;n, m&eacute;rcie' y dit. 'J'n'ai pas grand temps car je s'y ben embarras&eacute;, mais je n'pouvais pas p&acirc;ss&eacute; sans entr&eacute; pour vos f&eacute;liciter. Nou m'a dit qu'ou prenez pour S&eacute;nateur et j'vos admithe hardi. Ben seux qu'ous &eacute;thez ma vouaix.'<br>
<br>
La Merrienne, toute ordgueilleuse, le r'mercit ben des fais, et y print san chap&eacute; comme pour fichi san camp, mais tout d'un coup il arr&ecirc;tit et la r'gardit en fache.<br>
<br>
'Extch&ucirc;sez-m&eacute;, missis' y dit comme chonna 'mais y m'semblye qu'ou n'avez pon trop bouonne minne &agrave; matin. Y'a't'y tchiquechose tchi n'va pas ben?'<br>
<br>
'Oh n&acirc;nn&icirc;n,Moussieu' ou raiponnit. 'Je sis un mio l&acirc;ss&eacute;e, car j'en ai p't'&ecirc;tre fait un mio trop chais drein. Mais v'la tchi s'en va s'p&acirc;ss&eacute;e.'<br>
<br>
Y n'pathut pas satisfait. 'Ou savez ben, missis' y dit 'qu'ou n'&ecirc;tes pas toute jeune et qu'a votre &acirc;ge y faut prendre des pr&eacute;cautions. Je crai qu&eacute; qu'tandis que je sis ich&icirc;n j'd&eacute;v'thais vos examin&eacute;. J'n'aime pas votre mine.'  <br>
<br>
La Merrienne, n'y t'nant pas p&ucirc;s qu'chonna, mais qu'menchant &agrave; s'&eacute;ffrit&eacute;, fut forchie d'y consentit, et les v'la hors &agrave; haut, tandis qu'm&eacute;, dans la tchuisine j'm'&egrave;ggoufais d'rithe. <br>
<br>
'La pou&ocirc;re Merrienne' je m'fit 'tu n'sait pas tch&ecirc;sque y t'attend.'<br>
<br>
Au but d'une d&eacute;m'ieuthe les v'la tch'y r'descendent. La Merrienne tait bianche comme un chique, mais dri&egrave;the san dos l'docteu m'fit un clyin tchi m'disait tout.<br>
<br>
La Merrienne n'est p&ucirc;s sus les rangs, car le docteu y'avait dit que n'y'avait presque pas un ma de tchi qu'ou n'souffrait pas. Ch'tait un mithaclye qu'oulle tait en vie et seux et certain qu'ou n'en &eacute;thait pas pour longtemps s'ou p&eacute;rsistait &agrave; s'm&ecirc;l&eacute; dans la politique.<br>
<br>
Et don me v'la rasseuth&eacute;, mais, le docteu y'ayant ordonn&eacute; du r'pos, la Merrienne reste au liet le long des jours et ch'est m&eacute; tch'ai &agrave; la soigni. Savous ben, je n'sis pas trop seux que ch't'id&eacute;e-l&agrave; tait la miyeuthe apr&egrave;s tout.<br>
<br>
<br>
<i><a href="lebrocq.html">PH'LIP</a>  <br>
9/10/1948<br></i>
<br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="pouaison.html">La Pouaison et les S&eacute;nateurs</a><p>
<li><a href="pmsos.html">Ph'lip Sends an S.O.S.</a><p>
<li><a href="pmsendep.html">Senator Or Deputy?</a><p>
<li><a href="gdffem.html">La femme en g&acirc;ngne!</a><p>
<li><a href="gdftatonnnie.html">Tchi t&acirc;tonn'nie!</a><p>
<li><a href="pmnurses.html">Merrienne on Nurses and Operations</a><p>
<li><a href="pmmalades.html">Des malades &agrave; Portinf&eacute;</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmidea.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>
