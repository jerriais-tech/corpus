<HTML>
<HEAD>
<TITLE>Ma preunmi&eacute;the visite en S&egrave;r</TITLE>
<META  name="keywords" content="Jèrriais, Sark, Serk, Sercq, language, langue normande, minority languages, langues régionales, langues minoritaires, langues d'oïl, folklore, dialect, linguistics, linguistique, Normandy, Normandie, Channel Islands, îles anglo-normandes">
<META  name="description" 
content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Ma preunmi&eacute;the visite en S&egrave;r</h2></font></center><p>

&nbsp;<p>

Eune chose qui m'pliait hardi quand i' fait b&eacute; est d&eacute; pouver vaie la c&ocirc;te d&eacute; S&egrave;r. D&eacute;pis mes pus jannes jours j'ai tr&eacute;jous aim&eacute; vaie chutte p&eacute;tite &icirc;le-la! D'ichin &agrave; St Ou&euml;n, i' n'faut tch'i' faiche bein cliai pour n'pouver pon vaie au mains partie d'sa c&ocirc;te et d'ses falaises.<p>

D&eacute; nos clios d'f&egrave;rme l&eacute; tou d'Iouville, j&eacute; n'vai pon toute l'&icirc;le, mais un bou&ocirc;n mio quand m&ecirc;me. Du bord des Landes, dgia, ch'est un pliaisi hors d&eacute; chu monde. Pr&egrave;s du vi&egrave;r ancien Ch&acirc;t&eacute; d&eacute; Gros Nez, ch'est l&agrave;, dans m'n opinnion, ieune des miyeu pliaiches pour vaie S&egrave;r sp&eacute;cialement quand i' fait b&eacute; et qu'nou pi&ecirc;sse vaie pour des milles au liain en plieine m&eacute;. M&ecirc;me tchiquefais, nou dithait qu&ecirc; la p'tite &icirc;le de S&ecirc;r &egrave;thait appr&ecirc;chi d'St Ou&euml;n d'un seul coup - ou patha&icirc;t si pr&egrave;s. Nou pens'sait qu&acirc;si qu'oulle a bouogi d'pliaiche, tandi qu&eacute; nou-s-a ieu l'dos tou&ocirc;nne!<p>

Deux ans aupr&egrave;s l'Otchup&acirc;tion, en dgi&ecirc;x-neuf chents quarante-sept, l&eacute; v&icirc;ngt-quatre d&eacute; mai pour &ecirc;tre exact, l'officyi et soudard, Field-Marshal Viscount Montgomery payit eune visite officielle &agrave; J&egrave;rri. Eune fais qu'il eut rencontr&eacute; et p&acirc;l&eacute; &egrave;s mousses d'&ecirc;cole, j&eacute; n'sis pon seux si ch'tait sus la Ca&ucirc;chie ou l&eacute; long d'partie de l'Avenue Victoria, iou qu&eacute; j'ta&icirc;mes, mais le Field-Marshal Montgomery annoncit qu&eacute; pour c&eacute;l&eacute;brer sa visite en J&ecirc;rri, i' voulait d'mander, m&ecirc;me c'mander - apr&egrave;s tout i' 'tait officyi - qu&eacute; touos l's &ecirc;fants d'&ecirc;cole e&ucirc;ssent un jour de vacance.<p>

Le jour fut chouaisi et l&eacute; ma&icirc;tre d'&ecirc;cole ich&icirc;n &agrave; l'&ecirc;cole Wesleyenne &agrave; St Ou&euml;n (nou trouvait l'&ecirc;cole dans l'temps entre la Fosse au Bouais et les Siex Boules, pas liain du Haut du Mathais) d&ecirc;cidit d'faithe eune p'tite excursion d'un jour en S&egrave;r, auve tchiqu'uns des &ecirc;fants d&eacute; d'dans sa cl&acirc;sse.<p>

L&eacute; jour arrivit, i' fa&icirc;sait b&eacute; et j'tais l'v&eacute; d&eacute; bouonne heuthe l&eacute; mat&icirc;n et bein vite en route, &agrave; pid pour c'menchi, amont l'Mont d&eacute; la Gr&egrave;ve d&eacute; L&eacute;, pour m&eacute; trouver &agrave; l'&ecirc;cole. L&agrave;, not' ma&icirc;tre, l&eacute; Sieur A A H Downer, tchi bein d's ann&eacute;es apr&egrave;s fut &ecirc;lu Jur&eacute;-Justicier d&eacute; la Cour Rouoyale, nos rencontrit.<p>

L&eacute; charabanc 'tait d&ecirc;j&agrave; arriv&eacute;, tout pr&ecirc;t pour nos emm'ner &agrave; la grand' Ca&ucirc;chie d'la Ville. Touos pr&eacute;sents et compt&eacute;s i' 'tait temps d'emb&egrave;rtchi sus l'bat&eacute;, app'l&eacute; l'Brittany. J'sis qu&acirc;si seux qu&eacute; pour touos nous mousses d&eacute; la grand' cl&acirc;sse a St Ou&euml;n, ch'tait la preunmi&eacute; fais &agrave; sorti d'J&egrave;rri!<p>

J'ta&icirc;mes tous trop jannes pour aver sorti d' l'Ile d'vant qu'la dg&egrave;rre f&ucirc;sse d&eacute;cliath&eacute;e en dgi&ecirc;x-neuf chents trente-neuf, et pas moyen d'faithe chenna duthant les ch&icirc;nq ann&eacute;es d'Otchup&acirc;tion ni n'tout. Pour touos nous, not' preunmi&eacute; fais &agrave; bord d'un bat&eacute; tchille excit&acirc;tion - la m&eacute; d'vait &ecirc;tre calme car j'n'ai pon autcheune m&eacute;mouaithe d'autchun tchi souffrit d&eacute; chu s&eacute;rieux malaise-l&agrave;, t&eacute; ma d'm&eacute;! L&eacute; bat&eacute; arriv&eacute; pr&egrave;s d'S&egrave;r, j'ancr&icirc;nmes en d'hors en plieine m&eacute;, mais pas trop liain d'la vielle ca&ucirc;chie au Creux. Fallait d'valer du grand bat&eacute; ava&ucirc; les d'gr&eacute;s en mont&eacute;e, pendus et amath&eacute;s l'long du bord du grand bat&eacute; et d'sembertchi dans des p'tits batchieaux pour la courte trav&egrave;rs&eacute;e &agrave; la vielle ca&ucirc;chie, d'vant mettre not' pid sus nouvelle terre.<p>

Touos compt&eacute;s acouo eune fais, j'ramontinmes amont l'mont (en S&egrave;rtchiais La Tcherr&icirc;re du Creux) touos excit&eacute;s, comme rein qu'des mousses d'&ecirc;cole peuvent &egrave;tre, auve des i&egrave;rs comme des sou&ocirc;t&acirc;sses, pr&egrave;ts &agrave; tout vaie. Eyou qu&eacute; j'fumes et tch'est qu&eacute; j'v&icirc;mes j&eacute; n'sis pon trop seux; l&eacute; p&acirc;ssage du temps joue un mio auve la m&eacute;mouaithe. Eune chose, dgia, reste aussi claithe &agrave; ch't heu comme si ch'tait hi&egrave;r; ch'tait d'mangi not bouochie, am'n&eacute;e auve nous, au pid du Vi&egrave;r Moulin, assis sus un p'tit f&ocirc;ss&eacute;, au sol&eacute;, touos he&ucirc;theurs. La bouochie finnie et, en route pour du nouvieau terrain. J'trouvis qu'j'avais laissi ma bouonne c&acirc;saque - la preunmi&eacute;the d'pis l'Otchup&acirc;tion - sus l'f&ocirc;ss&eacute; iou qu'j'avions mangi not' bouochie. J'vos garantis qu&eacute; j'pouvais cou&ocirc;rre pus vite dans ches temps-l&agrave; qu'&agrave; ch't heu, et dans p'tit d's&eacute;gondes la m&ecirc;pr&icirc;nse et l'oubli futent regli&eacute;s et tout finnit bein.<p>

Erv&eacute;nus en J&egrave;rri chu s&eacute;-l&agrave;, tous 'taient bein l&acirc;ss&eacute;s; not' preunmi&eacute; p'tit viage avait 't&eacute; hardi int&eacute;r&ecirc;ssant not' preunmi&eacute; fais en m&eacute; sus un grand bat&eacute; et hors J&egrave;rri!<p>

Aujour d'aniet, quand j'm'appraiche d&eacute; S&egrave;r, qu&eacute; ch'sait d'nos clios d'f&egrave;rme ou d'Gros Nez, j'pense tchiquefais &agrave; ma preunmi&eacute; visite hors J&egrave;rri au p'tit S&egrave;r. Sav'ous bein, y'a pus d'ch&icirc;nquante ans d&eacute; chenna &agrave; ch't heu. J'c'menche &agrave; vieilli!<p>
&nbsp;<p>

<i> Ted Syvret</i><p>

<p>&nbsp;</p>
<FONT SIZE=2>
<i>Viyiz &eacute;tout</i>:
<UL>
<li><a href="iles.html">Les &Icirc;les d'la Manche</a><p>
<li><a href="hinpro.html">Eune Hinprovisation</a><p>
<li><a href="pmchampionne.html">Ph'lip avait chouaisi la championne</a><p>
<li><a href="sarkfolkfestival2012.html">Au Festival S&egrave;rtchais d&eacute; Folk 2012</a><p>
<li><a href="becdunez.html">Bec du Nez</a><p>
<li><a href="sercqbliaze.html">Sercq dans la bliaze</a><p>


<li><a href="ventreser.html">L&eacute; ventre au sol&eacute; sus l'c&ocirc;ti</a><p>
<li><a href="cafeser.html">Dans un gard&icirc;n d'caf&eacute; ensolilyi</a><p>
<li><a href="bouosseser.html">Un bouoss&eacute; d'tabouothinn'nie</a><p>
<li><a href="castlegunner.html">Castle Gunner</a><p>
<li><a href="10toehobo.html">En &ecirc;coutant l'chanteux Ten Toe Hobo au Festival S&egrave;rtchais d&eacute; Folk 2017</a><p>
<li><a href="ser2017.html">En S&egrave;r</a><p>

<li><a href="assembliee/herme.html">En H&egrave;rme</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
