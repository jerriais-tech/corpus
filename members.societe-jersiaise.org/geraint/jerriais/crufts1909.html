<HTML>
<HEAD>
<TITLE>Crufts 1909</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Crufts 1909</h2></font></center><p>
  
A Moussieu l'Editeu.<br/>
<br/>
Man chier Mess Bisson.<br/>
<br/>
J'sis un brin ammateu' de t'chens et coumme m&eacute; v'l&agrave; &agrave; Londres pour tchique petit'temps, j'pensi qu&eacute; j'd&eacute;vrais aller vaie &quot;Crufts&quot; Dog Show; - je veur vaie autant des &quot;sights&quot; ichin tandi' qu'j'y sis.<br/>
<br/>
M&eacute; v'l&agrave; dont hor' Vendredi l'arlev&eacute;e en route pour Islington: j'arrive au Agricultural Hall, j'paie man chelin et j'y entre. Ah! tchi bri! S&ucirc;s l'catalogue je vai qu'y avait trais mille chinq chents entr&eacute;s. 'Ou p'vez don y's'imaginer l&eacute; tinet que ches tchens l&agrave; faisaient. Y'en avait d&eacute; tout' les sortes: tout' sorte de gens avaient am&eacute;n&eacute; lus tchens l&agrave;, - dans'pis Sa Majest&eacute; la Reinne, jusqu'au &quot;bank-clerk.&quot; Y'avait dont d&eacute; tchi vaie, - tchens et gens: et j'vos prommets qui y'avait d&eacute; t'chi oui' &eacute;tout: les b&ecirc;tes ouassaient et hurlaient d&eacute; tous bords: ichin et l&agrave; tchicun criiais &quot;Be quiet!&quot; &agrave; un tchen,- et i faisait pus d'bri qu'l'anima; d's'hoummes braillaient qu'y s'avaient des catalogues &agrave; vendre.<br/>
<br/>
En m'proum'nant l'long des rangies d'cages j&eacute; dis &agrave; m&eacute;-ma&icirc;me: &quot;N&eacute; v'l&agrave; ti pas des b&ecirc;tes tchi ont 't&eacute; n&eacute;s sous ses &ecirc;telles d&eacute; chance.&quot; Dans l'fond des cages nou' vyiait des morciaux d&eacute; viande - des boutelles d&eacute; lait, et imaginous - j&eacute; vis unn' boutelle &agrave; champagne dans dans y'un des compartiments. Je n'vos di pon qu&eacute; ch'tait du champagne qu'y y'avait dans la boutelle, ni qu&eacute; ch&egrave; qu'y y'avait dans la boutelle 'tait pour l&eacute; tchen; - mais v'l&agrave; cha qu&egrave; j'vi'. Dans unn' aut' cage s&eacute; trouvait l&eacute; &quot;muff&quot; d&eacute; la dame &agrave; tchi qu'&eacute;tait l'tchen; l'anima, qui n'tait pas for' pus gros qu'man poieng, 'tait &agrave; dormi d'dans, et nou' l'y vyiait la t'cheue en d'hors du &quot;muff.&quot; La paourre b&ecirc;te ristchait de happer fr&eacute; dans la t'cheue, ch&ucirc;te chierre b&ecirc;te. Un mio pus y'inn' y'strouvait un tchen qu'avait unn' belle drette raie tou&ocirc; l'long l'mitan d'son dos, just&eacute;ment coumme la sienne qu&eacute; j'ai au bord d&eacute; ma t&ecirc;te: Son poi&euml;l avait 't&eacute; bross&eacute; des deux bords ov hardi d'go&ucirc;t, ch'tait certain. J'm'appr&ecirc;che d&eacute; li en grugeant unn' galette. (J'en avais acat&eacute; avant d'entrer - je n'l'avais pas prinse d'dans yunne des cages). I' m'ergarde y' chatchi sa tcheue deux 'trais fais, - j'compris bin. Tout bouonnement j'li offre la mintchi de ma galette. I' 'tait content: mais y'n tenait pas oquo la galette. Unne grande hardelle se piante vite ent' m&eacute; et la cage et m'saisis par l&eacute; bras et en tappant l&eacute; plianchais ov san p'tit pi ou'm m'dit: &quot;No, Sir, you shall NOT feed Mac.&quot;<br/>
<br/>
J'pourrais presque empyi la Nouvelle Chronique ov l&eacute; restant d&eacute; cha qu'oumm' dit. J'la r'gardi de haout en bas, et j'pensis &agrave; m&eacute;ma&icirc;me - je n'osis pas li dire &quot;Si t'es mari&eacute;e qu'je pyiains t'n'houmme,&quot; - et tout paigneux je m'es fus deviers unn' aut' cage ouaique je t&acirc;chi d'oubli&eacute; man malheu en catouillant ov un brin d'p&acirc;lle, un terrier pierrt'cheux qui dormait.<br/>
<br/>
Apr&egrave;s chounna, je m'm&ecirc;ts &agrave; examiner les gens tchi 'taient l&acirc; alentou' d'm&eacute;. Y'avait un houmme t'chi explitchait &agrave; unne jeunne &quot;Miss&quot; la biaut&eacute; qui vyiait dans la fache d'un bull-dog. Pus y'in j&eacute; vis unne personne sus un 'scabelle: J'me fis &quot;Tchest qu&eacute; je v&eacute; l&agrave;?&quot; Oulle avait unne robe, les g'veurs cop&eacute;s ras coumme unn' houmme, un col au co coumme m&eacute;, un chap&eacute; - jommais je n'verrai d'it&eacute; de ma vie; et unne brosse &agrave; peindre dans la bouoche, coumme si ch'tait un long cigare. J'la regardi longtemps et j'dis &agrave; m&eacute;ma&icirc;me que chl&agrave; d&eacute;vait &ecirc;tre unne femme, pourtant. Oulle 'tait &agrave; faire le portrait d'un t'chen. Je cr&eacute;, sav'ous, qu&eacute; ch'tait l&agrave; unne Suffragette. Oui, j'l&eacute; cr&eacute;. Ou' voudrait &ecirc;tre coumme unn' houmme: ou' port'ra bet&ocirc;t des t'chulottes.<br/>
<br/>
J&eacute; m'en vas deviers l&eacute; but du Hall ou&ecirc;que je v&eacute; deux trais &quot;nurses&quot; m&acirc;t&eacute;es d'bu aupr&egrave;s d'un &quot;Stand.&quot; Ch'tait des &quot;nurses&quot; &agrave; tchens. Si vot' tchen, Mess Bisson, kiopinne &agrave; cause des rheumatisses enviez pour y'unne d'elles pour li frotter d'l'embrocation autou' d'la hanque et du d'jerret: ou bin, s'i toux, ou' li dounna les seoins et la m&eacute;decine qu'l&eacute; v&eacute;t&eacute;rinaire li arr'commendra. Je vos asseure qu'&ecirc; sont bin utilles: ni&egrave;t &egrave; jou' les v'l&agrave; pr&ecirc;tes &agrave; donner les pus p'tits seoins &agrave; vot' tchen malade.<br/>
<br/>
J'ai veu tout: j'men vais &agrave; la porte, au d'hors des br&egrave;ques, je v&eacute; unn' d'jinque d'aviers de touos &acirc;ges: unne botte &agrave; un pi, unne chavette &agrave; l'aut'; lus bottes sont sans semelles: lus bas perchis tchaient sus lus bottes; leurs braies sont en chiques: y' g&ecirc;le, et y' n'ont rin au co: - H&eacute;l&agrave;, d&eacute; pens&eacute; que les tchens en d'dans mangent et b&egrave;vent tant qui veulent: viande, galettes, chocola, lait et champagne: des couoissins m&ocirc;s &agrave; s'couchi d'sus et des &quot;muffs&quot; &agrave; dormi d'dans. Des &quot;nurses&quot; &agrave; les seoigni quand les ma&icirc;tres et ma&icirc;tresses <i>craient</i> qui n'sont pas bin: et de vaie ches mousses l&agrave; &agrave; mintchi nus, qui cherchent unn' bouochie d'pain, qui sont p't&ecirc;t' ma&icirc;me sans &quot;home.&quot;<br/>
<br/>
<i>D.A.E.C.<br/>
Londres<br/>
18/II/09<br/>
<br/>
La Nouvelle Chronique de Jersey 20/2/1909</i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="tchians.html">Les Tchians</a><p>
<li><a href="gdftchians.html">Les Tchians</a><p>
<li><a href="2tchans1.html">Les Deux Tchans</a><p>
<li><a href="2tchans2.html">Les Deux M&ecirc;mes Tchans</a><p>
<li><A HREF="ptittchan.html">Man p'tit tchan</A><p>
<li><a href="chan.html">Homme et Chan</a><p>
<li><a href="aleptchian.html">Ch'n'est pon un tchian - ch'est un ph&eacute;nom&egrave;ne</a><p>
<li><a href="ponto.html">"Ponto" fait des r'merques</a><p>
<li><a href="conversation1884.html">Une Conversation</a><p>
<li><a href="pmchampionne.html">Ph'lip avait chouaisi la championne</a><p>
<li><a href="baouin.html">P'p&egrave;e n'veurt pon m'acater un ba-ou&icirc;n</a><p>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>

<li><a href="sugarcards.html">Sugar Cards</a><p>
<li><a href="busterbond.html">L&eacute; bouann'houmme et s&eacute; n'ammin</a><p>
<li><a href="gdftchians2.html">Les d'vis du Bouan'homme George</a><p>
<li><a href="gdftchians3.html">Les d'vis du Bouan'homme George</a><p>
<li><a href="gdffidele.html">L&eacute; fid&egrave;le anm&icirc;n d'l'homme</a><p>
<li><a href="painslowly.html">How Lon&ocirc;re seems to improve slowly</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

