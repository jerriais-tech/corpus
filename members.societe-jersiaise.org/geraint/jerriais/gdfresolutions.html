<HTML>

<!-- Mirrored from members.societe-jersiaise.org/geraint/jerriais/gdfresolutions.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
<HEAD>
<TITLE>R&ecirc;solutions d'Nouvel An</TITLE>
<META  name="keywords" content="Jèrriais, new year resolutions, language, langue normande, minority languages, langues régionales, langues minoritaires, langues d'oïl, folklore, dialect, linguistics, linguistique, Normandy, Normandie, Channel Islands, îles anglo-normandes">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>R&ecirc;solutions d'Nouvel An</h2></font></center><p>

<font size="-1"><i>Fort Lauderdale,<br>
Florida, USA<br>

L&eacute; 6 d'janvyi, 1979.</i><p></font>

Moussieu l'R&eacute;d&agrave;cteu,<p>

 Un vi&egrave;r diton nouos dit qu&eacute; les r&ecirc;solutions du s&eacute; n&eacute; sont pon les cheinnes du mat&icirc;n. Eh bein, nouos v'ch&icirc;n au c'menchement d'eune nouvelle ann&eacute;e, et ich&icirc;n en Am&eacute;thique les gens ont l'habitude d&eacute; faithe des r&ecirc;solu&#173;tions l&eacute; preunmi&eacute; jour d&eacute; l'an - des r&ecirc;solutions d'amendement, sans doute, comme, par exempl'ye, d&eacute; mangi mains pour p&egrave;rde du paids. Ch'est eune af&#173;faithe &egrave;rconnue qu&eacute; l'monde mange trop ich&icirc;n et tchi'i vivent si bein qu&eacute; l'embou&acirc;npoint tch'en r&ecirc;sulte est d'trop et donne trop d'travas au tchoeu. Mais ch'n'est pon souvent qu&eacute; j'ouai un homme tchi bait trop r&ecirc;soudre d&eacute; beithe mains, ni eune femme tchi chicangne s&eacute;n homme ou tch'est &agrave; n&acirc;dgi &agrave; longs jours, r&ecirc;soudre d'am&eacute;liorer ches fautes. Quant &agrave; m&eacute;, j&eacute; n'fais pon d'r&ecirc;solutions. J'sai bein qu' j'avons tous nouos d'fauts, et qu&eacute; si nou-s-a eune bouanne t&ecirc;te sus l's &ecirc;paules nou t&acirc;che &agrave; s'am&eacute;liorer en vieillissant.<p>

Nou sait bein qu&eacute; dans un m&ecirc;nage, si ch'est la femme tchi met les braies l'homme dit &acirc;men &agrave; tout pour aver la paix. Si ch'est l'homme tchi n'est pon ra&icirc;sonnabl'ye et qu' sa femme n'&ocirc;se rein dithe, oulle est oblyigie d&eacute; dithe tr&eacute;jous &acirc;men au but d'la pri&eacute;the. Ch'est bein seux qu&eacute; dans des cas d'm&ecirc;me, les r&ecirc;solutions d'nouvel an, si y'en a, n&eacute; valent pon grand' chose tch'i' s'saient du s&eacute; ou du mat&icirc;n.<p>

J'voudrais, m&eacute;, qu&eacute; l'Bureau d'Postes f'thait eune r&ecirc;solution d&eacute; m'apporter les g&acirc;zettes d&eacute; J&egrave;rri pus vite, &agrave; seule f&icirc;n qu&eacute; j'aie des nouvelles d&eacute; l'Ile tchi n'sont pon un mais ou siex s'maines en r'tard. Ma f&icirc;ngre, j'en ai r'chu deux chutte s&eacute;maine, les cheinnes du 26 d'octobre et du seize d&eacute; novembre. Ou-s-allez p't-&ecirc;t' m&eacute; dithe. et auve raison, qu&eacute; j'sis tr&eacute;jous &agrave; m'en pliaindre, du s&egrave;rvice des Postes.<p>

Mais &eacute;tant vi&egrave;r J&egrave;rriais dans l'&acirc;me, j'pense tr&eacute;jous &egrave;s <a href="ditons.html">ditons</a> d'nouos anch&ecirc;tres et y'en a iun tchi nouos dit qu'&agrave; forche d&eacute; crier Nou&eacute;, i' veint. J'n'ai quand m&ecirc;me pon grand' esp&eacute;thance d&eacute; vaie d'l'amendment l&agrave; - ni m&ecirc;me d&eacute; vaie rein aller pus vite dans l'conm&egrave;rce. L'ouvriyi d'au jour d'aniet n'est pon l'chein du temps p&acirc;ss&eacute;. L&eacute; chein d'&agrave; ch't heu n&eacute; pense qu' &agrave; gober l'pus d'sou pour faithe l&eacute; mains d'travas.<p>

J'voudrais vaie touos les J&egrave;rriais joui d'eune bouanne sant&eacute; duthant mil neu chent septante-neu. J'voudrais vaie l'f&egrave;rmyi joui d'eune prosp&eacute;thit&eacute; tchi pou&ocirc;rrait au mains l'r&ecirc;compenser pour travas et sa duthe vie. J'voudrais vaie l'temps y'&ecirc;t' c&ocirc;mplia&icirc;sant pour un r'change. J'ai tr&eacute;jous ou&iuml; tch'i' n'peut pli&ocirc;re trop d'vant Nou&eacute;. Dans des temps, comme au c'menchement d' 1978, l&eacute; temps est &agrave; la renv&egrave;rque, et ch'tait duthant les preunmi&eacute; mais d'l'ann&eacute;e qu'la plyie d&ecirc;tch&egrave;rtchit et l'f&egrave;rmyi n'pouvait pon labouother ni plianter. Tch'est tch'en est ch't ann&eacute;e? Il est tr&eacute;jous &agrave; l'&icirc;njuthe du temps, l'pou&ocirc;rre d'gi&acirc;tre d'f&egrave;rmyi. Et pourtant y'en a tchi vouos dithont: "I' font des sou, les f&egrave;rmi&egrave;rs!" V&eacute;the, y'en a sans doute tch'ont h&eacute;thit&eacute; eune bouanne f&egrave;rme du bouanhomme d&eacute; p&eacute;the tch'avait &eacute;gdachi sa carcasse toute eune longue vie pour lus la&icirc;ssi du bein. Ch'tait l'sup&egrave;rbe caract&eacute;the d&eacute; nouos vi&egrave;rs d&eacute; faithe d'it&eacute;. Si un h&eacute;thichi d'm&ecirc;me a eune mauvaise ann&eacute;e, sa f&egrave;rme est acouo l&agrave; pour l'ann&eacute;e tchi veint et i' n's'en va pon enhanner trop. Mais l'pou&ocirc;rre dgi&acirc;tre tch'a eune f&egrave;rme &agrave; louage et tch'est en dette viyant tch'il a ieu &agrave; acater sa pliante et s'&ecirc;l'ver en &ocirc;tis d'f&egrave;rme - tchi cou&ocirc;tent eune forteune ches jours - sa preunmi&eacute;the ann&eacute;e peut l&eacute; ruinner et l'd&ecirc;couothagi pour l&eacute; restant d'ses jours. Ch'est qu&acirc;si ravissant qu' autchun janne homme ait l'couothage d&eacute; f&egrave;rmer au jour d'aniet souos des conditions d'm&ecirc;me.<p>

J'vai dans la g&acirc;zette du seize d&eacute; novembre qu&eacute; l&eacute; "British Rail" annonce tch'i' s'en va y'aver acouo bein pus d'motos transport&eacute;s d'Angli&eacute;t&egrave;rre en J&egrave;rri dans lus &#147;car ferries&#148; duthant chutte nouvelle ann&eacute;e qu' aut'fais. Iun d'ches jours i' n'y'&eacute;tha pon d'run pour les J&egrave;rriais &agrave; cachi lus motos dans l'Ile.<p>

I' faut f&eacute;liciter l'Conn&ecirc;tabl'ye Winter Le M&egrave;rquand pour aver l'couothage d'&ecirc;prouver a emp&ecirc;chi les motos d'p&acirc;sser dans c&egrave;rtaines p&eacute;tites rues dans sa p&acirc;raisse, et les mett' &agrave; l'amende. Si touos l's aut' Conn&ecirc;tabl'yes avaient l'm&ecirc;me couothage - et s'n &ecirc;n&egrave;rgie - i' y'&eacute;thait mains d'&icirc;nconv&eacute;nience et d'accidents par les c'm&icirc;ns.<p>

En touos les cas, esp&eacute;thons qu&eacute; tout s'en va aller bein pour J&egrave;rri ch't' ann&eacute;e, et j'la souhaite bouanne et prosp&eacute;the pour touos vouos lecteurs.<p>
&nbsp;<p>

<i><a href="lefeuvre.html">George d'La Forge </a></i><p>


&nbsp;<p>
<FONT SIZE=2>
<i>Viyiz &eacute;tout:</i><p>
<ul>
<li><a href="resol.html">R&ecirc;solutions</a><p>
<li><a href="resolutions2003.html">Les R&ecirc;solutions</a><p>
<li><a href="pourlenouvelan.html">Pour le Nouvel An</a><p>
<li><a href="auld.html">Le Vier Temps</a> - Auld Lang Syne<p>
<li><a href="pman1951.html">L&eacute; Jour d&eacute; l'An</a><p>
<li><a href="pman1960.html">Une Bouonne Ann&eacute;e</a><p>
<li><a href="auld2.html">Not' Bouon Vieir Temps</a> - Auld Lang Syne <i>(acouo)</i><p>
<li><a href="auld3.html">L'amour du vi&egrave;r temps</a><p>
<li><a href="auld4.html">Le Bouan Vier Temps</a><p>
<li><a href="nouvan.html">Un' Buonn' Nouvelle Ann&eacute;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="findannee.html">Fin d'ann&egrave;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="nouvelan.html">L&eacute; Caouain au Nouvel An</a><p>
<li><a href="1901.html">1901</a><p>
<li><a href="1900.html">1900</a><p>
<li><a href="1918.html">Mil-Neu'-Chent-Djiex-Huit</a><p>
<li><a href="resolutionsgj.html">Mes r&ecirc;solutions</a><p>
<li><a href="sterling.html">Sterling Advice for the Coming Year</a><p>
<li><a href="pmresolutions.html">Bouonnes r&eacute;solutions</a><p>
<li><a href="gdfnouvelleannee1972.html">La nouvelle ann&eacute;e</a><p>
<li><a href="pmnewyear.html">New Year Resolutions at Portinfer</a><p>
<li><a href="gdfnouvelleannee1967.html">La Nouvelle Ann&eacute;e</a><p>
<li><a href="nouvelleanneejp.html">En enviant unn' carte d&eacute; souhaits pour la Nouvelle Ann&eacute;e</a><p>
<li><a href="tchudlan.html">L&eacute; Tchu d&eacute; l'An</a><p>
<li><a href="gazetteannee.html">Eune Bouanne Ann&eacute;e dans la G&acirc;zette du S&eacute;</a><p>
<li><a href="jftu.html">J.F.(T.)U. Ltd.</a><p>
<li><a href="perfectyear.html">Eune Bouonne Ann&eacute;e</a><p>
<li><a href="samuelannee1913.html">J'vos souhait' eunne Bouanne Ann&eacute;e</a><p>
</ul>

</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfresolutions.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
</HTML>
