<HTML>

<!-- Mirrored from members.societe-jersiaise.org/geraint/jerriais/paissondavri2.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>Paisson d'Avri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

 <center><font color="#215e21"><h2>Paisson d'Avri</h2></font></center><p>     <br/>
<br/>
<br/>
L'individu qui fut l'prumi &agrave; inventer les farces &quot;d'April Fool,&quot; ch'est-&agrave;-dithe les &quot;Paissons d'Avri&quot; dev'thait av&eacute; 't&eacute; lapid&eacute;, emprisonn&eacute; pour un an et pis m&acirc;t&eacute; contre la muthaille de sa prison et fusillyi.<br/>
<br/>
Nou pardon'nait oquo &agrave; des &ecirc;fants qui sont &agrave; l'&ecirc;tude le p'tit amusement, une feis par an de s'entre jouer des farces le prumi d'Avri, mais quand des gens qui sont suppos&eacute;s d'av&eacute; atteint l'age de la raison se permettent de pratitchi tout chu niollin-l&agrave;, l'affaithe deveint absolument riditchule.<br/>
<br/>
M&ecirc;credi matin v'l&agrave; tchi c'menchi siez-nous devant qu'i' fusses &agrave; peine jour. La Marie Hibou avait fait un compliot diabolique avec les p'tis Caouains de faithe un &quot;Paisson d'Avri&quot; de lus pouor p&egrave;the.<br/>
<br/>
Je m'&eacute;tais couochi de bouanne heuthe le sai de d'vant compli&egrave;tement extenu&eacute; par la fatigue et comptant d'aver une bouanne ni&egrave;t de r'pos, mais &agrave; siex heuthes le lendemain matin le traisi&egrave;me de not'e cou&eacute;e s'en vint m'r&eacute;villyi tout &agrave; la h&acirc;te me disant qu'i' v'nait de v'nin un message par le t&eacute;l&eacute;phone que l'Chef avait 't&eacute; prins subitement malade dans la ni&egrave;t, qu'il avait une fi&egrave;vre de chent quatorze d&eacute;grets et qu'i' n'faisait que de crier pour le Caouain.<br/>
<br/>
I' fallait m'en aller tout d'suite le vaie, ch'tait-l&agrave; l's ordres du docteu.<br/>
<br/>
Des nouvelles comme chenna me causithent un t&eacute; bouleversement que, sans penser que ch'tait l'maudit prumi d'Avri, je sauti tout d'suite dans mes habits et j'prins la route pour la d'meuthe du chef.<br/>
<br/>
Je n'sis pas assez menteux pour laissi craithe &agrave; mes lecteurs que je ressentais autchun sent&icirc;ment sympathique pour le Chef, ou que je r'grettais qu'il avait 't&eacute; prins mal. Au contraithe, sus man c'min, je contemplyi la position d'un tout-&agrave;-fait diff&eacute;thent point d'veue et je r&eacute;alisi que si par chance que ch'en &eacute;tait fini que d'li v'l&agrave; qui s'en allait causer des d&ecirc;veloppements inter&ecirc;ssants dans l'Administration des &quot;Chroniques.&quot;<br/>
<br/>
I' s'en allait lus faller un autre R&eacute;dacteur, et chenna n'se trouve pas &agrave; toutes les portes, ch'est un poste qui n'peut pas s'donner au prumi&eacute; v'nu, et j'arrivi &agrave; la conclusion qu'i' n'y avait pas en J&egrave;rri, comme san successeur, pus propre, pus apte ou pus capablye que l'Caouain.<br/>
<br/>
Les Directeurs ne pouvaient pas faithe autrement, sans &ecirc;tre coupablyes d'une maladresse et d'une ingratitude &icirc;mpardonnablye, mais j'avais assez d'confiance dans ches Messieux-l&agrave; pour &ecirc;tre tout-&agrave;-fait rasseuth&eacute; qu'i' ne f'thaient pas une patheille sottise.<br/>
<br/>
Nan, che n'tait pas possiblye!<br/>
<br/>
La pliaiche me v'nait et ch'tait l'Couain qui, oppr&egrave;s de longues ann&eacute;es de p&acirc;tiente esp&eacute;thance, s'en allait &agrave; la fin, r&eacute;aliser l'ambition d'sa vis et dev'nin R&ecirc;dacteur de &quot;Les Chroniques.&quot;<br/>
<br/>
V'l&agrave; don mes chiers amins, les r&eacute;flections que j'faisais en trottinant sus les pav&eacute;s sus ma course. quand j'arrivi &agrave; ma destination je fus &ecirc;tonn&eacute; de n'trouver autchun r&ecirc;mouage, i' n'y avait personne en veue, les ridgeaux &eacute;taient touos bas et tout &eacute;tait dans un silence des pus profonds.<br/>
<br/>
&quot;Ah!&quot; j'pensi, &quot;je sis trop tard, il est path&eacute;!&quot;<br/>
<br/>
Je frappi &agrave; la porte et j'attendi.<br/>
<br/>
Pas d'ra&icirc;ponse.<br/>
<br/>
Souos les circonstances, je n'osais pas sonner la clioche.<br/>
<br/>
Mais comme personne ne v'nait i' falli bain.<br/>
<br/>
V'l&agrave; tchi r&ecirc;tenti par toute la maison.<br/>
<br/>
Tout d'un coup v'l&agrave; une fen&ecirc;tre qui s'ouvre et une t&ecirc;te qui s'penche en d'hors pour vaie tch'est qu'&eacute;tait l&agrave;.<br/>
<br/>
Ch'tait l'Chef li-m&ecirc;me, sapresti!<br/>
<br/>
Il a laie m&icirc;ne au saut du li&egrave;t, par exemplye!<br/>
<br/>
Quand i' me r'connu i' s'mins &agrave; faithe un tintamarre diabolique et &agrave; se servi d'un langage qui n'pouorrait pas s'imprimer sans ristchi de mettre toutes nos machines en d&ecirc;route.<br/>
<br/>
Je l'ai tchiquefais veu dans des futhies, mais rain &agrave; compatha&icirc;tre &agrave; chennechin!<br/>
<br/>
Je vis bain tout-d'suite que nou n'avait pas exag&eacute;th&eacute; l'&ecirc;tat d'sa fi&egrave;vre et j'eus grand peux qu'i' s'en allait se fliantchi par la fen&ecirc;tre.<br/>
<br/>
Comptant de l'trantchiliser je li dis, &quot;Ne restez pas l&agrave;, ous allez happer fraid! Dites-don au docteu qu'i' vainje me p&acirc;ler.&quot;<br/>
<br/>
&quot;Le docteu? Tchi docteu? Tch'est qui m'a fliantchi un patheil imb&eacute;cile? Es-tu fo ou pliain ou tch'est qu'tu as don, esp&egrave;ce d'idjiot? Ouest qu'tu vains d'passer ta ni&egrave;t?&quot;<br/>
<br/>
J&eacute; c'menchi &agrave; r&eacute;aliser que y'avait tchiquechose dans la position qu'&eacute;tait pour m&eacute; absolument incompr&eacute;hensiblye et que je lis explitchi du mus que j'pu qu'il 'tait v'nu un message per t&eacute;l&eacute;phone qu'i' fallait m'en v'nin imm&eacute;diatement car il 'tait bain malade et 'tait  &agrave; d'mander pour m&eacute;.<br/>
<br/>
L&agrave;-dessus i' s'mins &agrave; rithe comme un v&eacute;thitablye fo.<br/>
<br/>
Entre ses bord&eacute;es i' m'traiti de &quot;b&ecirc;te,&quot; &quot;idjot,&quot; &quot;innocent,&quot; &quot;&acirc;ne,&quot; enfin, une longue s&eacute;rie d'insultes qui m'bli&eacute;ssaient comme des coups d'cout&eacute;.<br/>
<br/>
&quot;Tch'est qu'&eacute;tait la date d'hier?&quot; i' me d'mandi.<br/>
<br/>
&quot;Le trente-iune de Mars!&quot; je li ra&icirc;ponni, &quot;mais je n'vai pas tch'est qu'chenna peut - <br/>
<br/>
&quot;Eh bain, achocre que tu &egrave;s! Tch'est qu'est l'jour d'anni&egrave;t?&quot;<br/>
<br/>
&quot;Mais ch'est l'prum- Oh! cr&eacute; nom de mille pipes! Tchiqu'uns s'en vont payi pour chennechin!&quot;<br/>
<br/>
Ou pouvez jugi de m'n &ecirc;tat d'esprit.<br/>
<br/>
Je m'en r'fus siez-nous en couothant tout l'long du but avec l'id&eacute;e bain arr&ecirc;t&eacute;e d'exterminer tout ch'qu'i' y avait d'Hiboux et d'Caouains dans la bicoque.<br/>
<br/>
Quand j'arrivi tout essouffli&eacute; touos les mousses avaient dispathu, heutheusement pour ieux.<br/>
<br/>
La Marie Hibou se mins &agrave; m'rithe au nez et comme ou s'fit &quot;April Fool!&quot;<br/>
<br/>
J'aithais peu l'&ecirc;tranglyi!<br/>
<br/>
&quot;Ah!&quot; j'li dis, &quot;arr&ecirc;te que j'mette la main sus l'co &agrave; chute petite vermine-l&agrave; qui m'a jou&eacute; un patheil tour, je m'en vais li faithe sa le&ccedil;on, l'garcon.<br/>
<br/>
&quot;N'ai pas l'malheur de li touchi!&quot; qu'ou m'dit, i' faut bain qu'i' s'amusent ches pouores petits!&quot;<br/>
<i><br/>
<a href="gwdec.html">Caouain</a></i><br/>
<i>Les Chroniques de Jersey 1931</i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="gdffarce.html">Les farceurs</A><P>
<li><a href="farche.html">Une Bounne Farche</a><p>
<li><a href="gdffarces.html">Les farces bouannes</a><p>
<li><A HREF="giernie.html">La Boutique Bein Giernie</A><P>
<li><a href="farcethie.html">La farc&eacute;thie</a><p>
<li><a href="tictac.html">Tic... Tac... Tac...</a><p>
<li><a href="farces_chapelle.html">Des farces dans la chapelle</a><p>
<li><A HREF="raintchivale.html">Un Farceux Raintchiv&acirc;le &egrave;t Ap&egrave;rt</A><p>
<li><a href="cahouain1avri1916.html">Samedi pass&eacute;, comme je prenais un p'tit somme oppr&egrave;s d&icirc;ner</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="mathie.html">L'histouaithe du nouvieau mathi&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/paissondavri2.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
