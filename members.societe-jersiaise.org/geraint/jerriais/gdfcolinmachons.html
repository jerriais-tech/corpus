<HTML>

<!-- Mirrored from members.societe-jersiaise.org/geraint/jerriais/gdfcolinmachons.html by HTTrack Website Copier/3.x [XR&CO'2014], Tue, 15 Jul 2025 13:46:55 GMT -->
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

Frankie tait &agrave; me d'mander l'aut' s&eacute; pourtchi qu'j'&ecirc;tibochais Piteur Toutseu viyant tch'i' tait <a href="viergarcon2.html">vi&egrave;r gar&ccedil;on</a>. M&ecirc;rayieu, tchi tait &agrave; &ecirc;pousseter l's'orn&eacute;ments de d'sus l'aie-du-foyi, me r'gardit d'un'yi d'trav&egrave;rs, et d&icirc;t &agrave; Frankie: &quot;Je n'sais pas si tan p'p&egrave;e pouorrait t'en dithe la raison! L'y'a eune chose tchi n'est pas deux, - il ethait d'la peine &agrave; s'd&ecirc;pautchi si ta m'm&egrave;e n'tait pas-l&agrave; &agrave; souongni d'li.&quot;<br/>
<br/>
&quot;Ch'est vrai tch'i' fait la minne de saver comment graie des r'pas, mais &agrave; bein-pr&egrave;s tout tch'i' peut faithe dans eune <a href="tchuisinne.html">tchuis&icirc;nne</a> est d'd&ecirc;rangi tout, et jamais i' ne r'met rein en pliaiche! Il est comme touos l's'hommes. I' crait tch'i' sait tout faithe, mais comme j'l'ai tr&eacute;jous dit, i' n'y &agrave; pas comme eune femme dans la maison!&quot;<br/>
<br/>
<img src="colinmachon.gif" width="160" height="200" alt="" title="" align="right" />
&quot;Vaithe, m'm&egrave;e,&quot; Frankie l&icirc; d&icirc;t: &quot;Mais p'p&egrave;e peut bein t'montrer comment graie des <a href="colinmachons.html">colimachons</a>, dgia!&quot;<br/>
<br/>
&quot;Et bein, man gar&ccedil;on,&quot; M&ecirc;rayieu l&icirc; r&ecirc;ponnit: &quot;I' peut les mangi li-m&egrave;me, ses saquet&icirc;ns colimachons. Pour d&eacute; m&eacute;, j'aimethais mus cr&eacute;ver la faim que d'mangi d'tchi si graisseux!&quot;<br/>
<br/>
&quot;Mais Mess Toutseu s'y r'connais-t-i' li, &agrave; les graie?&quot; Frankie l&icirc; d'mandit.<br/>
<br/>
&quot;J'sai-t-i m&eacute;?&quot; sa m'm&egrave;e l&icirc; r&ecirc;ponnit: &quot;J'n'y'ai pas d'mand&eacute; tch'est qui peut faithe, m&eacute;! Mais, j'sis seuthe que tan p'p&egrave;e et li f'sais eune belle pathe &agrave; graie un r'pas pour eune grand' tch&eacute;thue!&quot;<br/>
<br/>
&quot;Mais m'm&egrave;e, quand t'allis siez Maman la souongni quand ou' l'eut s'n'op&eacute;thation, et qu'Souky tait horte en <a href="dgernesy.html">Dg&egrave;rn&eacute;si</a>, tu sais bein que cht'ait p'p&egrave;e tchi griyait les r'pas pour nouos deux, et tchi faisait les ly&icirc;ts et tchi gardait la maison propre!&quot;<br/>
<br/>
&quot;As-tu dit 'propre'?&quot; sa m'm&egrave;e l&icirc; d&icirc;t: &quot;Grand-p&eacute;the ben&icirc;n, le ou&iuml;yous? Ch'en n'tait, d'la propr&eacute;t&eacute;! Quand je r'v&icirc;nt, jamais d'ma vie j'n'avais veu eune maison si sale, si boulevers&eacute;e et si sens-d'sus-d'sous!&quot;<br/>
<br/>
&quot;Mais pourtant, j'y'avais a&icirc;dgi, m&eacute;, &agrave; p'p&egrave;e!&quot; Frankie l&icirc; d&icirc;t.<br/>
<br/>
&quot;Et bein ou-s en f&icirc;tes un pit&eacute;, entre vouos deux!&quot;<br/>
<br/>
&quot;La tchuis&icirc;nne? Jamais j'n'ai veu d'it&eacute;! N'y'avait pas eune tasse ou eune souos-tasse tchi tait propre! I'n'avait pas lav&eacute; la vaisselle d&eacute;pis que j'tais horte! Le <a href="thee2.html">pot-&agrave;-th&eacute;e</a> tait dans la f'n&ecirc;tre, plien d'fielle-de-th&eacute;e. Ma bouanne g&egrave;rrimiaine que j'garde tr&eacute;jous dans la f'n&ecirc;tre tait dans l'&acirc;tre. L'y'avait tant d'graisse et d'fondriles avau l'dalot tch'i' tait bouchi, et i' fallut trais ticlyies d'ieau bouollante pour le d&ecirc;gagi! J'fus toute eune arl&eacute;v&eacute;e &agrave; laver la taile auve de l'ieau caude et du s&ocirc;da, et jamais je n'pu haller les taques d'huile de d'sus. I' l'y sont acouo acheteu!&quot;<br/>
<br/>
&quot;Ah vaithe, m'm&egrave;e!&quot; l&icirc; d&icirc;t Frankie: &quot;J'm&eacute; r'souveins bein! Ch'tait quand p'p&egrave;e tait &agrave; huiler s'n'arme, opr&egrave;s qu'j'avions tith&eacute; l'gros rat dans l'poulailli! Mais ch'tait pas d'sa faute qu'y'avait d'huile sus la taile. Ch'tait m&eacute; tch'&ecirc;trav'lis sans huileux just&eacute;ment opr&eacute;s tch'i' v'nait d'l&eacute; remplyi d'huile!&quot;<br/>
<br/>
&quot;Et bein, que ch'f&ucirc;sse t&eacute; ou tan p'p&egrave;e,&quot; M&ecirc;rayieu l&icirc; r&ecirc;ponnit: &quot;V'l&agrave; tchi montre que l's'hommes n'ont pas d'avis! La pliaiche pour netti d's'armes n'est pas la tchu&icirc;sinne. L'y'&agrave; assez d'run dans la boulanguethie ou la tch&egrave;rqu&eacute;thie!&quot;<br/>
<br/>
&quot;Si ch'avait t&eacute; seulement la tchu&icirc;sinne, tch'ethait t&eacute; boulev&egrave;rs&eacute;e et neglyigie, - mais la chambre! Oulle tait comme eune cotte-&agrave;-couochons! Le lyiet n'avait pas t&eacute; fait pour eune s&eacute;maine. Les l&icirc;ncheurs n'avaient pas t&eacute; changis, le lyiet d'plieume tra&icirc;nait &agrave; bas d'&ucirc;n c&ocirc;t&eacute;. Les couv&egrave;rtuthes taient couain-sus-carre, l's'ouothiyi&egrave;rs taient sus l'plianchais, l'traversein tait &egrave;s pids du lyiet. La canne-&agrave;-ieau tait sus la scabelle en d'vant du grand mitheux, et man bouan d&ecirc;m&ecirc;leux tait dans un v&acirc;se sus l'aie-du-foyi. L's'habits du d&icirc;nmanche &agrave; tan p'p&egrave;e taient en lop&icirc;n sus l'&ecirc;tchipet d'tan grand-grand-p&eacute;the tch'est dans la carre opr&egrave;s d'l'armouaithe, et sa bouanne c&acirc;saque tait tout affritchiyonn&eacute;e!&quot;<br/>
<br/>
&quot;Tan p'p&egrave;e avait ch&egrave;rfouolli partout et d&ecirc;rangi tout dans la grande armouaithe, - je n'sais pas pourtchi, - j'pense bein que ch'tait en ch&egrave;rchant pour un mouochet ou tchique affaithe tch'est dans iun des titheurs et qu'nou n'garde pas dans l's'armouaithes du tout. La belle grand' natte que ta Maman m'donnit pour man jour de naissance tait mucre, et l'y'avait un boutchet &agrave; c&ocirc;t&eacute;. J'sis seuthe que tan p'p&egrave;e avait lav&eacute; ses pids &agrave; haut, - de tchi que j'y'ai d'fendu d'faithe. Jamais d'ma vie j'vouos r'lais'sait touos seurs dans la maison!&quot;<br/>
<br/>
<i><a href="lefeuvre.html">George d'La Forge</a></i><br/>
<i>21/2/1948</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="colinmachon.html">Merrienne et les col&icirc;nmachons</a><p>
<li><a href="gdfappetit.html">Av'-ous bouan app&eacute;tit?</a><p>
<li><a href="maison.html">La ma&icirc;son en J&egrave;rriais</a><p>
<li><a href="tchuisinne.html">La tchu&icirc;sinne en J&egrave;rriais</a><p>
<li><a href="gdfya80ans.html">Y'a huiptante ans</a><p>
<li><a href="painspringclean.html">Spring clean interferes with letters</a><p>
<li><a href="gdfcolinmachons2.html">Les d'vis du Bouan'homme George</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfcolinmachons.html by HTTrack Website Copier/3.x [XR&CO'2014], Tue, 15 Jul 2025 13:46:55 GMT -->
</HTML>

