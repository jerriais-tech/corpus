<HTML>

<!-- Mirrored from members.societe-jersiaise.org/geraint/jerriais/gdfcouochons.html by HTTrack Website Copier/3.x [XR&CO'2014], Tue, 15 Jul 2025 13:46:57 GMT -->
<HEAD>
<TITLE>Les D'vis du Bouan'homme George - &Ecirc;lever des couochons</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les D'vis du Bouan'homme George</h2></font></center><p>

<img src="beteasaie.jpg" width="332" height="300" alt="" title="" align="right" />
 &quot;P'p&egrave;e,&quot; Souky m'dit l'aut' s&eacute;: &quot;Pourtchi qu'tu n'c'menche pas &agrave; &ecirc;lever des couochons? J'viyais sus la Chronique l'aut' jour qu'i' n'y'a pas a la ma&icirc;ntchi assez d'lard pour Nou&eacute;! Et &agrave; ou&iuml; les Villais, l'y'a eune forteune &agrave; y faithe, &agrave; &ecirc;lever des couochons, au prix que l'lard est acheteu!&quot;<br/>
 <br/>
 &quot;Bah,&quot; j'l&icirc; r&ecirc;ponnis: &quot;Tch'est qu'ils y connaissent, les Villais, - i' savent tr&eacute;jous tout &#8211; mais en fin d'compte, tout ch'qu'i' connaissent entouorre l'&ecirc;levage de bestieaux et d'couochons pouorrait &ecirc;t m&icirc;ns souos ieune de mes grosses dents!&quot;<br/>
 <br/>
 &quot;Ont-i' consid&eacute;th&eacute; l'trav&acirc;s qu' y'&agrave; &agrave; souongni un qu&eacute;tot? Les vai-tu bouolli des p'tites patates &agrave; londgieu d'jours? Les pouorres couochons n'vivraient pas gras s'i' n'avaient qu'des Villais &agrave; les souogni! Et si un villais viyait un qu&eacute;tot auve les pourpres, i' cr&eacute;thait qu'i' s'sait en deu!&quot;<br/>
 <br/>
 Et pis, ch'est pas seulement la tchestion d'&ecirc;lever des bestieaux, ch'est d'lus trouver d'tchi &agrave; mangi! L'affaithe est belle quand un fermyi n'peut pas seulement donner du lait &agrave; ses viaux! Comment que l's'hommes tchi font la louai craient tch'ils ethaient peut &ecirc;t &ecirc;lev&eacute;s ieux-m&egrave;mes si lus m'm&egrave;es n'avaient pas t&eacute; perm&icirc;nses d'met' du lait dans lus boutelles quand i' taient dans l'b&egrave;r? Mais nann&icirc;n, a la pliaiche d&eacute; donner du lait &agrave; un pouorre p&eacute;tit viau tch'en a autant d'b&eacute;souain comme un &ecirc;fant tchi veint d'na&icirc;tre, i' faut l'envyier &egrave;s villais et &egrave;s souo-d&icirc;sant fermyi&egrave;rs de St. Cli&eacute;ment tchi mettent toutes lus t&egrave;rres en tomates a la pliaiche de fermer comme i' faut, et cra&icirc;tre des patates et d'l'herbe et garder des vaques!&quot;<br/>
 <br/>
 &quot;Acheteu, eune poutchie d'p&eacute;tuthe cou&ocirc;te pus qu'un p'tit couochon cou&ocirc;tait quand j'tais mousse! Iou qu'est l'bouan vi&egrave;r temps qu'un homme pouvait aller &agrave; la Faithe et en acater iun pour douze &agrave; tch&icirc;nze ch&eacute;lins? Ch'tait-l&agrave; l'prix qu'man Papa en payait quand j'tais p'tit. Il en gardait tr&eacute;jous iun dans la cotte dri&eacute;the d'la Forge, et Mess Maugi, l'tueux d'couochons, v'nait l'tu&eacute;. J'm&eacute; souveins que j'n'aimais pas &ecirc;t par les c'm&icirc;ns quand i' v'nait, et que j'disais &agrave; tan Ton-ton Fra&icirc;nque (tch'est en Am&eacute;thique acheteu), tch'i' d&eacute;v'thait l'y'aver eune mani&egrave;the de tuer un pouorre dgiablye d'couochon sans aver &agrave; l&icirc; gobilloner la gorge d&eacute;-m&egrave;me auve un grand cout&eacute;. Tan ton-ton tait de m'n'avis &eacute;tou, car il aimait hardi l's'animaux et i' n'aimait pas &agrave; les vaie souffri. Mais tu p&acirc;le tch'i' l'y'avait du fricot a la maison opr&egrave;s la tueuthie!&quot;<br/>
 <br/>
 &quot;Maman soulait sauver tout l'couochon! Ou' nouos baillait un fricot d'faie et d'couoth&eacute;e. I' n'y'avait pas &agrave; la battre &agrave; faithe du houard auve la t&ecirc;te, et j'y'aidgeais &agrave; netti les tripes, et quand ou' vouos griyait ch'l&agrave; auve un tas d'ouognon, v'l&agrave; tch'avait l'go&ucirc;t d'y r'vathie! Et des cr&eacute;tons! Man bouan' homme, ch'est-i' bouan, qu'des cr&eacute;tons! Et quand ou' bouoillait les piods auve d'la cabboche, tu p&acirc;le que nou s'en litchait les bab&icirc;nes!<br/>
 <br/>
 &quot;Papa d'bitait l'couochon et le m'tait au piclye dans l'saleux, et ch'tait du lard sal&eacute; que nou-s avait pour d&icirc;ner l'pus du temps. Sans doute, aujourd'anniet les jannes en veindraient enn'yi&eacute;s, mais dans chu temps-l&agrave; les gens vivaient pus simplyi&eacute;ment qu'acheteu, et i' taient &egrave;rconnaissants d'aver d'tchi &agrave; mangi dans l'saleux. Les mousses n'&eacute;taient pas h&ecirc;nitcheurs, - i' taient accou&ocirc;tum&eacute;s &agrave; mangi chein tchi tait m&icirc;ns sus la tablye, car i' n'y'avait pas grand chouaix! Et pis, quand nou veint &agrave; penser, tch'est qu'y'a d'pus app&eacute;tissant qu'un bouan gob&icirc;n d'lard fraid?&quot;<br/>
 <br/>
<i><a href="lefeuvre.html">George d'La Forge</a></i><br/>
<i> Les Chroniques de Jersey 20/12/1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="porcine.html">N&eacute;crologie Porcine</a><p>
<li><a href="ptitmoussieu.html">L'Histou&egrave;the d'un P'tit Moussieu</a><p>
<li><a href="jcraiquoui.html">J'crai qu'oui</a><p>
<li><a href="quetots.html">Les P'tits Qu&eacute;tots</a><p>
<li><a href="histamus.html">Eune p'tite histouaithe amusante</a><p>
<li><a href="renfrouangniy.html">Le Renfrouangniy</a><p>
<li><a href="couochonnnie.html">La couochonn'nie</a><p>
<li><a href="pmcouochons.html">Comment vendre nos couochons?</a><p>
<li><a href="manptitcouochon.html">Man P'tit Couochon</a><p>
<li><a href="pmlard.html">L&eacute; lard</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfcouochons.html by HTTrack Website Copier/3.x [XR&CO'2014], Tue, 15 Jul 2025 13:46:57 GMT -->
</HTML>

