<HTML>

<!-- Mirrored from members.societe-jersiaise.org/geraint/jerriais/papagalettes.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>Papa et ses galettes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>Papa et ses galettes</h2></font></center><p>
&nbsp;<p>

<center><img src="galettes.jpg" width="516" height="100" alt="des galettes"></center><p>
&nbsp;<p>

Y'avait eune pliat'l&eacute;e d'galettes sus la tabl'ye ch't'arl&eacute;v&eacute;e-l&agrave; quand j'tais siez Papa &agrave; baithe du th&eacute;e.<br>
<br>
Papa b'vait san th&eacute;e dans un grand mogue et prannait des galettes en m'racontant tchiqu's'eunes d&eacute; ses histouaithes &icirc;ncriy&acirc;bl'yes.<br>
<br>
Y'avait des galettes auve du chocolat sus, des galettes d&eacute; gengivre, et ches garibaldis qu'nou m&ecirc;nomme des <I>galettes &egrave;s mo&ucirc;ques &ecirc;cr&acirc;s&eacute;es</I>.<br>
<br>
&#147;Ah, des galettes &egrave;s mo&ucirc;ques &ecirc;cr&acirc;s&eacute;es! Nain-nain!&#148; dit Papa en prannant eune bouochie d'galette tremp&eacute;e dans sa modgie d'th&eacute;e. &#147;Sai-tu, man fistaud, qu&eacute; j'soulais travaillyi dans eune mannifactuthe d&eacute; galettes quand j'tais janne?&#148;<br>
<br>
&#147;Eune mannifactuthe d&eacute; galettes, Papa? O&ugrave;'est qu'ou 'tait, chutte mannifactuthe?&#148;<br>
<br>
&#147;&Egrave;s Tchennevais,&#148; i'm'r&ecirc;ponnit. &#147;Dans ches jours-l&agrave;, i' n'y'avait pon toutes les ma&icirc;sons qu'nou-s'a b&acirc;ti dans l'va&icirc;sinn&eacute; achteu, et quand y'avait acouo l&eacute; c'm&icirc;n d'f&eacute; tch'allait jusqu'&agrave; La Corbi&eacute;the, nou constru&icirc;sit eune mannifactuthe &agrave; seule f&icirc;n d'faithe des galettes pouor les navidgands et les cheins tchi fa&icirc;thaient des longs viages en m&eacute;.&#148;<br>
<br>
&#147;Des galettes pouor aller en m&eacute;?&#148;<br>
<br>
&#147;Oui-dgia!&#148; dit Papa. &#147;I' lus fallait du mangi tch'&eacute;tait s&eacute;, pa'ce qu'i' n'y'avait pon les frigos qu'nou-s'a au jour d'aniet. Et don nou patchait un tas d'galettes - ou bistchuits - pouor l&eacute; viage.&#148;<br>
<br>
&#147;Tchi sorte d&eacute; galettes qu&eacute; tu soulais faithe, Papa?&#148;<br>
<br>
&#147;Bein, ches garibaldis 'taient bein populaithes pa'ce qu'i' taient touos plieins d&eacute; proteines auve toutes ches mo&ucirc;ques &ecirc;cr&acirc;s&eacute;es.....&#148;<br>
<br>
&#147;Mais i' n'y'a pon vra&icirc;nment d'mo&ucirc;ques dans les galettes, Papa!&#148; j'l&icirc; dis.<br>
<br>
&#147;Ch'est bein vrai qu'achteu les mo&ucirc;ques ont 't&eacute; rempliaichies auve des cor&icirc;nthes. Mais temps p&acirc;ss&eacute; y'avait r&eacute;ellement des mo&ucirc;ques coutchies d'dans,&#148; i' m'explyitchit en m'ttant bas sa modgie d'th&eacute;e et prannant acouo un garibaldi d&eacute; sus l'assiette. &#147;Ch'est qu'i' y'a ieu tchique niol&icirc;n d&eacute; r&egrave;gl'ye &Ucirc;rop&eacute;enne tch'a &icirc;nt&egrave;rdit les mo&ucirc;ques dans les galettes... et les vaques mortes dans les mannifactuthes &eacute;tout.&#148;<br>
<br>
&#147;Les vaques mortes dans les mannifactuthes?&#148; j&eacute; d'mandis &agrave; Papa. &#147;Pouortchi qu'i' y'avait des vaques mortes dans les mannifactuthes?&#148;<br>
<br>
&#147;Pouor attriotchi les mo&ucirc;ques, bein seu, man p'tit,&#148; dit Papa. &#147;J'transport&ecirc;mes des ouadginn&eacute;es d'vaques mortes - auve deux-trais ch'vaux &eacute;tout parfais - &egrave;s Tchennevais sus l'train, et ches vaques 'taient fliantchies &agrave; la frouque dans l'bel d'la mannifactuthe.&#148;<br>
<br>
&#147;Les pou&ocirc;rres vaques!&#148; j'l&icirc; dis.<br>
<br>
&#147;Oh, i' 'taient des vielles vaques tch'avaient patchi lus vailes duthant la niet - et n&eacute; v'l&agrave; pouortchi qu'i' n'y a pon d'ch&icirc;nm'tchi&eacute;thes pouor les vaques: nou soulait les transporter &egrave;s Tchennevais pouor les faithe s&egrave;rvi coumme d'la b&egrave;te pouor les mo&ucirc;ques.&#148;<br>
<br>
&#147;D'la b&egrave;te pouor les mo&ucirc;ques?&#148;<br>
<br>
&#147;Bein seu, i' faut happer les mo&ucirc;ques avant d'les coutchi dans des galettes, tu sai, man p'tit.&#148;<br>
<br>
&#147;Coumme tchi qu'ou happ&ecirc;tes les mo&ucirc;ques don, Papa?&#148;<br>
<br>
&#147;J'av&ecirc;mes deux manni&eacute;thes d&eacute; happer les mo&ucirc;ques. Preunmi&eacute;thement, auve des drannets....&#148;<br>
<br>
&#147;Mais bein seu qu'les mo&ucirc;ques volaient par les creux!&#148;<br>
<br>
&#147;Nou-fait,&#148; dit Papa. &#147;Nou n'fa&icirc;thait pon s&egrave;rvi des drannets &egrave;s pa&icirc;ssons! Ches drannets &egrave;s mo&ucirc;ques 'taient cou&ocirc;sus sp&eacute;cialement par les miyeu cou&ocirc;tuthi&eacute;thes d&eacute; J&egrave;rri, et i' taient touos hardi f&icirc;ns pouor happer ches &icirc;nsectes. N&eacute; v'l&agrave; coumme tchi qu&eacute; j'rencontris ta Manman tchi 'tait ieune des miyeu fa&icirc;theuses d&eacute; drannets &egrave;s mo&ucirc;ques dans toute l'&Icirc;le. Mais nou n'm&ecirc;nageait pon &agrave; happer toutes les mo&ucirc;ques auve les drannets dans l'bel, et don y'avait eune machinne pouor happer toutes les aut's.&#148;<br>
<br>
&#147;Tchi sorte d&eacute; machinne, Papa?&#148;<br>
<br>
&#147;Dans l'bel, sus l'p&icirc;ngnon d'la mannifactuthe d&eacute; galettes, y'avait eune grande c&ocirc;ne.&#148;<br>
<br>
&#147;Coumme sus les vaques?&#148;<br>
<br>
&#147;N&acirc;nn&icirc;n, coumme tu peux vaie dans les vi&egrave;rs portraits d'gramoph&ocirc;nes.&#148;<br>
<br>
&#147;Ou jou&ecirc;tes d'la m&ucirc;sique &egrave;s mo&ucirc;ques &agrave; seule f&icirc;n d'les charmer coumme des tchilieuvres?&#148;<br>
<br>
&#147;Bein seu qu'n&acirc;nn&icirc;n!&#148; dit Papa. &#147;Chutte c&ocirc;ne 'tait attatchie &agrave; un grand aspirateu dans l'b&acirc;tisse tchi chuchait les mo&ucirc;ques dans la mannifactuthe. Nou-s'y'ajou&ocirc;tait les mo&ucirc;ques d&eacute; d'dans les drannets et pis les &icirc;nsectes 'taient coutchies dans les galettes tchi 'taient patchies dans des patchets qu'nou transportait en Ville par l&eacute; c'm&icirc;n d'f&eacute; jusqu'&agrave; la cauchie pouor &ecirc;t' vendus &egrave;s cheins sus les st&icirc;nmes et les batchieaux. Et t&eacute; v'l&agrave;, l'histouaithe des galettes &egrave;s mo&ucirc;ques &ecirc;cr&acirc;s&eacute;es.&#148;<br>
<br>
Ou savez qu'man Papa est un fichu vi&egrave;r menteux.<br>

&nbsp;<p>

<i><a href="jerpoem.html">Geraint Jennings</a><br>
Janvyi 2003</i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_halloween.html">Papa m'a explyitchi tout entouor Halloween!</a><p>


<li><a href="twaleggitmice.html">Des souothis &agrave; deux pids</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/papagalettes.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
