<HTML>

<!-- Mirrored from members.societe-jersiaise.org/geraint/jerriais/marxii.html by HTTrack Website Copier/3.x [XR&CO'2014], Tue, 15 Jul 2025 14:01:26 GMT -->
<HEAD>
<TITLE>La Bouonne Nouvelle s'lon Mar, Chapitre 12</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Mar, Chapitre 12</h2></font></center><p>

<center><font color="#215e21"><h3>Chapitre 12, v&egrave;rset 1 </h3></font></center><p>

Et i' s'&ecirc;cantit &agrave; lus p&acirc;ler en pathaboles: Un c&egrave;rtain houmme pliantit un gard&icirc;n d'v&icirc;ngnes, et l'entouothit d'un f&ocirc;ss&eacute;, et creusit un preinseu, et b&acirc;tit eune tou, et l'baillit &agrave; t&egrave;rmage &agrave; des tchultivateurs et s'en fut bein au liain hors pays.<br/>
&nbsp;<p>

<center><font color="#215e21"><h3>Chapitre 12, v&egrave;rsets 2-12</h3></font></center><p>

Et quand l'temps v&icirc;nt, il env'yit un valet &egrave;s ouvri&egrave;rs pouor aver dg'ieux l'frit d'la v&icirc;ngne. Mais ieux, i' l'pr&icirc;ndrent et l'capuch&icirc;drent et l'renv'y&icirc;drent auve rein. I' lus renv'yit d&egrave;rch&eacute; un aut' valet, et i' l&icirc; satch&icirc;drent des cos et li'achou&ecirc;m&icirc;drent la t&ecirc;te et l'renv'y&icirc;drent coumme un tchian fou&ocirc;t&eacute;. &Eacute;pis il en env'yit acouo un aut' et i' l'tu&icirc;drent; et acouo un amas d'aut's d&eacute; tchi i' capuch&icirc;drent l's iuns et tu&icirc;drent les aut's. Il avait acouo d'restant un fis tch'il amait et i' l'us env'yit l'drein en dithant, &quot;I' lus en vont respecter man fis.&quot; <br/>
<br/>
Mais ches ouvri&egrave;rs d&icirc;drent entre ieux, &quot;Ch't&icirc;-ch&icirc;n est l'h&eacute;thitchi. Assa, tuons-l&eacute;, et tout l'h&eacute;thitage s'sa &agrave; nous.&quot;<br/>
<br/>
Et i' l'pr&icirc;ndrent et l'tu&icirc;drent et l'fliantch&icirc;drent hors du gard&icirc;n. Tchi don qu'l&eacute; seigneu du gard&icirc;n d'v&icirc;ngnes f'tha? I' veindra passecrithe ches ouvri&egrave;rs-l&agrave; et b&acirc;dra l'gard&icirc;n &agrave; d'aut's. Ch'est-i' qu'ou n'avez pon liu dans l's &Ecirc;crituthes, 'La pi&egrave;rre r'nonchie par les b&acirc;tisseurs est la cheinne tch'est la preunmi&eacute; pi&egrave;rre du b&acirc;tisse. N&eacute; v'l&agrave; chein qu'l&eacute; Seigneu a ag'v&eacute;, et v'l&agrave; tch'est eune m&egrave;rvelle l'avant &agrave; nos i&egrave;rs'?&quot;<br/>
<br/>
Et il' &ecirc;prouv&icirc;drent &agrave; l'blioutchi mais i' 'taient &ecirc;ffit&eacute;s du peupl'ye car i' savaient bein qu'il avait racont&eacute; la pathabole contre ieux. I' l'la&icirc;ss&icirc;drent don et lus en f&ucirc;drent.<br/>
&nbsp;<p>


<center><font color="#215e21"><h3>Chapitre 12, v&egrave;rsets 13-17</h3></font></center><p>

Et il' envy&icirc;tent &agrave; li tchiqu's'uns des Pharisiens et des cheins d'H&eacute;rode &agrave; seule f&icirc;n d'l&eacute; tritchi en p&acirc;lant,<p>

et quand il' arriv&icirc;tent, i' l&icirc; d&icirc;tent, &#147;Ma&icirc;t', j'savons bein qu'tu'es vrai, et qu'tu n't&eacute; g&ecirc;ne pon d'autcheune p&egrave;rsonne, car tu n'&egrave;rgarde pon la fache des hoummes, mais tu'ens&icirc;ngne l&eacute; c'm&icirc;n d&eacute; Dgieu en v&eacute;thit&eacute;; ch'est-i' p&egrave;rm&icirc;ns d'payi la taxe &agrave; C&eacute;sar ou pas? Faut-i' la payi ou pas?<p>

I' r&ecirc;al&icirc;sit qu'i' voulaient l'tritchi et lus dit, &#147;Pouortchi qu'ou m'fa&icirc;tes ch't' &ecirc;preuve? Apportez-m&eacute; un ch'l&icirc;n et mouontrez-l&eacute;-m&eacute;.&#148;<p>

Il' apport&icirc;tent don un ch'l&icirc;n, et i' lus dit, &#147;D&eacute; tchi qu'est chu portrait et chu titre?&#148; et i' l&icirc; d&icirc;tent, &#147;Les cheins &agrave; C&eacute;sar.&#148;<p>

Et J&eacute;s&ucirc; lus r&ecirc;ponnit, &#147;&Egrave;rdonnez &agrave; C&eacute;sar tout chein tch'est &agrave; C&eacute;sar, et &agrave; Dgieu tout chein tch'est &agrave; Dgieu.&#148; Et i' f&ucirc;tent &ecirc;m&egrave;rvilyis.<p>
&nbsp;<p>


<center><font color="#215e21"><h3>Chapitre 12, v&egrave;rsets 13-17</h3></font></center><p>
Mais i' li'env'y&icirc;drent tchiqu'suns des Pharisiens et des H&eacute;rodgiens pouor l'attraper dans san d'vis, et ches'-ch&icirc;n v&icirc;ndrent &agrave; li et l&icirc; d&icirc;drent, &quot;Ma&icirc;t', j&eacute; savons qu'tu di la v&eacute;thit&eacute; et qu'tu n't'enn'yie pon d'autchuns car tu n'prends pon les gens par lus minne mais tu mouontre l&eacute; c'm&icirc;n du Bou&ocirc;n Dgieu en v&eacute;thit&eacute;. Ch'est-i' allou&eacute; d'payi l'r&acirc;t &agrave; l'emp&eacute;reu ou d&eacute; n'l&eacute; faithe pon. J'avons-t-i' &agrave; payi ou j'avons-t-i' &agrave; r'nonchi?&quot;<p>

Mais i' r'connut lus mauva&icirc;tchi et lus dit, &quot;Pouortchi qu'ou m'&ecirc;prouvez d'm&ecirc;me? Apportez-m&eacute; un p&eacute;n&icirc;n pouor qu&eacute; j'l&eacute; vaie!&quot; Et i' li'en mouontr&icirc;drent iun, et i' lus dit, &quot;D&eacute; tchi qu'est la r'sembliance tch'est d'ssus? Et tch'est qu'i' y'a &ecirc;crit d'ssus?&quot;<p>

I' l&icirc; d&icirc;drent, &quot;V'l&agrave; tch'est d'l'emp&eacute;reu!&quot;<p>

Et J&eacute;s&ucirc; lus r&ecirc;ponnit coumme chennech&icirc;n, &quot;Bailliz &agrave; l'emp&eacute;reu chein tch'est &agrave; l'emp&eacute;reu, et au Bou&ocirc;n Dgieu chein tch'est au Bou&ocirc;n Dgieu!&quot;<p>

Et i' f&ucirc;drent div&egrave;rs&eacute;ment ravis et lus &ecirc;cant&icirc;drent &agrave; l'admither.<p>
&nbsp;<p>

<center><font color="#215e21"><h3>Chapitre 12, v&egrave;rsets 18-34</h3></font></center><p>

Et les Sadduc&eacute;ens tchi n'craient pon qu'nou peut ressusciter v&icirc;ndrent &agrave; li et l'entch&ecirc;t&icirc;drent coumme chennech&icirc;n, &quot;Ma&icirc;t', Mo&icirc;se nos a la&icirc;ssi eune &ecirc;crituthe qu&eacute; si l'fr&eacute;the &agrave; un houmme est mort et qu'il a d&ecirc;dg&egrave;rpi sa femme sans aver d's &ecirc;fants, qu'san fr&eacute;the prendra sa femme pouor bailli d's &ecirc;fants &agrave; san fr&eacute;the. Et y'avait sept fr&eacute;thes d&eacute; tchi l'preunmyi pr&icirc;nt eune femme et mouothit sans la&icirc;ssi d'&ecirc;fants. L&eacute; deuxi&egrave;me la pr&icirc;nt et mouothi li &eacute;tout sans la&icirc;ssi d'&ecirc;fants; et l'tra&icirc;si&egrave;me d&eacute; m&ecirc;me. Et don touos les sept n&eacute; la&icirc;ss&icirc;drent pon d'&ecirc;fants. &Eacute;pis la dreine, &agrave; san tou, chutte femme mouothit &eacute;tout. Et l'jour d'la r&eacute;surrection quand touos s'sont r'hal&eacute;s des morts, d&eacute; tchi qu'ou s'sa la bouonnefemme? Car les sept d'ieux l'avaient pr&icirc;ns pouor lus femme.&quot;<br/>
<br/>
J&eacute;s&ucirc; lus r&ecirc;ponnit, &quot;S'ou n'savez pon, ch'est par n&eacute; saver pon chein tch'est &ecirc;crit et l'pouv&eacute; d'Dgieu. Car quand i' s'sont r'hal&eacute;s des morts, i' n'y'&eacute;tha ni d'mathi&ecirc;thie ni d'&egrave;rmathi&ecirc;thie, car i' s'sont coumme l's anges au ciel. Mais pouor des morts tchi s'sont r'hal&eacute;s, n'av'-ous pon liu dans l'livre d&eacute; Mo&iuml;se coumme Dgieu l&icirc; p&acirc;lit d&eacute; d'dans l'bisson et l&icirc; dit, 'J&eacute; sis l'Dgieu d'Abr&eacute;han et l'Dgieu d'Isaac et l'Dgieu d'J&acirc;cob'? Dgieu n'est pon l'Dgieu des morts mais l'Dgieu des cheins tchi sont en vie. Ous &ecirc;tes dans la bli&acirc;se, don.&quot;<br/>
<br/>
Et iun d's &ecirc;crivains tchi 'tait v'nu et tch'avait ou&iuml; l'ardgument'tie, et tch'avait veu qu'i' lus avait bein r&ecirc;ponnu, l'entch&ecirc;tit coumme chennech&icirc;n, &quot;Tch'est qu'est l'preunmi&eacute; c'mandement d'tous?&quot;<br/>
<br/>
J&eacute;s&ucirc; l&icirc; r&ecirc;ponnit, &quot;L&eacute; preunmi&eacute; d&eacute; touos les c'mandements est '&Ecirc;coutez, Isra&euml;l: l&eacute; Seigneu not' Dgieu est l'seul Seigneu. Tu'aim'thas l'Seigneu tan Dgieu auve tout tan tchoeu et toute t&eacute;n &acirc;me et toute ta pens&eacute;e et toute ta forche', et l'deuxi&egrave;me et ch't&icirc;-ch&icirc;n, 'Tu'aim'thas tan va&icirc;th&icirc;n coumme t&eacute;-m&ecirc;me' - n'y'a rein d&eacute; c'mand&eacute; pus grand qu&eacute; chennech&icirc;n.&quot;<br/>
<br/>
Et l'&ecirc;crivain l&icirc; dit, &quot;Ma&icirc;t', tu'as don dit la v&eacute;thit&eacute; qu&eacute; y'a un Dgieu et qu'i' n'y'en a pon d'aut' qu&eacute; li, et l'aimer auve tout san tchoeu et tout s'n id&eacute;e et toute s&eacute;n &acirc;me et toute sa forche et aimer san va&icirc;th&icirc;n comme s&eacute;-m&ecirc;me vaut mus qu'touos les br&ucirc;l'lies et l's offrithies.&quot;<br/>
<br/>
Et quand J&eacute;s&ucirc; vit qu'il avait r&ecirc;ponnu d'raison, i' l&icirc; dit, &quot;Tu n'est pon liain du rouoyaume d&eacute; Dgieu.&quot;<br/>
<br/>
Et aupr&egrave;s chenna i' n'y'avait p&egrave;rsonne tch'&ocirc;sait l&icirc; d'mander des tchestchions.<br/>
<br/>

&nbsp;<p>
<center><font color="#215e21"><h3>Chapitre 12, v&egrave;rsets 35-44</h3></font></center><p>

Et J&eacute;s&ucirc; en p&acirc;lant dans l'templ'ye pr&icirc;nt la pathole et lus dit, &quot;Pouortchi qu'les &ecirc;crivains dithent qu&eacute; l'Christ est l'Fis d'D&acirc;vi? D&acirc;vi li-m&ecirc;me dit par l'Saint Esprit, 'L'Seigneu dit &agrave; man Seigneu, &quot;Assied-t&eacute; &agrave; man d&ecirc;tre jusqu'&agrave; ch'qu&eacute; j'aie pilv&acirc;tchi tes enn'm&icirc;ns souos mes pids.&quot;' D&acirc;vi l&icirc;-m&ecirc;me l'appelle san Seigneu; coumme tchi qu'il est don san fis?&quot; Et eune grande dga&icirc;ngue d&eacute; monde f&ucirc;drent r&ecirc;jouis d&eacute; l'ou&iuml;.<br/>
<br/>
Comme il ens&icirc;ngnait, i' lus dit, &quot;M&ecirc;fi'-ous d's &ecirc;crivains tch'aiment lus pronm'er en longues robes et &ecirc;t' salu&eacute;s dans l'marchi et aver les preunmi&eacute; sect&icirc;ns dans les s&#375;nnagogues et les preunmi&eacute; pliaiches &egrave;s fricots, tch'enga&ucirc;me les siez-ieux &egrave;s veuves et font la minne d&eacute; prier &agrave; la longue. Il' en empi&eacute;thent lus peunnition.&quot;<br/>
<br/>
Et i' s'assi&eacute;vit endrait l'tronc pouor les pauvres, et r'gardait coumme les gens m'ttaient des sous dans l'tronc. Un fliotchet d&eacute; r'chards y m'ttaient hardi. Et v'l&agrave; tchi v&icirc;nt eune veuve tch'y m'ttit deux fr&eacute;luques (tchi fa&icirc;thaient un liard). Et i' rassemblyit ses discipl'yes et lus dit, &quot;V&eacute;the, j&eacute; vos l'dis, chutte pou&ocirc;rre veuve a m&icirc;ns pus dans l'tronc qu&eacute; touos les cheins tch'en ont m&icirc;ns. Car touos ieux, il' ont m&icirc;ns d'lus magl'ye; mais lyi, d'sa pou&ocirc;rret&eacute; oulle a m&icirc;ns tout chein qu'oulle avait; v&eacute;the, tout san bein.<br/>
<br/>



&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="biblye.html">La Bibl'ye</a><p>
<li><a href="mar1_biblye.html">La Bouonne Nouvelle s'lon Mar: 1</a><p>
<li><a href="mar2_biblye.html">La Bouonne Nouvelle s'lon Mar: 2</a><p>
<li><a href="mar3_biblye.html">La Bouonne Nouvelle s'lon Mar: 3</a><p>
<li><a href="mar4_biblye.html">La Bouonne Nouvelle s'lon Mar: 4, i-xxxiv</a><p>
<li><a href="mar4smeux.html">La Bouonne Nouvelle s'lon Mar, Chapitre 4, v&egrave;rsets iii-ix</a><p>
<li><a href="mar4a.html">La Bouonne Nouvelle s'lon Mar, chapitre 4, v&egrave;rsets 35-41</a><p>
<li><a href="mar5_biblye.html">La Bouonne Nouvelle s'lon Mar: 5</a><p>
<li><a href="mar6_biblye.html">La Bouonne Nouvelle s'lon Mar: 6</a><p>
<li><a href="mar7_biblye.html">La Bouonne Nouvelle s'lon Mar: 7</a><p>
<li><a href="marviii9.html">La Bouonne Nouvelle s'lon Mar: 8</a><p>
<li><a href="mar9_biblye.html">La Bouonne Nouvelle s'lon Mar: 9</a><p>
<li><a href="mar9.html">La Bouonne Nouvelle s'lon Mar, Chapitre 9, v&egrave;rsets 1-13</a><p>
<li><a href="mar10_biblye.html">La Bouonne Nouvelle s'lon Mar: 10</a><p>
<li><a href="marxi.html">La Bouonne Nouvelle s'lon Mar, Chapitre 11, v&egrave;rsets 1 &agrave; 11</a><p>
<li><a href="marcxi.html">L&eacute; mithacl'ye du fidgi s'lon Mar</a><p>
<li><a href="mar11_biblye.html">La Bouonne Nouvelle s'lon Mar: 11</a><p>

<li><a href="mar13_biblye.html">La Bouonne Nouvelle s'lon Mar: 13</a><p>
<li><a href="mar14_biblye.html">La Bouonne Nouvelle s'lon Mar: 14</a><p>
<li><a href="mar15.html">La Bouonne Nouvelle s'lon Mar, Chapitre 15</a><p>
<li><a href="marxvi.html">La Bouonne Nouvelle s'lon Mar, Chapitre 16</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/marxii.html by HTTrack Website Copier/3.x [XR&CO'2014], Tue, 15 Jul 2025 14:01:26 GMT -->
</HTML>
