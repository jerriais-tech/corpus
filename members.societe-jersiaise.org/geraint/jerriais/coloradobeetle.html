<HTML>
<HEAD>
<TITLE>Colorado Beetle</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Colorado Beetle</h2></font></center><p>

Quand l'brit s'r&ecirc;pandit i' y a tchique temps que l'Colorado Beetle avait envahi les <a href="minquiers.html">Mintchais</a> et &eacute;tait &agrave; mangi les <a href="ormers.html">ormers</a> et qu'nou pouvait ramasser ches insectes-l&agrave; &agrave; chiveth&eacute;es sus la gr&egrave;ve &agrave; <a href="saintmalo.html">St. Malo</a>, certains d'nos fermiers furent bain g&ecirc;n&egrave;s car i' r&eacute;alisithent qu'i' y avait grand dangi qu'i' vinsse en J&ecirc;rri et deux d'entre ieux voulithent s'asse&ucirc;ther sis la chose n'&eacute;tait pas hardi exaggeth&eacute;e, ch'est pourtchi i' s'd&eacute;cidithent d'aller vaie pour ieux-m&ecirc;mes.<br/>
<br/>
Ch'tait Charles Halledoque et D&acirc;vi Meurdron de dans iune des p&acirc;raisses d'amont.<br/>
<br/>
Quand ils annoncithent &agrave; lus femmes chein qui s'proposaient d'faithe i' rencontrithent une s&eacute;rieuse opposition.<br/>
<br/>
Missice Meurdron dit &agrave; D&acirc;vi, &quot;Tu t'en vas rester ichin! J'm'en vais t'en ba&icirc;lli m&eacute; ses extchursions &agrave; St. Malo! Tu m'prends pour une innocente, don? Je n'sais tchi sorte d'extchuse que tu pouorrais inventer pour aller t'promener en France sans m&eacute;!&quot;<br/>
<br/>
La femme &agrave; Halledoque l'apostrothyi &agrave; peu pr&egrave;s dans les m&ecirc;mes termes, mais i' l'envyi s'faithe quatorze et la mins au d&eacute;fi de l'emp&ecirc;chi d'faithe le viage.<br/>
<br/>
L&agrave; d'sus ou s'en fut trouver sa vaisine Sophie Meurdron et oppr&egrave;s qu'les deux fammes eurent iun une conf&eacute;rence illes annoncithent &agrave; lus hommes qu'illes lus donn'aient permission mais seulement &agrave; condition qu'illes &icirc;thaient avec ieux.<br/>
<br/>
Chenna n'&eacute;tait pas du go&ucirc;t &agrave; nos deux p&ecirc;rrots et D&acirc;vi Meurdron, qu'a tr&eacute;jous 't&eacute; un menteux de prumi&eacute; classe, lus dit comme chenna, &quot;Mes pou&ocirc;res filles, ch'est imp&ocirc;ssiblye! Ch'est les Autorit&eacute;s qui nous ont choua&icirc;sis pour y aller, et je lus avons m&ecirc;me sugg&eacute;r&eacute; que j'voudrethion vos emmener avec nous mais i' nos l'ont d'fendu, en nos disant que ch'tait une mission bain importante et bain d'licate et qu'i' ne nos fallait autchun encombrement.<br/>
<br/>
Les femmes ne purent trouver autchune ra&icirc;ponse &agrave; ch't ardgument-l&agrave; et i' furent obligies d'c&eacute;der.<br/>
<br/>
Arriv&eacute;s &agrave; St. Malo nos deux gar&ccedil;ons ne furent pas longtemps devant qu'de lus rendre dans un bistro et oppr&egrave;s aver c'mand&eacute; lus consommation ils entrithent en conversation avec la patronne.<br/>
<br/>
Sans autchun pr&eacute;ambule D&acirc;vi li d'mandi: &quot;Avous le Colorado Beetle ichin?&quot;<br/>
<br/>
&quot;Non Monsieur,&quot; ou l&icirc; ra&icirc;ponni, &quot;je regrette de vous dire que la jeune Angliaise qui portait un nom semblable et qui habitait ici l'ann&eacute;e derni&egrave;re, n'est plus chez-moi, je crois qu'elle est maintenant &agrave; Nantes.&quot;<br/>
<br/>
Charles Halledoque, que pr&eacute;tend &ecirc;tre pus vers&eacute; dans l'fran&ccedil;ais que s'n amin Meurdron, vins &agrave; san s'cours.<br/>
<br/>
&quot;Man copain veurt dithe &quot;Doryphore,&quot; Madame.&quot;<br/>
<br/>
&quot;Ah! Dora Faure non plus! Celle-l&agrave; par exemple! Un marchand de vin me la enlev&eacute;e et ils sont partis au midi de la France. Mais si ces messieurs d&eacute;sirent -<br/>
<br/>
Mais Charles l'interrompi, - 'Nennin, nennin, Madame, je r'vaindrons vos r'vaie &agrave; sa&icirc;ss&eacute;, mais notre mission d&eacute;vant toutes choses. Je sommes &agrave; la r'cherche de la p'tite b&ecirc;te qui mange les patates. Pouvous nos enseigni le c'min pour la gr&egrave;ve?&quot;<br/>
<br/>
La patronne &eacute;tait arriv&eacute;e &agrave; la conclusion que nos deux h&eacute;ros &eacute;taient un couplye d'lunatiques et ou s'empr&ecirc;ssi &agrave; lus montrer le c'm&icirc;n qui conduisait &agrave; la m&eacute;.<br/>
<br/>
Ils empruntithent une frouque sus le c'min et s'minrent en travas &agrave; tou&acirc;ner l'vr&egrave;t de sus l'pliain d&eacute; St. Malo jusqu'&agrave; qu&acirc;si Param&eacute;.<br/>
<br/>
Meurdron viyait des &quot;Beetles&quot; partout, li mais Halledoque li dit, &quot;Sacr&eacute; imb&eacute;cile, tu n'vai pas que ch'n'est pas aut'e chose que des sauticots comme j'en avons des milles en J&egrave;rri. Nos gr&egrave;ves en sont pliaines et &agrave; <a href="st_cliement.html">St. Cli&eacute;ment</a> i' vainnent la ni&egrave;t jusque dans la route.&quot;<br/>
<br/>
Mais Meurdron n'&eacute;tait pas satisfait. I' n'voulait pas ervenin en Jerri sans aver veu le Doryphore et i' continui &agrave; fourgonner l'vr&egrave;t jusqu'&agrave; chein que la saie le poussi &agrave; abandonne rla partie et s'en r'venin &agrave; la ville de St. Malo.<br/>
<br/>
Oppr&egrave;s aver d&icirc;n&eacute; &agrave; lus h&ocirc;tel i' firent une ronde dans les diff&eacute;thents bistros pour t&acirc;chi de rencontrer tchique habitant d'la campagne qui pourrait lus fourni renseignement quant &agrave; l'existence de l'&icirc;nsecte qu'i' cherchaient et &agrave; la f&icirc;n i' s'trouvithent en pr&eacute;sence d'un farceux qu'offri de mettre une masse d'information &agrave; lus disposition, moyennant sans doute qu'i' fusse bain abreuv&eacute; duthant san r&eacute;cit.<br/>
<br/>
Et i' lus raconti de toutes les sortes, comment que l'insecte fut introduit en France en prumi&eacute; lieu, comment qu'i' s'propageait, tchi pliantes qu'il aimait ou qu'i' n'aimait pas, tch'est qu'&eacute;taient les miyeurs moyens pour le d&ecirc;truithe et enfin lus prouvi qu'il 'tait un expert dans la science.<br/>
<br/>
Mais Halledoque avait ses soup&ccedil;ons et li d'mandi c&acirc;rr&ecirc;ment s'il avait jamais veu un &ecirc;chantillon du Doryphore.<br/>
<br/>
L'autre li admins que nennin, mais i' connaissait un gardinyi &agrave; vingt lieues de St. Malo, qu'en avait souaidisant trouv&eacute; iun sus un brocoli, mais quand les autorit&eacute;s le souminthent &agrave; un expert de la r&eacute;gion, ch'tis chin, oppr&egrave;s un examen minutieux, avait prononc&eacute; que ch'tait un hanneton.<br/>
<br/>
Nos gar&ccedil;ons d&eacute;cidithent que ch'tait perdre lus temps de continuer lus entch&ecirc;te et D&acirc;vi Meurdron qu'&eacute;tait compli&eacute;tement estchint&eacute; par le travas qu'il avait fait dans la gr&egrave;ve, aithait voulu aller s'couochi, mais Halledoque ne vouli pas en ou&iuml; p&acirc;ler.<br/>
<br/>
&quot;Je voudrais vaie la n&eacute;gresse de tchi que l'Caouain fut si &ecirc;prins quand i' passi par ichin l'autre jour,&quot; qu'i' dit, &quot;Je comprends qu'ou danse dans un caf&eacute; de tchique carre par ilo et comme je n'ai jamais dans&eacute; avec une n&eacute;gresse, je voudrais en aver l'exp&eacute;rience.&quot;<br/>
<br/>
Je n'sis pas dispos&eacute; &agrave; continuer man r&eacute;cit. Je pouorrais certainement vos en raconter pus long, mais je sais que Sophie Meurdron et R&acirc;ch&egrave;le Halledoque liaisent tr&eacute;jous les articlyes du Caouain et je n'voudrais pas sus autchun compte causer du disacord dans lus familles.<br/>
<br/>
<i><a href="gwdec.html">Caouain</a></i><br/>
<i>Les Chroniques de Jersey 23/7/1938</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmbeetle.html">Merrienne Takes the Beetle in Hand</a><p>
<li><a href="saintmalo.html">Saint M&acirc;lo</a><p>
<li><a href="stmalo.html">L&eacute; Bat&eacute; d'St. M&acirc;lo</a><p>
<li><a href="dinard1.html">How Piteur and Sam Go to Dinard</a><p>
<li><a href="dinard2.html">That Dinard Excursion</a><p>
<li><a href="saintmalo1913.html">Eune Visite &agrave; St. M&acirc;lo</a><p>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="pmcasino.html">Le Grand Bal et l'Casino</a><p>
<li><a href="fermethie.html">La f&egrave;rmethie en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

