<HTML>

<!-- Mirrored from members.societe-jersiaise.org/geraint/jerriais/marcxi.html by HTTrack Website Copier/3.x [XR&CO'2014], Tue, 15 Jul 2025 14:01:26 GMT -->
<HEAD>
<TITLE>L&eacute; mithacl'ye du fidgi s'lon Mar</TITLE>
<META  name="keywords" content="JÃ¨rriais, language, langue, bible, evangile, gospel, miracle">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; mithacl'ye du fidgi</h2><P>
La Bouonne Nouvelle s'lon Mar, Chapitre 11</font></center>
<P>&nbsp;</P>
<center><font color="#215e21"><h3>V&egrave;rsets 12 &agrave; 26</h3></font></center><p>

<P>Et l&eacute; lend'main, quand i' sort&icirc;tent d&eacute; B&eacute;thanie, il eut faim,</P>
<P>et ayant veu au liain un fidgi auve des fielles, il allit vaie s'i' trouv'thait tchiquechose sus li, mais quand i' v&icirc;nt au fidgi, i' n' trouvit rein except&eacute; des fielles, car ch&eacute; n'tait pon la sa&icirc;son des figues.</P>
<P>Et J&eacute;s&ucirc; l'adr&eacute;chit: &quot;Qu'p&egrave;rsonne n&eacute; mange pus rein d&eacute; t&eacute;!&quot; et ses discipl'yes l'ou&icirc;tent.</P>
<P>Et il' arriv&icirc;tent &agrave; J&eacute;rusalem, et J&eacute;s&ucirc; allit au templ'ye et s'm&icirc;nt &agrave; pitchi hors les cheins tchi vendaient et acataient dans l'templ'ye et i' renv&egrave;rsit les tabl'yes &egrave;s agents d'change et les si&egrave;ges &egrave;s cheins tchi vendaient des colombes.</P>
<P>Et i' n'p&egrave;rmettit &agrave; autcheune p&egrave;rsonne d'porter des beins dans l'templ'ye.</P>
<P>Et il ens&icirc;ngnit et lus dit: &quot;N'est-i' pon &ecirc;crit: 'qu'ma ma&icirc;son s'sa app'l&eacute;e eune ma&icirc;son d'pri&eacute;the pouor toutes les n&acirc;tions', et ou l'avez faite un hant d'l&acirc;rrons.</P>
<P>Et l's &ecirc;crivains et les pr&ecirc;tres pr&icirc;ncipaux l'ou&icirc;tent et ch&egrave;rch&icirc;tent comment tch'i' pou&ocirc;rraient l'd&ecirc;truithe, car il' avaient peux d&eacute; li pa'ce qu&eacute; tout l'peupl'ye 'tait &ecirc;tonn&eacute; auve chein tch'il ens&icirc;ngnait.</P>
<P>Et l's&eacute;, i' sortit d'la ville.</P>
<P>Et l'mat&icirc;n, quant i' p&acirc;ssaient, i' v&icirc;tent l&eacute; fidgi tout &ecirc;morti des r&eacute;chinnes.</P>
<P>Et Pi&egrave;rre, tchi s'ram&eacute;mouaithit d&eacute; chein tchi s'p&acirc;ssit, li dit: &quot;Ma&icirc;t', &ecirc;v'ch&icirc;n l&eacute; fidgi qu'tu ma&ucirc;dis s'est &ecirc;morti.&quot;</P>
<P>Et J&eacute;s&ucirc; li r&ecirc;ponnit: &quot;Ayiz fouai en Dgieu,</P>
<P>car j'vos l'dis en v&eacute;thit&eacute;: l&eacute; chein tchi dit &agrave; chutte montangne 'Sais enl'v&eacute;e et pitchie dans la m&eacute;' et tchi n'a pon d'doute dans san tchoeu mais tchi crait qu&eacute; tout ch'qu'i' ditha, s'sa, &eacute;tha tout ch'qu'i' ditha.</P>
<P>N&eacute; v'ch&icirc;n pouortchi qu&eacute; j'vos dis: tout ch'qu'ou d'mandez en pri&eacute;the, s'ou criyiz qu'ou l'&egrave;rch&eacute;v'thez, ou l'&egrave;rch&eacute;v'thez en v&eacute;thit&eacute;.</P>
<P>Et quand ou priez, pardonnez, s'ous avez autcheune chose contre autcheune p&egrave;rsonne &agrave; seule f&icirc;n qu'vot' P&eacute;the tch'est dans les cieux vos pardonne vos offenses &eacute;tout.</P>
<P>Et s'ou n'pardonnez pon, vot' P&eacute;the tch'est dans les cieux n'pardonn'na pon vos offenses nitout.&quot;</P>

<p>&nbsp;</p>
<center><font color="#215e21"><h3>V&egrave;rsets 12-19</h3></font></center><p>

L&eacute; jour d'aupr&egrave;s quand i' sort&icirc;drent d&eacute; B&eacute;thannie, i' fut pr&icirc;ns d'faim et i' vit un fidgi un p'tit but pus liain tch'avait des fielles et i' s'en fut pouor vaie s'il y trouv'thait tchiquechose, mais quand i' v&icirc;nt l&agrave; i' trouvit ra&icirc;que des fielles car l'temps des figues 'tait p&acirc;ss&eacute;. Et J&eacute;s&ucirc; p&acirc;lit et dit au fidgi, &quot;Qu&eacute; janmais autchuns n'&egrave;rmangent d&eacute; frit d't&eacute;!&quot; Et ses discipl'yes l&eacute; ou&icirc;drent. I' v&icirc;ndrent don &agrave; J&eacute;thusalem et quand J&eacute;s&ucirc; eut entr&eacute; dans l'templ'ye, i' cachit hors touos les cheins tchi vendaient et tch'acataient dans l'Templ'ye. I' gav'lit les tabl'yes des cheins tchi baillaient du change et les tcha&icirc;ses des vendeurs d'pigeons. Et i' n'voulait pon l&acirc;tchi autchuns porter autchun vaiss&eacute; par l'Templ'ye. Et i' lus p&acirc;lait et lus d&icirc;thait, &quot;Ch'n'est-i' pon &ecirc;crit: 'Ma ma&icirc;son s'sa app'l&eacute;e eune ma&icirc;son d'pri&eacute;the par touos les peupl'yes'? Mais ous en avez fait eune t&acirc;ne &agrave; lar&ecirc;neurs!&quot; Et quand l's &ecirc;crivains et les grands pr&ecirc;tres ou&icirc;drent chenna, i' traichaient pouor l&icirc; faithe ma, mais i' 'taient g&ecirc;n&eacute;s par cause qu&eacute; tout l'peupl'ye 'tait ravi d'ses pr&icirc;ncipes. Et quand v&icirc;nt l's&eacute; J&eacute;s&ucirc; sortit d'la ville.<p>

<p>&nbsp;</p>
<center><font color="#215e21"><h3>V&egrave;rsets 22-24</h3></font></center><p>

Et J&eacute;s&ucirc; r&ecirc;ponnit et lus dit, &quot;Ayiz la fouai du Bou&ocirc;n Dgieu. V&eacute;the j'vos l'dis qu&eacute; l'chein tchi ditha &agrave; chu mont-ch&icirc;n, 'Sors d'ilo et flianque-t&eacute; dans la m&eacute;!' et tchi n'es'sa pon &agrave; j'en sai entouor mais tchi craitha qu'chein tch'i' dit s&eacute; f'tha, tout chein tch'i' ditha, li, s'sa fait. Et v'l&agrave; pouortchi qu&eacute; j'vos dis: tout chein qu'ou d'mandez en priant, s'ou criyiz, ou l'&eacute;thez et i' vos s'sa fait.<p>

<p>&nbsp;</p>
<FONT SIZE=2>
<i>Viyiz &eacute;tout:</i><p>
<ul>

<li><a href="biblye.html">La Bibl'ye</a><p>
<li><a href="matchixxi.html">L&eacute; mithacl'ye du fidgi s'lon Matchi</a><p>

<li><a href="mar1_biblye.html">La Bouonne Nouvelle s'lon Mar: 1</a><p>
<li><a href="mar2_biblye.html">La Bouonne Nouvelle s'lon Mar: 2</a><p>
<li><a href="mar3_biblye.html">La Bouonne Nouvelle s'lon Mar: 3</a><p>
<li><a href="mar4_biblye.html">La Bouonne Nouvelle s'lon Mar: 4, i-xxxiv</a><p>
<li><a href="mar4smeux.html">La Bouonne Nouvelle s'lon Mar, Chapitre 4, v&egrave;rsets iii-ix</a><p>
<li><a href="mar4a.html">La Bouonne Nouvelle s'lon Mar, chapitre 4, v&egrave;rsets 35-41</a><p>
<li><a href="mar5_biblye.html">La Bouonne Nouvelle s'lon Mar: 5</a><p>
<li><a href="mar6_biblye.html">La Bouonne Nouvelle s'lon Mar: 6</a><p>
<li><a href="mar7_biblye.html">La Bouonne Nouvelle s'lon Mar: 7</a><p>
<li><a href="marviii9.html">La Bouonne Nouvelle s'lon Mar: 8</a></li><p>
<li><a href="mar9_biblye.html">La Bouonne Nouvelle s'lon Mar: 9</a><p>
<li><a href="mar9.html">La Bouonne Nouvelle s'lon Mar, Chapitre 9, v&egrave;rsets 1-13</a><p>
<li><a href="mar10_biblye.html">La Bouonne Nouvelle s'lon Mar: 10</a><p>
<li><a href="marxi.html">La Bouonne Nouvelle s'lon Mar, Chapitre 11, v&egrave;rsets 1 &agrave; 11</a><p>
<li><a href="marxii.html">La Bouonne Nouvelle s'lon Mar Chapitre 12, v&egrave;rsets 13-17</a><p>
<li><a href="mar13_biblye.html">La Bouonne Nouvelle s'lon Mar: 13</a><p>
<li><a href="mar14_biblye.html">La Bouonne Nouvelle s'lon Mar: 14</a><p>
<li><a href="mar15.html">La Bouonne Nouvelle s'lon Mar, Chapitre 15</a><p>
<li><a href="marxvi.html">La Bouonne Nouvelle s'lon Mar, Chapitre 16, v&egrave;rsets 1 &agrave; 8</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/marcxi.html by HTTrack Website Copier/3.x [XR&CO'2014], Tue, 15 Jul 2025 14:01:26 GMT -->
</HTML>
