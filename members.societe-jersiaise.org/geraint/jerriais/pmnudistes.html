<HTML>

<!-- Mirrored from members.societe-jersiaise.org/geraint/jerriais/pmnudistes.html by HTTrack Website Copier/3.x [XR&CO'2014], Tue, 15 Jul 2025 13:58:48 GMT -->
<HEAD>
<TITLE>Merrienne et la P'tite Cour</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et la P'tite Cour</h2>
Ph'lip veur joindre les nudistes</font></center><p>

<font size="-1"><i>Au Portinf&eacute;,<br/>
Jeudi au s&eacute;.</i><br/></font>
<br/>
Moussieu l'Editeu,<br/>
<br/>
Y y'a une chose que la Merrienne ne manque jamais, et ch'est les rapports de chein tchi s'est p&acirc;ss&eacute; &agrave; la P'tite Cour. Hier au s&eacute; ou r'm&eacute;rtchit que la djobbe de Magistrat ne d'vait pas &ecirc;tre si difficile comme oulle avait creu.<br/>
<br/>
&quot;Aut'fais,&quot; ou s'fit, &quot;quand l'Juge Vaudin prenait ses vacances y 'tait rempli&eacute;chi par yun des Jur&eacute;s-Justiciers tch'y si&eacute;geait tous les jours, mais ach'teu autchun Jur&eacute;-Justicier peut faithe et ch'n'est pas souvent l'm&ecirc;me deux jours de si&eacute;tte. Y m'semblye que ch'est une assez dr&ocirc;le d'affaithe. Mais ch'n'est p't'&ecirc;tre pas une mauvaise id&eacute;e, et dans m'n'opinion J&ecirc;rri en a profit&eacute;. L'homme que j'admithe, m&eacute;, ch'est l'Juge Syvret.&quot;<br/>
<br/>
&quot;Damme! et m&eacute; &eacute;tout,&quot; j'm'accordit. &quot;Un bouon J&ecirc;rriais ch'ty-l&agrave;, tch'y sait ram&acirc;ss&eacute; chais saligots tch'y craient tch'y peuvent faithe comme y veulent ichin. Y n'l&ucirc;s donn&eacute; pas une p'tite amende. Y les cliutte en prison pour un mais ou p&ucirc;s pour l&ucirc;s apprendre. J'ai ou&iuml; que tout est p&ucirc;s trantchille dans la colomb'thie d&eacute;pis tch'il envyit deustrais d'chais fripons &agrave; la bouaite. Chutte m&eacute;d'cine-l&agrave; est salutaithe, et j'voudrais craithe que y'en a ocquo tout-plien &agrave; la St&acirc;tion d'Police.&quot;<br/>
<br/>
<img src="bachin.jpg" width="245" height="200" align="right" alt="un bach&icirc;n">
&quot;Ch'est une chose &agrave; d'sith&eacute;,&quot; ou dit. &quot;Mais ach'teu, Ph'lip, j'ai entendu une dr&ocirc;le de nouvelle ch't'arlev&eacute;e quand la Bella est v'nue pour emprunt&eacute; man grand <a href="bachins.html">bachin</a>.&quot;<br/>
<br/>
&quot;Et tch&egrave;squ'ou s'en va en faithe de tan grand bachin?&quot; j'l'y d'mandit. &quot;Ch''n'est pas la saison du <a href="nierbeurre9.html">ni&eacute;rbeurre</a>.&quot;<br/>
<br/>
&quot;Ch'est pour bagni&eacute; san p'tit mousse, car la trais qu'ou faisait s&eacute;rvi est cratchi, mais oulle a promint de m'ram'n&eacute; l'bachin quand l'mousse s'sa fort assez pour all&eacute; souos la pompe.&quot;<br/>
<br/>
&quot;Et sa nouvelle?&quot; j'l'y r'demandit.<br/>
<br/>
&quot;J'ai bein d'la peine &agrave; l'craithe,&quot; ou dit, &quot;mais ou m'a asseuth&eacute; que ch'est v&eacute;thitablye. Tu'as ou&iuml; pasl&eacute; des nudistes, san doute?&quot;<br/>
<br/>
&quot;V&egrave;the,&quot; j'l'y dit, &quot;et apr&egrave;s la chaleur qu'j'avons yeu agniet j'voudrais en &ecirc;tre yun. Ma qu'minse et mes brais m'ont cliutt&eacute; &agrave; la p&eacute;, et j'n'ai pas peut faithe un coup d'travas. Quant-&agrave;-t&eacute;, ma pou&ocirc;re Merrienne, tu dait av&eacute; souff&eacute;rt ocquo p&ucirc;s qu'm&eacute;, avec touos chais cotillions.&quot;<br/>
<br/>
&quot;V&egrave;the,&quot; ou dit. &quot;J'en ai hall&eacute; trais ou quatre, et ocquo j'ai 'tait bein pr&egrave;s d'm'vanni une demi&eacute;-do&ucirc;zaine de fais. Mais quant &agrave; chais nudistes, ch'est une abomin&acirc;tion, et j'&eacute;sp&egrave;the que l'Jack Cabot r'f&ucirc;s'sa sa p&eacute;rmission. La Bella dit que ch'est l'intention d'&ecirc;tablyi une colonie s&ucirc;s l'Jardin d'Olivet, &agrave; <a href="la_trinnete.html">la Trin't&eacute;</a>, et que les membres de la Police sont pr&egrave;sque tous en faveur.&quot;<br/>
<br/>
&quot;Ma f&eacute;!,&quot; j'l'y dit, &quot;chonna n'm'&ecirc;tonne pas, car du temps tchi fait, tant mains qu'nous a s&ucirc;s l'co tant m&ucirc;s. J's'y &agrave;-m&ecirc;me de t&eacute;l&eacute;fon&eacute; &agrave; Edgar Mouothant pour sav&eacute; tch&egrave;squ'y faut faithe pour joindre chutte colonie.&quot;<br/>
<br/>
Chutte fais, Moussieu, la Merrienne sautit d'sa grand'tchaise, avec le v&icirc;sage rouoge comme un picot. &quot;Si je n'savais pas, Ph'lip, que tu badinais,&quot; ou s'fit, &quot;j'te doun'nais tchiquechose que tu n'roublithais pas pour le restant d'al vie. Pas un autre mot au suj&eacute;t des nudistes. Je vais par la g&acirc;zette que chein qu'nous app&egrave;le l'Independent Labour Party est en faveur d'un casino, car y d&icirc;sent que chonna nos doun'nait p&ucirc;s d'v&icirc;siteurs. tch'il influence tch'ils ont, chais Ind&eacute;pendants?&quot;<br/>
<br/>
&quot;Dans l&ucirc;s id&eacute;, hardi,&quot; j'l'y dit, &quot;mais actu&eacute;llement pas p&ucirc;s qu'sy n'&eacute;xistait pas du-tout. Quand au casino, tu peux l'oubli&eacute;. L's'<a href="etats.html">Etats</a> ont fait bein des b&ecirc;tises, mais nou peut s'fi&eacute; tch'y n'en f'thont pas yune chu coup, et la tch&eacute;stchon que je p&ocirc;se ch'est tchi membre qu'&eacute;thait l'couothage d'introduithe le proj&eacute;t dans la Chambre.&quot;<br/>
<br/>
&quot;Y'a ocquo une chose,&quot; ou dit. &quot;As-tu veu que l's'Etats si&egrave;gent M&ecirc;credi tchi veint pour vot&eacute; p&ucirc;s d'seize mille louis pour une extension &agrave; l'&ecirc;cole des filles dans l'Rouoge Bouillon?&quot;<br/>
<br/>
&quot;Oui,&quot; j'l'y dit, &quot;et j'me d'mande quantchi qu'chonna finitha. Dans notre temps, Merrienne, une fille tch'y pouvait li&egrave;the, &ecirc;crithe, chiffr&eacute; un mio, rabillyi des cauches et pr&eacute;path&eacute; un r'pas tait pr&ecirc;te &agrave; s'mathi&eacute;, mais ach'teu j'voudrais sav&eacute; combain d'chais filles tch'y vont &agrave; nos grandes &ecirc;coles s&eacute;thaient tchi faithe avec un aidgulle. Y'en a-t'y yunne s&ucirc;s vingt, crais-tu?&quot;<br/>
<br/>
&quot;J'en doute assez,&quot; ou raiponnit, &quot;mais par chein qu'nou ouait, ils apprenent bein d'autres choses que nous &eacute;thait yeu honte de mentionn&eacute; dans une &ecirc;cole quand j'tiomes jeunes. Une fille de tchinze ans ach'teu en sait p&ucirc;s long qu'sa m&egrave;the en savait quand ou s'mathiait.&quot;<br/>
<br/>
&quot;Ch'est chein qu'nous app&egrave;le le progr&egrave;s ma Merrienne,&quot; j'l'y dit.<br/>
<br/>
Ou ch&acirc;tchit la t&ecirc;te. &quot;Ne m'dis pas chonna,&quot; ou s'fit.<br/>
<br/>
<i><a href="lebrocq.html">Ph'lip</a><br/>
Chroniques de Jersey 11/7/1959 </i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmjuge.html">L&eacute; Juge d&eacute; La P'tite Cour</a><p>
<li><a href="bachein.html">Notre P'tite Bachein</a><p>
<li><a href="bogne.html">A l'Editeu de la "Nouvelle Chronique"</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmnudistes.html by HTTrack Website Copier/3.x [XR&CO'2014], Tue, 15 Jul 2025 13:58:48 GMT -->
</HTML>
