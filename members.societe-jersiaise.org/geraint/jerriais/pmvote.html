<HTML>
<HEAD>
<TITLE>Merrienne Doesn't Want The Vote</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne Doesn't Want The Vote</h2>
And Gives Her Reasons</font></center><p>

<br/><br/>
<br/>
Monsieu l'Editeu,<br/>
<br/>
&quot;As-tu veu,&quot; j'd'mandit &agrave; la Merrienne hier au s&eacute;, &quot;qu'en ville tout l'monde, hommes et femmes, sont &agrave; l&ucirc;s protchuth&eacute; des vouaix?&quot;<br/>
<br/>
&quot;Oui,&quot; ou raiponnit, &quot;et ch'est d's'imb&eacute;ciles.&quot;<br/>
<br/>
&quot;Bon! Et pourtchi chonna? Absol&ucirc;ment ch'est le d'v&eacute; d'un homme et m&ecirc;me d'une femme de vot&eacute; en temps d'&ecirc;lection.&quot;<br/>
<br/>
&quot;Du monde comme t&eacute; et m&eacute;, v&egrave;the,&quot; ou dit, &quot;car j'avons une maison et d'la terre, et quant il est tchestchon d'chou&ecirc;si un Conn&eacute;tablye, y faut &ecirc;tre r'gardant d'y mettre un homme tch'y n'hauchitha pas l'r&acirc;t.&quot;<br/>
<br/>
&quot;Ch'est entendu,&quot; j'ly dit, mais y n'est qu'juste qu'un trav&acirc;illeux aie l'drouait d'vou&acirc;ix &eacute;tout.&quot;<br/>
<br/>
&quot;Un trav&acirc;illeux!&quot; ou s'fit, &quot;et ou&ecirc;squ'y sont au jour d'agniet, les trav&acirc;illeux? Ch't'individu-l&agrave; tch'y vint y'a tch&icirc;nze jour pour mettre deus-trais clious dans l'poul&acirc;illyi et la chivi&eacute;the, et eut l'toup&eacute; d'ch&eacute;rgi un louis, tu m'dithas p't'&ecirc;tre que ch'tait un trav&acirc;illeux ch't'y-l&agrave;.&quot;<br/>
<br/>
&quot;Ch'tait un fripon fini,&quot; j'l'y dit. &quot;Dans l'temps d'man p&egrave;the, il &eacute;thait attrap&eacute; tchiquechose tu sait ben iou. Et il avait d'fortes bottes, le bouonhomme de siez nous.&quot;<br/>
<br/>
&quot;Dans l'temps d'tan p&egrave;the,&quot; s'fit la Merrienne, &quot;un tch&eacute;rpentchi &eacute;thait b&acirc;ti un neu poulaillyi et fabritchi une neuve chivi&eacute;the pour djais ch'lins. Y s'sait v'nu &agrave; jour, et s'en s'sait r'all&eacute; quand il &eacute;thait fini sa djobbe. Mais ach'teu! Oh, n'm'en p&acirc;sle pas du monde que nous emplyie car ch'est assez pour vos faithe perdre la t&ecirc;te. Epis tu voudrais donn&eacute; une vou&acirc;ix &agrave; ditet!&quot;<br/>
<br/>
&quot;J'en dithai p&ucirc;s,&quot; ou continuit. &quot;A man point d'veue, l's'affaithes &icirc;thaient aussi ben, ou m&ecirc;me m&ucirc;s si n'y'avait pas d'D&eacute;put&eacute;s du-tout. Donne-m&eacute; les bouons viers temps quand l'&icirc;le tait gouvern&eacute;e par trais ou quatre de nos Jur&eacute;s avec tout l'restant disant &acirc;men et ch'est ben.&quot;<br/>
<br/>
&quot;Y ne r'veindront pas chais temps l&agrave;,&quot; j'l'y dit, &quot;et tu peux l's'oubli&eacute;. Au jour d'agniet ch'est les D&eacute;put&eacute;s tch'y content et tch'y gouvernent. Et b&eacute;t&ocirc;t j'allons en av&eacute; onze de p&ucirc;s.&quot;<br/>
<br/>
&quot;V&egrave;the,&quot; ou s'fit. Onze de p&ucirc;s, et pas yun d'yeux pour Saint-Ou. Ch'est assez pour vos faithe enragi. La p&ucirc;s grande de toutes les p&acirc;raisses, le miyeu monde, et l'p&ucirc;s intelligent, et hors de onze n'y'en a pas yun pour nous. Et ch'est nos Etats tchi s'sont accord&eacute;s a chonna. Ch'est une vraie honte.<br/>
<br/>
&quot;R'garde tch&ecirc;sque y s'arrivit &egrave;s Etats chu jour-l&agrave; n'y'a pas longtemps, quand y distchut&icirc;tes des r'formes,&quot; oulle ajou&ocirc;tit. &quot;Saint-Ou n'avait pas d'Recteu, le D&eacute;put&eacute; n'votit pas, et l'Conn&ecirc;tablye restit tout-seu. Ch'n'est pas &ecirc;tonnant qu'J&ecirc;rri s'en va &egrave;s tchans.&quot;<br/>
<br/>
&quot;Oh, ch'n'est pas si p&egrave;the comme tout chonna,&quot; j'l'y dit. &quot;Apr&egrave;s tout, les grands m&ecirc;ssieux tch'y vintes d'Angli&eacute;terre nos vais nos d&icirc;te tch'y n'avaient jamais veu des gens comme nous.&quot;<br/>
<br/>
&quot;Et tu'avalit chonna?&quot; ou s'fit, &quot;pou&ocirc;re simplye que tu'est. Tu n'comprends pas don tch'ils taient comme un certain Gouverneux tch'y dit une bord&eacute;e &agrave; la Grand' R've&ucirc;x, &egrave;s gar&ccedil;ons du Ouest tch'y n'avait dans toute sa vie veu ditets soudards, et l's'imb&eacute;ciles b&ecirc;tes assez de n'vais pon tch'y s'fichait d'yeux.&quot;<br/>
<br/>
&quot;Comme chonna,&quot; j'l'y dit, &quot;tu n'as pas l'intention d'vot&eacute; &agrave; la pr&eacute;chaine &ecirc;lection.&quot;<br/>
<br/>
&quot;Nan dja! je n'vot'tai pas,&quot; ou raiponnit. &quot;Et si tu prends m'n'avis tu rest&eacute;thas ichin &eacute;tout. Ch'est perdre san temps d'nos jours d'all&eacute; mettre sa crou&acirc;ix s&ucirc;s un morc&eacute; d'papi, quand la femme d'un' chiquetchi ou la pr&egrave;sque femme d'un pe&ucirc;le tch'a tait en pr&icirc;son djais-sept fais ont l'drouait d'faithe la m&ecirc;me chose.&quot;<br/>
<br/>
&quot;Ecoute, Merrienne,&quot; j'l'y dit, &quot;as-tu par chance aval&eacute; une d&ocirc;se de vinaigre as&ecirc;s&eacute;?&quot;<br/>
<br/>
Sa raiponse, Moussieu, je n'vos la dithai pon mais oulle est ben v&icirc;siblye s&ucirc;s m'n'ouoth&eacute;lle drouaite.<br/>
<br/>
<i>Ph'lip</i><br/>
<i>Morning News 1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmdilemma.html">Merrienne Faces a Dilemma</a><p>
<li><a href="vouaix_femme.html">La Vouaix d'une Femme</a><p>
<li><a href="pm3candidat.html">Ph'lip et un traisi&egrave;me candidat</a><p>

<li><a href="pmring.html">How Ph'lip Bought a Ring</a><p>
<li><a href="pmshows.html">L's Elections et les 'Shows'</a><p>
<li><a href="pmdepute.html">L'&Eacute;lection pour D&eacute;put&eacute;</a><p>

<li><a href="suff2.html">Les Suffragettes</a><p>
<li><a href="suff.html">Les Suffragettes</a><p>
<li><a href="elections_23.html">Elie va baithe du th&eacute;e siez une Suffragette</a><p>
<li><a href="femvot.html">Quand les femmes voteront....</a><p>
<li><a href="elections_30.html">V'l&agrave; Marie Hibou en hertchin avec les autorit&eacute;s!</a><p>


<li><a href="forthcoming.html">Peter on forthcoming elections</a><p>
<li><a href="electioneering.html">Electioneering campaign</a><p>
<li><a href="elections_20.html">Electioneering secrets</a><p>
<li><a href="elections_26.html">Electioneering topics</a><p>
<li><a href="painelections.html">Piteur discourses on elections</a><p>

<li><a href="allaischerchi.html">Allais cherchi des voies!</a><p>
<li><a href="electrin.html">Election de la Trin'tait</a><p>
<li><a href="electri2.html">Election de la Trin'tait 2</a><p>
<li><a href="laurens1.html">St.-Laurens. - L'&Eacute;lection</a><p>
<li><a href="laurens2.html">St.-Laurens. - L'&Eacute;lection - R&eacute;ponse du Couosin John au Couosin Kli&eacute;ment</a><p>
<li><a href="electionstjean.html">L'Election &agrave; St. Jean</a><p>
<li><a href="electionstmartin.html">&Eacute;lection de St. Martin</a><p>
<li><a href="electionstclement.html">L'&Eacute;lection de St. Cl&eacute;ment</a><p>
<li><a href="elections_2.html">L'Election &agrave; St. Sauveux</a><p>
<li><a href="elections_5.html">L'&ecirc;lection &agrave; Ste. Mathie</a><p>
<li><a href="elections_31.html">Pour la tre&icirc;zime et derni&egrave;the le&ccedil;on &agrave; l'entou d&eacute; la bord&egrave;e d'&ecirc;lection &agrave; St. Ou</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

