<HTML>

<!-- Mirrored from members.societe-jersiaise.org/geraint/jerriais/gdftrantchilite.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>La trantchilit&eacute; calme l'esprit</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La trantchilit&eacute; calme l'esprit</h2></font></center><p>

<font size="-1"><i>San Antonio, Texas.</i><br/>
<i>U.S.A.</i><br/>
<br/>
<i>L&eacute; 17 janvyi, 1970.</i><br/></font>
<br/>
Moussieu l'R&eacute;dacteu,<br/>
<br/>
Dans des temps, j'm&eacute; d'mande comment qu'des vi&egrave;rs comme m&eacute; peuvent lus accou&ocirc;teunmer au brit tch'i' y'a par les c'm&icirc;ns, et souvent dans les ma&icirc;sons. L&eacute; ronnement d'motos dans les rues et l'brit d's avions en l'air sont continnuels et nou s'y accou&ocirc;teunme &agrave; la longue, mais pour les jannes ch'n'est pon assez. I' n'patha&icirc;ssent pon capabl'yes d'faithe autcheune chose sans l'sou&ocirc;tchien d'tchique sorte d'brit. Au s&eacute;, l's &ecirc;coli&egrave;rs font lus l&eacute;&ccedil;ons au son d'un radio tchi braille comme un raffol&eacute;, tchi chantonne un tas d'niol&icirc;n au son d'tambour et d'trompette, ou tchi joue d'la musique - ou chein tch'est suppos&eacute; &ecirc;t' d'la musique - mais tchi n'est pon si plia&icirc;sant &agrave; ou&iuml; comme la musique d&eacute; Guy Fawkes du Sieur George Stuber &egrave;s Landes &agrave; St. Ou&euml;n quand j'tais mousse. N&eacute; v'la d'la musique tchi valait la peine d&eacute; ou&iuml;!<br/>
<br/>
Ch'n'est pon seulement l's &ecirc;coli&egrave;rs tch'aiment l&eacute; brit. J'viyais un janne homme l'aut' jour tch'&eacute;tait &agrave; laver san moto. Il 'tait dans sa cache, &agrave; c&ocirc;t&eacute; d'un bouais, et il avait pendu iun d'ches fichus radios-l&agrave; dans l'bouais et nou l'ouiyait brailli d&eacute; d'dans la route. I' n'y a qu'&agrave; passer l'long du bel d'eune &ecirc;cole quand les mousses sont &agrave; jouer. Ch'est un brit &icirc;ncriyabl'ye! &Agrave; la pliaiche d'&ecirc;t' &agrave; jouer &egrave;s barres ou &egrave;s marbres comme quand j'tais &agrave; l'&Ecirc;cole Wesleyenne &agrave; St. Ou&euml;n, i' sont &agrave; couorre l's uns souotre l's autres comme des fos et &agrave; criaille &agrave; tue-t&ecirc;te!<br/>
<br/>
L&eacute; brit est d&eacute;v'nu si &icirc;mportant en Am&eacute;thique qu&eacute; m&egrave;me dans nouos grands Supermarkets des hauts-parleurs chantonnent continnuellement chein tch'est appel&eacute; d'la musique d&eacute; nouos jours. Et j'm&eacute; d'mande tr&eacute;jous pourtchi tch'i' faut d'la musique pour souot'n&icirc;n les programmes - farces, conm&eacute;dies ou dr&acirc;mes - sus la t&eacute;l&eacute;vision. Nou-s-a souvent d'la peine &agrave; disc&egrave;rner les patholes des acteurs viyant qu'la musique fait tant d'brit!<br/>
<br/>
J'pense bein qu'les jannes tchi s'en vont li&eacute;the chennech&icirc;n en J&egrave;rri - s'i' y'en a tchi peuvent acouo li&eacute;the l&eacute; J&egrave;rriais - s'en vont dithe : I' r'dote ou il est d&eacute;v'nu roupilleux dans ses vi&egrave;rs jours, l&eacute; bouanhomme George! Ch'est p't &ecirc;t' vrai! J'aime l&eacute; silence et la trantchilit&eacute;. Y'a, sans doute, du brit qu'nou peut appeler trantchil - comme l&eacute; murmuthe du lappais d'la m&eacute; - et j'aime bein chu brit-l&agrave;!  J'm'&egrave;rsouveins qu&eacute; quand j'm'en fus d'meuther &agrave; La Mouaie &agrave; St. Br&eacute;lade siez ma marraine &agrave; l'&acirc;ge d&eacute; douze ans quand Papa mouothit, Mait' John Francis Frederick d'Aubert, l&eacute; fr&eacute;the &agrave; m'n oncl'ye Frainque d'Aubert, 'tait chef-gardgien du phare d&eacute; La Corbi&egrave;the, et j'allais tchiquesfais passer la niet auve li dans l'phare quand ch'tait san quart, et j'aimais &agrave; m'endormi au son du lappais d'la m&eacute;.<br/>
<br/>
J&egrave;rri 'tait bein pus trantchil dans chu temps-l&agrave; tch'i' n'l'est &agrave; ch't heu, et i' m'sembl'ye qu&eacute; l'cly&icirc;nmat 'tait pus caud, et j'pense souvent, quand j'sis ich&icirc;n &agrave; man tout-seu, &egrave;s arl&eacute;v&eacute;es d'&ecirc;t&eacute; &egrave;s Landes quand tout ch'qu&eacute; nou ouiyait 'tait l'chant des oua&icirc;sieaux, l&eacute; bourdonnement des bourdons et des mo&ucirc;ques &agrave; myi, et - dans la distance - l&eacute; ronnement d'la m&eacute; &agrave; L'&Ecirc;ta. L&eacute; D&icirc;nmanche l'arl&eacute;v&eacute;e, quand j'allais m'assi&egrave;the auve Papa sus L'Mont d'L'&Ecirc;ta, nou ouiyait un p'tit pus d'brit - l&eacute; cliapotais des chabots des j'vaux dans la route quand les c&acirc;rrosses &agrave; quat' ch&eacute;vaux et les ouagonnettes appr&eacute;chaient d'l'H&ocirc;tel d&eacute; L'&Ecirc;ta d'chu temps-l&agrave; 'taient f&eacute;th&eacute;es atout du caoutchouc &agrave; la pliaiche d&eacute; f&eacute;.<br/>
<br/>
Au s&eacute;, auve Papa &agrave; feunmer sa pipe trantchilement au pid du feu et Manman &agrave; ho&ucirc;ter d'l'aut' c&ocirc;t&eacute; d'l'&agrave;tre, l&eacute; ronronnement d'Minnette, nouot' vielle catte avait un son plia&icirc;sant et trantchilisant.<br/>
<br/>
Eune fais, j'tais tout seu dans l'clioche tout au haut du Campanile sus La Place de St. Marc &agrave; V&eacute;nise, en Italie. Ch'tait entre dgix et onze heuthes au s&eacute; et j'fus &icirc;mpressionn&eacute; par la trantchilit&eacute; des sons qu'nou ouiyait dans la distance. Des sons plia&icirc;sants : L&eacute; oua d'un tchian, un mio d'musique (l's Italiens sont forts l&agrave;-d'ssus et chette-l&agrave; 'tait d'la bouanne musique) : tchiques p&eacute;tites vouaix comme un murmuthe d'un c&ocirc;t&eacute; ou d'l'autre, et l'manny&icirc;ment d's avithons des gondoles dans l'canal &agrave; c&ocirc;t&eacute;. Mais la chose plia&icirc;sante 'tait qu&eacute; d&eacute; chutte hauteu-l&agrave; touos les sons avaient l'air d'&ecirc;t' assoupis, et un mangnifique cliai d'leune, r'l&icirc;sant sus les coupoles de la belle grand' cath&eacute;drale d&eacute; St. Mar, donnait un air d&eacute; myst&eacute;the &agrave; tout ch'qu&eacute; nou viyait et ouiyait!<br/>
<br/>
Enfin, i' faut &ecirc;t' &egrave;rconna&icirc;ssants pour les bouannes choses dans la vie, et comme &egrave;rmi&egrave;de contre l&eacute; brit ich&icirc;n, y'a eune chose qu&eacute; nou peut faithe. Ch'est d'aller s'assi&eacute;the et s'&egrave;rp&ocirc;ser dans ieune d&eacute; plusieurs &eacute;glyises &egrave;s alentours. L's &eacute;glyises Anglicannes et Romaines sont tr&eacute;jous ouv&egrave;rtes, et d'dans y'a eune trantchilit&eacute; profonde, sustout en pr&eacute;sence du Saint Sacr&eacute;ment, tchi vouos calme l'esprit et vouos fait oublier l'brit et l't&icirc;ntamarre d&eacute; la vie qu&ocirc;tidienne!<br/>
<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sonbrit.html">Les sons et les brits en J&egrave;rriais</a><p>
<li><a href="camas.html">Tchi camas!</a><p>
<li><a href="gdfpataflias.html">Tchi pataflias!</a><p>
<li><a href="ouinn.html">Ouinn'! Ouinn'! Grounn'!</a><p>
<li><a href="gdfbourd.html">D'la bourdonn'nie!</a><p>
<li><a HREF="gdfrose.html">La vie n'est pon tout roses!</a><p>
<li><a href="gdfroses.html">La vie n'est pon tout roses</a><p>
<li><a href="painfirsttower.html">Strange News from First Tower</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftrantchilite.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>

