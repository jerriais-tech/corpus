<html>
<head>
<title>Je n'sis pon un Ouais&eacute; d'Moture</title>
<META  name="keywords" content="Jèrriais, Jersey language, langue jersiaise">
</head>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<div align="center"><font color="#215e21"><h2>JE N'SIS PON UN OUAIS&Eacute; D'MOTURE.</h2></font></div>
<CENTER><TABLE><TR><TD>
Je n'sis pon un ouais&eacute; d'm&ocirc;ture,<br>
Au vent d'nord&eacute;s je touanne le dos:<br>
J'trouve qui n'fait nu &agrave; la fr&eacute;dure<br>
Ou &agrave; &ecirc;tre mouolli jusqu'es os.<br>
Je m'pllais bein mus au coin de m'n &acirc;tre<br>
Quand i gele et qui quet d'la n&egrave;i;<br>
Qu'&agrave; av&eacute; l'ongli ou bein m'battre:<br>
Je n'me soucie pon d'itai.<br>
<p>
Je ne me mets pon fort en peine<br>
De chein que j'mange et chein que j'b&eacute;:<br>
Mais que che sait d'qui bouan je l'aime;<br>
Viande, fruit, pain, vin ou caf&eacute;.<br>
Quand je sis lass&egrave; je me r'pose;<br>
Je m'prom&egrave;ne quand j'sis engni&egrave;:<br>
Je m'occupe tr&eacute;jous de quiq'chose;<br>
Quiq'feis j'&eacute;cris, quiq'fais j'lli&egrave;.<br>
<p>
Je n'me g&ecirc;ne pon d'vant qui sait temps;<br>
Je n'sis pon fort prins sus mes nerfs:<br>
Je m'pllais &agrave; rencontrer d'bouannes gens,<br>
J'm'amuse quiq'fais &agrave; faire des vers.<br>
Quand j'ai tout ch'qui m'faut, qu'j&eacute; m'trouve bein,<br>
Et q'i n'y-a rein qui m'cause de g&ecirc;ne;<br>
Pourqui me badrer du lendemain?<br>
A chaque jour suffit sa peine.<br>
<p>
<i><a href="langlois.html">UN ST.-LOUORENCHAIS.</a><br></i>
</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><P><A HREF="quejsis.html">L'Homme qu&eacute; J'Sis</A></P>
<li><P><A HREF="jaime.html">J'Aime</A></P>
<li><A HREF="jnaimepon.html">J' n'aime pon</A><p>
<li><a href="stlouorenchais.html">Je sis un St. Louorenchais</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


</body>
</html>
