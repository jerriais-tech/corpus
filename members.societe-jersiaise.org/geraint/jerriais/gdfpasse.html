<HTML>

<!-- Mirrored from members.societe-jersiaise.org/geraint/jerriais/gdfpasse.html by HTTrack Website Copier/3.x [XR&CO'2014], Tue, 15 Jul 2025 14:00:19 GMT -->
<HEAD>
<TITLE>L&eacute; temps pass&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; temps pass&eacute;</h2></font></center><p>

<font size="-1"><i>Le M&eacute;nage &egrave;s Feuvres.</i><br/>
<br/>
<i>L&eacute; 22 d'juilet, 1965.</i><br/></font>
<br/>
Moussieu l'R&eacute;dacteu,<br/>
<br/>
J'sis bein content d'vaie qu&eacute; L's &Ecirc;tats ont ieu l'avis d&eacute; supporter l'Conn&ecirc;tabl'ye d'St. H&eacute;lyi pour emp&ecirc;chi les chars-&agrave;-bancs d'aller l'trav&egrave;rs d'la ville &agrave; volont&eacute;. Nos rues sont bein trop &ecirc;traites - et plieines d&eacute; pi&ecirc;tons dans l'&ecirc;t&eacute; - pour ches grand' babaines d&eacute; vouaituthes-l&agrave;. Comme l'affaithe en est, atout les pav&eacute;s plieins d'p&egrave;rsonnes &agrave; boutitchi ou &agrave; r'garder dans les f'n&ecirc;tres d'boutiques ou tout simpl'y&eacute;ment d'but &agrave; bagouler, s'nou-s est pr&ecirc;ssis i' faut marchi dans la rue qu&acirc;si au p&eacute;thi d'sa vie, et ch'est &agrave; peine si les motos et lorries - tch'ont drouait &agrave; la route &eacute;tout - pi&ecirc;ssent s&eacute; faufiler parmi les pi&ecirc;tons. Ch'est m&ecirc;me ravissant tch'i' n'y a pon pus d'accidents!<br/>
<br/>
V'la tchi n&eacute; f'tha pon d'ma &egrave;s clients des char-&agrave;-bancs d'marchi un p'tit but d'vant monter &agrave; bord. En p&acirc;lant d'marchi un but : I' n'y a rein d'pus plia&icirc;sant qu&eacute; d'marchi dans les p'tites ruettes dans les p&acirc;raisses, les cheinnes tchi n'sont pon trop connues et tchi n'sont pon 'couo envahies par les motos, et d'vaie les vi&egrave;rs foss&eacute;s et muth&acirc;les tch'ont 't&eacute; b&acirc;tis pi&egrave;rre sus pi&egrave;rre par nouos anch&ecirc;tres. V'la tchi vouos fait penser &agrave; l'&icirc;ndustrie des vi&egrave;rs du temps pass&eacute;. I' n'avaient pon d'peux d'lus peines.<br/>
<br/>
&Agrave; L'&Ecirc;ta, quand j'vai la p'tite forge &agrave; c&ocirc;t&eacute; d'la carri&eacute;the au pid du Mont Hu&euml;lin, o&ugrave;-est qu'man papa soulait forgi et tremper l's &ocirc;tis pour les c&acirc;rrieurs quand l'Sieur Ph'lippe Gallichan (l'pr&eacute;dicateur) la fa&icirc;thait valer y'a pus d'souoxante ans, j'pense souvent &agrave; chu pouorre bouanhomme d&eacute; papa, heutheux d'san sort et d'la tache qu&ocirc;tidgienne d&egrave; faithe san d'ver dans l'&ecirc;tat tch'il avait pliu &agrave; Dgieu d'l'app'ler, comme nouos l'dit l'Cat&eacute;chisme d'l'&Eacute;glyise.<br/>
<br/>
I' fallait bein aimer &agrave; marchi dans chu temps-l&agrave;. Quand il' 'taient &agrave; b&acirc;ti l'Mont d'La Pulente, papa y travaillait dans la carri&eacute;the pour forgi et tremper l's &ocirc;tis des c&acirc;rrieurs et machons. Touos les mat&icirc;ns i' fallait marchi des Landes d&eacute; St. Ou&euml;n &agrave; La Pulente, par L'&Ecirc;ta et La Route des Mielles, et &ecirc;t' l&agrave; &agrave; sept heuthes. Par l&eacute; temps tch'i' tchittait la carri&eacute;the &agrave; siex heuthes au s&eacute; et r'marchait jusqu'&egrave;s Landes il 'tait temps d&eacute; s'couochi aupr&egrave;s aver mangi l&eacute; r'pas du s&eacute;, viyant tch'i' fallait s&eacute; r'l&eacute;ver &agrave; ch&icirc;ntch' heuthes l&eacute; pr&eacute;chain mat&icirc;n. Il attendait f&ecirc;te au sanm'di viyant tch'i' pouvait tchitter l'travas &agrave; ch&icirc;ntch' heuthes l&eacute; s&eacute; &agrave; la pliaiche d&eacute; six!<br/>
<br/>
J'm'&egrave;rsouveins qu&eacute; quand j'avais quatre ou ch&icirc;nq ans, j'allais tchiquesfais auve papa et manman des Landes &agrave; La Mouaie d'St. Br&eacute;lade au d&icirc;nmanche, &agrave; pid par La Route des Mielles, pour visiter m'n oncl'ye et ma tante d'Aubert. Quand j&eacute; v'nais trop l&acirc;ss&eacute;, papa m'portait sus san dos pour eune vol&eacute;e, et pis j&eacute; r'marchais un but. L&eacute; s&eacute;, m'n oncl'ye Fra&icirc;nque d'Aubert m&ecirc;nageait d'habitude &agrave; empreunter un qu&egrave;rre pour nouos r'porter &egrave;s Landes. J'avais grande envie d'aver l'plia&icirc;si d'&ecirc;t dans l'qu&egrave;rre, mais j'tais si l&acirc;ss&eacute; qu&eacute;, malgr&eacute; m&eacute;, j'dormais tout l'long du c'm&icirc;n!<br/>
<br/>
Les gens gangnaient lus vie p&eacute;nibl'y&eacute;ment y'a septante ans. Dans l'Almonnas d' La Nouvelle Chronique de 1912 j'viyais, l'aut' s&eacute;, dans l's &ecirc;v&ecirc;nements d'mil neu' chent onze, l&eacute; d&eacute;c&egrave;s d&eacute; Charles Vibert, d&eacute; St. Ou&euml;n, &agrave; l'&acirc;ge d&eacute; 78 ans. L&eacute; r'cit dans l'almonnas nouos dit tch'il avait p&egrave;rdu, bein d's ann&eacute;es d'vant, les deux bras jusqu'au coute &agrave; la siette d'eune explosion dans eune carri&eacute;the. J'm'&egrave;rsouveins d'l'aver connu, et, dans san vivant, m'n oncl'ye Ouinn'teur (d&eacute;c&eacute;d&eacute; en Dg&egrave;rn&eacute;sy y'a tchiques ann&eacute;es &agrave; pus d'huiptante ans) m&eacute; d&icirc;sait qu&eacute; ch'tait dans la p'tite carri&eacute;the &agrave; c&ocirc;t&eacute; du Ch&acirc;te d'Gros Nez qu&eacute; ch'la s'arrivit. Eune minne mantchi &agrave; tither, et l'Sieur Vibert &ecirc;prouvit &agrave; la d&ecirc;ch&egrave;rgi atout sa barre d&eacute; carri&eacute;the (Jumper en Angliais) et l'affaithe sautit et l'explosion l&icirc; emportit les mains, et il avait l'but des bras en margalot!  I' fallait marchi d'la carri&eacute;the jusqu&eacute; siez Cap'taine Le Feuvre &agrave; la ferme d'Gros Nez. I' n'y avait pon d't&eacute;l&eacute;phone &agrave; main ni d'ambulance &agrave; v'n&icirc;n qu'si les malades comme d&eacute; nouos jours. I' patha&icirc;t tch'i' juthait comme un p&egrave;rdu en marchant, et eune femme l&icirc; dit : Oh mais, Mess Vibert : ou' d&eacute;v'thiez prier l'Bouan Dgieu &agrave; la pliaiche d&eacute; juther! I' l&icirc; r&ecirc;ponnit : Comment dgiabl'ye qu&eacute; j'peux prier quand j'n'ai pon d'mains? Arriv&eacute; siez Cap'taine Le Feuvre, l&eacute; j'va fut li&eacute; dans l'h&egrave;rnais, et i' fut port&eacute; &agrave; l'h&ocirc;pita. Ch'est r'm&egrave;rquabl'ye qu'un &ecirc;tre humain pouvait supporter tant d'p&egrave;rte d'sang et un long viage d&eacute; m&ecirc;me d&eacute;vant aver les souains d'un docteu sans p&egrave;rdre conna&icirc;ssance et en mouothi.<br/>
<br/>
Il' 'taient dueurs, nouos anciens! L&eacute; Sieur Vibert continnuit &agrave; gangni sa vie. J'pense tch'il allait vendre du pa&icirc;sson par les ma&icirc;sons, et les gens choua&icirc;sissaient l'pa&icirc;sson tch'i' voulaient d&eacute; d'dans l'pangni pendu l'tou d'san co, &ecirc;t m'ttaient les sou dans sa pouchette d&eacute; c&acirc;saque. Dans chu temps-l&agrave;, eune p&egrave;rsonne tch'allait sus la p&acirc;raisse, comme nou disait des cheins tchi r'ch&eacute;vaient d'l'assistance paroua&icirc;ssiale, n'&eacute;tait pon bein veue, et ch'tait consid&eacute;th&eacute; honteux d'en d'mander. H&eacute;las! Tchi changements d'nouos jours!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfjadis.html">L'Temps jadis</a><p>
<li><a href="gdftempspasse.html">L&eacute; temps pass&eacute;</a><p>
<li><a href="gdftempspasse2.html">L'Temps Pass&eacute;</a><p>
<li><a href="gdftempspasse3.html">L'temps p&acirc;ss&eacute;</a><p>
<li><a href="gdfjep75.html">L&eacute; Passage du temps</a><p>
<li><a href="gdfpassage.html">Le p&acirc;ssage du temps</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpasse.html by HTTrack Website Copier/3.x [XR&CO'2014], Tue, 15 Jul 2025 14:00:19 GMT -->
</HTML>

