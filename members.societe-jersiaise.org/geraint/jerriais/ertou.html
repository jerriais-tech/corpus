<HTML>

<!-- Mirrored from members.societe-jersiaise.org/geraint/jerriais/ertou.html by HTTrack Website Copier/3.x [XR&CO'2014], Tue, 15 Jul 2025 14:04:17 GMT -->
<HEAD>
<title>L&eacute; R'tou du Terre-Neuvi opr&egrave;s san prumi viage</title>
<META  name="keywords" content="JÃ¨rriais, poetry, Newfoundland, Terre-Neuve, langue normande">
</HEAD>
<BODY>

<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>L&eacute; R'tou du Terre-Neuvi opr&egrave;s san prumi viage</h2></font></CENTER><p>
<CENTER><TABLE><TR><TD>
I.<br>
<p>
LES PR&Eacute;PARATIFS.<br>
<p>
Mais en es-tu bain seu, ma fille?<br>
Not' John est-i don bain r'venu?<br>
Tu dis qu&eacute; nou l' a veu en ville,<br>
I m'&egrave;tonn' qu'i n'sait d&eacute;j&agrave; v'nu.<br>
Et t' ont-i dit qui m&icirc;nn' qu'il a?<br>
Et a-t-i biaucoup cr&ucirc;, je n'sais?<br>
Qui sait comm' est qu'i viv' par l&agrave;!<br>
Et pis il y fait si grand fraid.<br>
<p>
Chla m'fait pensai - i faut l'y faire<br>
Quiq' p'tit fricot, &agrave; chu gar&ccedil;on,<br>
Car qu'est qui dirait d&eacute; sa m&egrave;re?<br>
I crairait qu'nou n's'en souci pon.<br>
Et qu' est que ch's'ra, d'la soupe? J'crai<br>
Qu&eacute; ch'est la chos' qu'il eum'ra l'mus,<br>
Chla l'r&egrave;cauffra, car i fait fraid.<br>
Ma Nenn'cy, frumm' j'ten prie chut hus!<br>
<p>
Attrapp' don v&icirc;t' iun des sauce-penne,<br>
Verse zi d'liau - bon - un p'tit pus,<br>
Assaiz - chla f'ra comm' chla - am&egrave;ne -<br>
Mais ma Nenn' cy frumm' don chut hus!<br>
Les sept vents venn'me quais su l'co;<br>
J'appr&eacute;hend' bain qu&eacute; cet hiv&eacute;<br>
Mes roumaties' ne venn' ocquo<br>
Comm' de cou&ocirc;t&ucirc;m' m&eacute; torment&eacute;.<br>
<p>
A ch't'eu, prends iun de ch&eacute;s coutiaux<br>
Et cope un miot de lard fumais;<br>
Pas d&eacute; ch'ti l&agrave; - iun d'z'aut morciaux,<br>
N&eacute; l'vais-tu pon qu'est entammais.<br>
Et pis va cherchi des navets<br>
Pour qu&eacute; j'en pell' et minch' deuz' trais;<br>
I nos faudrait aitout du bouais;<br>
Io&ugrave; diantre don sont les souffi&egrave;ts? .<br>
<p>
Et ma Nenn'cy, je l'oubliais,<br>
Comm' unn' bouonn' fille cheurs dans l' gardin<br>
Vai si n'y a pon quiq' pourr&ecirc;ts,<br>
S'y a du timbr' cuill' n'en un brin.<br>
Et qu'est qu'nou l'y f'r'ait bain ocquo?<br>
Ah je l'sais bain', unn' cr&ecirc;pp' ou deux......<br>
I dait rester d'la fieur dans l'pot,<br>
Ah oui, en v'chin et v'chin des oeus.<br>
<p>
Et la bleu boll, ou&egrave;s don qu' oull' est?<br>
Ou d&eacute;vrait &ecirc;tr' l&agrave;, sus l'dr&eacute;cheu<br>
Et io&ucirc; dont sont toutt' les chuill&egrave;?<br>
N'en trouvrai-j' pas pour batt' ches oeus?<br>
Ah! &agrave; la fin!-Faut s'd&egrave;p&ecirc;chi,<br>
Qu&eacute; tout sait pr&ecirc;t quand i vaindra.<br>
Ah chu pou&ocirc;r John, s'ra-ti don fi!<br>
Car il a tr&eacute;jous 't&eacute; d'licat.<br>
<p>
<p>
II.<br>
<p>
L'ARRIV&Eacute;E.<br>
<p>
Et iou chutt' fille peut-alle &ecirc;te horte?<br>
- D&eacute; o&ugrave;-est qu'tu vains, ma pou&ocirc;re Nenn'cy?<br>
Pour qu'est qu'tu traigniole d&eacute; la sorte,<br>
Quand tu sais bain qu'i faut t'pressi?<br>
Chla m'fait d'la peinne, oh tu n'sais pas!<br>
De t'vais perdr' ainchin tout tan temps<br>
Qu&eacute; les jeunn' gens d'a ch't'eu, h&eacute;las!<br>
D&eacute; cheux d'aut' fais sont diff&eacute;rens!<br>
<p>
Quand j'tais jann' fill' j'n'&eacute;tais pas telle......<br>
Mais...... qu'est qu'j'ouai? n'est-ch'pas une vouaix?<br>
I m'sembl' qu'y a quiqs'un dans l'belle;<br>
P't&ecirc;tr' bain qu'ch'est li! va vais, va vais......<br>
I n'y a personn' mon doue, mon doue!<br>
Et ou est don qu'il a pu rester?<br>
Ches qu'mins aitout qui sont piens d'boue!<br>
Et nou n'vait pon la main d'vant sai!<br>
<p>
Ecoutt'...... i m'ssmbl' entendr' du brit.<br>
N&eacute; r'mue pon don...... n&eacute; ouais-tu pas?<br>
Ha! chutt' fais l&agrave;, bain seu, ch'est li,<br>
J' connais sa vouaix - j' connais san pas -<br>
Couors v&icirc;te ouvri la portt' - chu coup<br>
Ha ch'est bain li! - ch'est bain sa fache!<br>
Et bain, man John...... t&eacute; v'la d&eacute; r'tou!<br>
Vain, chier &egrave;sfant, qu&eacute; j&eacute; t'embrache!......<br>
<p>
Nenn'cy apportt' ichin unn' quaire,<br>
L&agrave;, man p'tit John, l&agrave;, assied-tai.<br>
R&eacute;garde don ta pou&ocirc;r' vieill' m&eacute;re!<br>
Appr&egrave;ch' du feu, n'as tu pon fraid?<br>
J&eacute; crains qu'tu n'aie les pis mouillis,<br>
I' n'faut pas qu&eacute; tu rest' comm' chl&agrave;:<br>
Nenn'cy sautt' v&icirc;tt' &agrave; haut, j'ten prie,<br>
L'y cherchi mes souyers d'lis drap.<br>
<p>
Chu gar&ccedil;on, comm' il a grandi!<br>
D&eacute; vrai j&eacute; n'l'airais pon r'connu:<br>
Mais, m' est avis qu' t'as amaigri,<br>
Ch' est d'av&eacute; travailli trop d&ucirc;;<br>
Car &agrave; chutt' p&ecirc;que, &agrave; ch' qu'nou m'a dit,<br>
Ch'est gni&ecirc;t et jeu, &agrave; tigue d&eacute; corps,<br>
A peinn' si nous y peut dormi;<br>
Ch'est miracl' qu&eacute; tu n'y sais mort.<br>
<p>
III.<br>
<p>
LE FRICOT.<br>
<p>
Et t'es-tu tr&eacute;jous port&eacute; bain?<br>
Pardon m'n'&eacute;fans, mais j'oubliais<br>
En t&eacute; d'visant, p't&ecirc;tr bain qu't'as faim;<br>
Mais ch'est qu&eacute; j'sis si aiz' d&eacute; t'vais!<br>
Car i nos a bain enni&egrave; d'tai;<br>
D&eacute;pis l&eacute; tems qu'tu nos quittis.<br>
J&eacute; n'avons fait, ta soeur et m&eacute;,<br>
Qu'songi &agrave; t&eacute;, d'mand' &agrave; Nenn'cy!<br>
<p>
Appr&egrave;ch' la table, es-tu tout pr&egrave;s?<br>
Vain prendr' ta soup', la v'la dr&egrave;chis.<br>
Prends gard' de n'bruler pon tes daigts:<br>
Eh bain, la trouv'-tu bonn', man fils?<br>
Y a longtemps qu'tu n'n'as mangi,<br>
Ditai, car &agrave; Terre-neuv', tout comm!<br>
Vott' fait dait &ecirc;tr' drol'ment couki, -<br>
Nou sait bain, o&ugrave; est qu'i n'y a qu' des hommes!<br>
<p>
Et, dis m&eacute;, aimm' tu bain la m&eacute;?<br>
Veur tu ocquo d'la soupp' - Nennin. -<br>
Prends en - oulle a 't&eacute; faitt' pour t&eacute; -<br>
I n'en restt' pu qu'un p'tit gouttin.<br>
Eh bain, Nenn'cy, &ocirc;tt' don chutt' bolle. -<br>
Aimm' tu tr&eacute;jous les cr&ecirc;pp', man fils?<br>
Du tems qu'tu allais &agrave; l'&eacute;cole,<br>
Tu l's aimais jusqu' &agrave; la folli.<br>
<p>
T'en souvins tu ocquo, man John,<br>
Quand j'en faisais au Mardi Gras?<br>
T'en mangeais ....... qu&eacute; ch'&eacute;tait du fonn'<br>
D&eacute; t'vais, tu n'en rassassiais pas......<br>
L&agrave;, n'en v'chin iunn' qui sembl' bain cuite,<br>
Attrappe et mets t&eacute; vite en train,<br>
D&eacute; chu temps l&agrave;, tout r'fraid si v&icirc;te,<br>
Et quand ch'est fraid ch'la n'vaut pus rain.<br>
<p>
Et av' vous prins bain d'la mouorue,<br>
- Nenn'cy donn' nous le schurier,<br>
Pas l&agrave;, il est sus l'ais d'en d'sus. -<br>
J' esp&egrave;r' qu'ou n's'ra pas chi&egrave;rr' ch't'hiv&eacute;,<br>
L'autr' an oull' 'tait d'un divers prix.<br>
- Et t' an Captainn', t'en trouv' tu bain?<br>
Et, dis m&eacute;, as tu ieu l'avis<br>
D&eacute; nos apporter du " capplain"?<br>
<p>
Prends don ocquo unn' cr&ecirc;pp man John,<br>
Mais, tu n'manges pon, qu'est don qu'tu fais?<br>
S&eacute;rait eh' qu&eacute; tu n'les trouv' pon bouonnes?<br>
Pourtant i font envie &agrave; vais.<br>
Mais manges en don, fais pon d'niolin,<br>
J' crai bain qu' t' as perdu l' app&eacute;tit .<br>
En v'chin unn' bell', l&agrave;, prends chett' chin,<br>
Quand ch'sait qu&eacute; pour m&eacute; fair' piaisi.<br>
<p>
Tchiens, v'l&agrave; du schuc' - bon! qu'est qu'j'ai fait?<br>
Chu pouor' gar&ccedil;on! -faut-i &ecirc;tr' b&ecirc;te!<br>
Au lieu d&eacute; schuc' j'l'i ai mins du s&eacute;<br>
I faut que j'aie perdu la t&ecirc;te.<br>
Pardon m'n &egrave;fant; ch'est qu'j'ai tant d'jouaie<br>
D&eacute; t'vais r'venu et bain en vie,<br>
Opr&eacute;s av&eacute; 't&eacute; hors tant d'mais,<br>
Qu&eacute; j&eacute; n'sais pu d&eacute; ou est qu'j'en sis!<p>
<p>
<i><a href="marett.html">SIR ROBERT P. MARETT.</a></i>

</TD></TR></TABLE></CENTER>

&nbsp;<p>
<font size="2">
<i>Viyiz &eacute;tout:</i>
<ul>

<li><A HREF="terneuv2.html">Terreneuve</A><p>
<li><a href="terneuv3.html">Notre Johnny est ervenu d'Terreneuve</a><p>

<li><a href="terneuvi.html">La R'venue du Terneuvi</a><p>
<li><a href="newfsull.html">Newfoundland</a><p>
<li><a href="matelot.html">Chanson du Matelot</a><p>
<li><a href="mevlo.html">M&eacute; V'lo R'v&eacute;nu!</a><p>
<li><A HREF="pequeux.html">L&eacute; R'tou du P&ecirc;queux</A><p>

<li><a href="pequethies.html">Les P&ecirc;quethies d'la C&ocirc;te</a><p>
<li><a href="grand.html">Le grand de si&egrave;s nous</a><p>
<li><a href="tandis.html">Chanson</a><p>
<li> <a href="trejnord.html">Tr&eacute;jous Nord</a><p>
</ul>
</font>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/ertou.html by HTTrack Website Copier/3.x [XR&CO'2014], Tue, 15 Jul 2025 14:04:17 GMT -->
</HTML>
