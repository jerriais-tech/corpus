<HTML>

<!-- Mirrored from members.societe-jersiaise.org/geraint/jerriais/pmpierrelouothains.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
<HEAD>
<TITLE>St Pi&ecirc;rre, St Louothains</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>St Pi&ecirc;rre, St Louothains</h2>
Une &ecirc;lection, et les patates<br/></font></center><p>

<font size="-1"><i>&Agrave; Portinf&eacute;,<br/>
Saint Ou.</i><br/></font>
<br/>
Moussieu l'Editeu,<br/>
<br/>
&quot;Ch'est bein dr&ocirc;le, Ph'lip,&quot; la Merrienne m&eacute; dit hier au s&eacute;, &quot;que quand nou-s-a des r'fr&eacute;deuses ch'est tr&eacute;jous ou&egrave;squ'i' font l'p&ucirc;s d'ma. J'en ai yunne &agrave; l'ouothelle gauche, et pourtchi pas l'ouothelle drouaite? Et j'en ai une autre s&ucirc;s le p'tit ortet d'man pid drouait. Pourtchi pas man pid gauche? Mais, gauche ou drouait, i'm'font grand ma. Tchi chance qu tu'as de n'en aver pas!&quot;.<br/>
<br/>
&quot;Et tch&egrave;squ'i' t'a dit que j'n'en ai pas?&quot; j'li d'mandis.<br/>
<br/>
&quot;Parsque tu n'te pliains pas.&quot; <br/>
<br/>
&quot;Oh, est'che'l&agrave; tout?&quot; je m'fis, &quot;Eh bein, d&eacute;pis qu'tu veurs saver, j'en ai yunne tchi m'fait grande ma.&quot;<br/>
<br/>
&quot;Oh, bon!&quot; ou s'fit, &quot;et ou&egrave;squ'oulle est?&quot;<br/>
<br/>
&quot;M&eacute;le-t&eacute; de tes affaithes,&quot; j'li dis, &quot;car je n'voudrais pas t'dithe. Mais chennechin je peux t'dithe que j'la vendrais &agrave; bouon marchi.&quot;<br/>
<br/>
&quot;Et m&eacute; les mennes &eacute;tout,&quot; ou dit, &quot;mais j'crais que je n'trouv'thont pas d'ach'teurs. A ch'teu, Ph'lip, i' pathait que tout va bein &agrave; <a href="st_pierre.html">Saint Pi&ecirc;rre</a>. Les nuages ont dispathu pour l&eacute; temps.&quot;<br/>
<br/>
&quot;P't'&ecirc;tre pas tout &agrave; fait,&quot; j'li dis, &quot;car i' pathait &eacute;tout que nou pouorrait vaie une &ecirc;lection l&agrave; pour protchutheux.&quot;<br/>
<br/>
La Merrienne dit qu'ou n'savait pas que y'avait une vacance.<br/>
<br/>
&quot;J'n'en si pas seux,&quot; j'li dis, &quot;mais n'ou m'a dit que y'en a yunne, et l'Sieur Vautchi n'peut pas bein rester tou-seu, car il en faut deux. La rumeur couort que l'Frainque Trachy se met candidat, et que y'en &eacute;tha un traisi&egrave;me. Quant au Frainque Trachy, s'il avait 't&eacute; independant, ch'est seux et certain tch'il &eacute;thait 'te <a href="connetable.html">Conn&ecirc;tablye</a> y'a longtemps, mais sa djobbe siez Le Gallais a tr&eacute;jous emp&ecirc;chi chonna. Ch'est dommage, pourtant.&quot;<br/>
<br/>
&quot;L&eacute; Sieur L'Gallais n'&eacute;thait jamais voulu le laissi aller,&quot; ou s'fit. &quot;N'ou n'trouve pas d's hommes comme l&eacute; Frainque touos les jours. Mais, laissant chonna d'c&ocirc;t&eacute; pour tchiques instants, Ph'lip, i' pathait que l'din&eacute; d'la Municipalit&eacute; en Ville fut un grand succ&egrave;s. L&eacute; 'Taff' L'Cappelain, fit-i' un bouon discours?&quot;<br/>
<br/>
&quot;Ni bouon, ni mauvais,&quot; j'li dis, &quot;pour la bouonne raison que ni li ni sa femme &eacute;taient l&agrave;. Tu v&eacute;, Merrienne, i' n'est p&ucirc;s membre d'la Municipalit&eacute;, et i' n'pouvait pas bein &ecirc;tre invit&eacute;.&quot;<br/>
<br/>
&quot;J'en ai r'gret pour sa charmante femme,&quot; ou s'fit. &quot;Ou 'tait si je n'me trompe pas, la fille &agrave; 'Douard Helleur, yun des miyeu titheurs au blianc que J&ecirc;rri avait dans chu temps-l&agrave;. Ou 'tait yunne des p&ucirc;s belles filles quand ou mathyit l' 'Taff'.&quot;<br/>
<br/>
Ch'est dr&ocirc;le assez, Moussieu, mais i' semblye que toutes les s'maines y'a tchiquechose &agrave; dithe d'la p&acirc;raisse d'<a href="st_louothains.html">Saint Louothains</a> et du John Baudains. La Merrienne m'encouothage, car oulle a une grande admithation pour l&eacute; John.<br/>
<br/>
&quot;Chais l'miyeu de touos nos Conn&ecirc;tablyes,&quot; ou s'fit, hier au s&eacute;, &quot;car i' fait tr&eacute;jous comme l'veur et n'prend d's avis d'personne.&quot;<br/>
<br/>
&quot;M&ecirc;me, i' n'veur pas s'laissi dguider par l'Assembli&eacute;e d'P&acirc;raisse,&quot; je r'mertchis. &quot;S'ou li dit d'faithe tchiquechose, il &ecirc;coute et fait l'contraithe. En un mot, i's'fiche du monde.&quot;<br/>
<br/>
&quot;Et pourtchi pas?&quot; ou s'fit &quot;Il est vrai que hardi des p'tites routes sont en mauvais &eacute;tat, mais tandis que l'r&acirc;t n'hauche pas il est satisfait. I'faut dithe, &eacute;tout tch'il est tr&eacute;jous support&eacute; par l&eacute; secr&eacute;taithe, le George Bertram.&quot;<br/>
<br/>
&quot;J'pou&ocirc;rrais p't'&ecirc;tre dithe tchiquechose s&ucirc;s chu point-l&agrave;,&quot; je m'fis, &quot;mais aussi bein m'taithe, car j'si seux qu'tu n'en approuvthais pas. Tu'as tant d'ami&ecirc;tchi pour Saint Louothains et tout ch'qui y'appartchent que j'ne s'sais jamais surprint d'entendre que quand tan temps veindra, tu voudras &ecirc;tre ens&eacute;v'li dans l'chim'ti&egrave;the l&agrave;, aupi de l'eglyise, et tout pr&egrave;s d'un tomb&eacute; &agrave; tchique Baudains.&quot;<br/>
<br/>
&quot;J'n'ai pas ocquo d&eacute;cid&eacute;,&quot; ou dit, &quot;mais ch'n'est pas pour dithe que je n'y'ai pas pens&eacute;. Enfin, man Ph'lip, si tu'as l'id&eacute;e que j'm'en vais m'en aller pour t&eacute; laissi libre de te r'mathier &agrave; tchique hardelle de djais-huit &agrave; vingt ans, tu t'en vas &ecirc;tre desappoint&eacute;, car j'n'ai pas id&eacute;e de t'laissi faithe chutte b&ecirc;tise-l&agrave; ocquo. &Agrave; ch'teu, tu m'avais dit que d'vant long y'&eacute;thait une &ecirc;lection partout l'Ile pour un S&eacute;nateur. Tch&egrave;squ'en est?&quot;<br/>
<br/>
&quot;A ch'teu que l'Baillyi et l'D&eacute;put&eacute; Baillyi ont 't&eacute; asserment&eacute;s,&quot; j'li dis, &quot;la position est p&ucirc;s cliaithe. Je m'attends d'un jour &agrave; l'autre d'ou&iuml; que l'Peter Crill d'veindra Avocat-G&eacute;n&eacute;ral, et si ch'est d'm&ecirc;me, i' faudra sans doute, un S&eacute;nateur pour l'rempli&eacute;chi. Y'a des rumeurs que y'&eacute;tha au mains trais candidats, l&eacute; D&eacute;put&eacute; Venables, l&eacute; D&eacute;put&eacute; Dupr&eacute; et l&eacute; D&eacute;put&eacute; Tomes. J'avais comprint que y'&eacute;thait p't'&ecirc;tre &eacute;tout un candidat d'la Campagne tch'est bein connu, mais n'ou m'a dit tch'il a abandonn&eacute; l'affaithe.&quot;<br/>
<br/>
&quot;Et des trais que tu'as nomm&eacute; tch&egrave;squ'tu crais qu'a la miyeu chance?&quot;<br/>
<br/>
&quot;Je n'voudrais pas gagi,&quot; j'li dis, &quot;mais l'D&eacute;put&eacute; Tomes d&eacute;v'thait en appr&eacute;chi. Ch'n'est pas pour dithe tch'il est seux d'y v'nin, mais n'ou n'peut pas oubli&eacute; tch&egrave;squ'i' fit &agrave; la draine &ecirc;lection pour D&eacute;put&eacute;s d'la Ville.&quot;<br/>
<br/>
La Merrienne r&eacute;fl&eacute;chit un mio &eacute;pis ou me d'mandit si j'pouvais li dithe d&eacute; ou&egrave;sque chutte fanmille-l&agrave; v'nait. &quot;Car,&quot; oulle ajou&ocirc;tit, &quot;ch'n'est pas un nom J&ecirc;rriais.&quot;<br/>
<br/>
&quot;La fanmille Tomes d'meuthent &agrave; <a href="st_jean.html">Saint Jean</a>,&quot; j'li dis, &quot;et j'comprends tch'i' vintent en J&ecirc;rri pour travaillyi &egrave;s carri&egrave;thes &agrave; Ronez. Ch'est, sans autchune doute, des gens r'merquables, et nou peut vaie chonna par chein tch'ils ont fait. Nou-s-en r'ou&iuml;tha p&acirc;sler d'chais Tomes &agrave; l'av'nin. A ch'teu m&ecirc;me s'i' n'ont pas un bouon vi&egrave;r <a href="nomfam.html">nom J&eacute;rriais</a> comme, par exemplye, L&eacute; Cornu ou Perchard, nou n'peut pas dithe que ch'est d's &ecirc;trangiers.&quot;<br/>
<br/>
&quot;Nan,&quot; ou s'accordit, &quot;mais, Ph'lip, j'si p&ucirc;s int&eacute;r&ecirc;ssie dans les patates. J'ai liut dans la 'Post' qu'un 'Marketing Board' s'en va &ecirc;tre &ecirc;tablyi chutte saison. Est'che la fin du troublye?&quot;<br/>
<br/>
&quot;Grand doux, nennin, Merrienne!&quot; j'li dis, &quot;ch'n'est qu'un qu'menchment. Quant &agrave; m&eacute;, quand j'&eacute;thai un viage pour la Ville, j'm'en ithai tout drait au 'Bridge' et fiche du 'Marketing Board'! Et y'en &eacute;tha tout-plien d'autres comme m&eacute;. Quand nou-s-a d'la marchandise, ch'est d'la vendre aussi vite que p&ocirc;ssiblye au p&ucirc;s offrant, et fiche du restant!&quot;<br/>
<br/>
&quot;M&eacute; &eacute;tout,&quot; ou dit, &quot;pour bein qu'n'ou trouve des ach'teurs.&quot;<br/>
<br/>
&quot;Ne t'g&ecirc;ne pas,&quot; j'li dis, &quot;y'en &eacute;tha.<br/>
<br/>
<i><a href="lebrocq.html">Ph'lip</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="patate.html">La Patate</a><p>

<li><a href="saison.html">La Saison des Patates</a><p>

<li><a href="patates.html">A Ses Patates</a><p>

<li><A HREF="2patates.html">Les deux patates</A><P>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmpierrelouothains.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
</HTML>
