<HTML>

<!-- Mirrored from members.societe-jersiaise.org/geraint/jerriais/gdffarce.html by HTTrack Website Copier/3.x [XR&CO'2014], Tue, 15 Jul 2025 13:50:01 GMT -->
<HEAD>
<TITLE>Les farceurs</TITLE>
<META  name="keywords" content="JÃ¨rriais, ghosts">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les farceurs</P></h2></font></center>

<P> Moussieu l'R&eacute;dacteu,</P>

<P> "L&eacute; <a href="connetable.html">Chent'nyi</a> L'Ch&egrave;r s'en va en aver pliein ses braies ches jours", nouos disait Papa eune s&eacute;th&eacute;'e quand j'tions &agrave; l'entou d'l'&acirc;tre y'a beint&ocirc;t n&eacute;nante ans. "&Agrave; ch't heu qu' nouos v'l&agrave; dans l'mais d'novembre et qu' les nyits sont longues, les farceurs sont par les c'm&icirc;ns" .</P>
<a href="rvenant.html"><IMG SRC="rvenant.jpg" alt="un r'v&eacute;nant" align="right" border=0 WIDTH=100 HEIGHT=176></a>
<P> "T'ont-i' jouai des farces dans la forge?", Manman l&icirc; d'mandit.</P>

<P> "Pas 'couo", i' l&icirc; dit, "et deux fais seulement l'hiv&eacute; p&acirc;ss&eacute;. J'n'avais pon m&icirc;ns d'carnas sus la grand' porte d'la forge et i' m&ecirc;nag&icirc;drent d&eacute; y'entrer et d'mett' un bathi d'quat' cabots, &agrave; maintchi pliein d'tch&egrave;rbon, dans la toube o&ugrave;'est qu&eacute; j'garde l'ieau pour tremper l's &ocirc;tis. La deuxi&egrave;me fais i' d&ecirc;mont&icirc;drent la p'tite porte en dri&eacute;the d&eacute; la forge et la port&icirc;drent dans l'clios au Sieur Douard Maugi en d'vant d'la maison. Mais rein n'fut endommagi.</P>

<P> "I' visit&icirc;drent L&eacute; M&ecirc;nage &egrave;s Feuvres hi&egrave;r au s&eacute; et fou&ocirc;rr&icirc;drent un fagot d'&ecirc;train dans l'haut d'la cheunm'n&eacute;e. Quand l'oncl'ye Charles &ecirc;prouvit &agrave; alleunmer san feu &agrave; mat&icirc;n il emplyit la salle d&eacute; feunm&eacute;e et s'app&egrave;rchut tch'est tchi s'&eacute;tait arriv&eacute;. En allant pour m&acirc;ter s'n &eacute;tchelle, habituellement pendue au p&icirc;ngnon, et d&ecirc;bouchi la cheunm'n&eacute;e oulle avait dispathu. Il 'tait ch&icirc;ntch' heuthes ch't' arl&eacute;v&eacute;e d&eacute;vant tch'i' la trouv&icirc;sse. Oulle 'tait au pid du tas d'fain dans l'clios d'l'aut' c&ocirc;t&eacute; d&eacute; ieune des ma&icirc;sons d'f&egrave;rme &egrave;s Palli&eacute;thes. J'n'allons pon vaie l'oncl'ye Charles &agrave; ces s&eacute;. Il est otchup&eacute; &agrave; d&ecirc;bouchi sa cheunm'n&eacute;e, la nyiet l'ayant attrap&eacute; d'vant tch'i' p&ucirc;sse c'menchi.</P>

<P> "Les Blianches Femmes &egrave;r'sont par les c'm&icirc;ns. La s'maine p&acirc;ss&eacute;e, l'&ecirc;pe&ucirc;thas tch'&eacute;tait dans l'clios &agrave; Fran&ccedil;ot L'Cornu s&eacute; trouvit contre la grand' porte d&eacute; la ma&icirc;son &agrave; Jean Jean d'La Robeline et l&icirc; tchit sus l'co quand i' l'ouvrit d'par en d'dans.</P>

<P> "L&eacute; p'tit Ph'lippot Vib&egrave;rt, Cap'taine, eut sa ch&acirc;rre &eacute;tout. I' n'pouvait pon ouvri sa porte quand i' s&eacute; l'vit et fut oblyigi d'sorti par la f'n&ecirc;tre.</P>

<P> Dans l'bel, i' trouvit qu&eacute; tchique farceux avait amath&eacute; l'but d'eune forte corde &agrave; l'entou d'la pouangnie d'sa porte et l'aut' but &agrave; l'entou d'la pompe!"</P>

<P> "Mais, d&eacute;pis qu&eacute; ch'n'est qu' des farces et qu' la propri&ecirc;t&eacute; n'est pon endommagie," j'dis &agrave; Papa, "l&eacute; <a href="connetable.html">Chent'nyi</a> a-t'i' rein &agrave; y faithe?"</P>

<P> "Pas ordinnaithement" , i' m'dit, "mais y'a du monde tchi sont roupilleurs, et des femmes &ecirc;ffrit&eacute;es par les Blianches Femmes, tchi font des pliaintes au <a href="connetable.html">Chent'nyi</a>.</P>

<P> "Et i' s'arrive d's &ecirc;v&eacute;nements tchi sont p&ucirc;t&ocirc;t abominnabl'yes et qu&eacute; nou n'peut pon r&ecirc;ellement appeler des farces, comme, par exempl'ye, des c&ocirc;ffres dans les rues."</P>

<P> "Des vrais c&ocirc;ffres?", j'l&icirc; d'mandis.</P>

<P> "V&eacute;the", i' m'dit. "L&eacute; Sieur Fra&icirc;nque Le M&egrave;rquand en fait dans sa tch&egrave;rpent'tie &agrave; La Fontaine o&ugrave;'est tch'i' y'en a tr&eacute;jous trais ou quatre d&eacute; div&egrave;rses grandeurs. Ch'est pour en aver d'pr&ecirc;ts pour les entr&eacute;prenneurs d'ent&egrave;rrements au b&eacute;soin. Eh bein, quand y'a un d&eacute;c&egrave;s, l's apprentis d'la tch&egrave;rpent'tie vont porter l'c&ocirc;ffre &agrave; la ma&icirc;son du d&eacute;c&eacute;d&eacute; dans la s&eacute;th&eacute;e, car i' n'est pon pliaisant d'vaie des c&ocirc;ffres par les c'm&icirc;ns d'jour. Ch'est en tchi, deux apprentis, iun d'ch&acirc;que but, vont l'porter quand i' fait nyiet.</P>

<P> "Y'a tchiques s&eacute;maines, quand y'avait un d&eacute;c&egrave;s &agrave; V&icirc;nchelez, deux gar&ccedil;ons 'taient en c'm&icirc;n auve l&eacute; c&ocirc;ffre quand iun d'ieux la&icirc;ssit cou&ocirc;rre san but just&eacute;ment dans l'mitan d'la route entre l&eacute; Mangnyi d'Bas et l'Mangnyi d'Haut, o&ugrave;'est qu' nou n'y vait l&egrave;rme. L'autre eut &agrave; mett' san but bas &eacute;tout, et i' lus assi&eacute;v&icirc;drent sus l'c&ocirc;ffre &agrave; r'prendre lus haleine. Quand i' ou&icirc;drent des pas d'tchitch'un v'n&icirc;n, i' laiss&icirc;drent l&eacute; c&ocirc;ffre en pliaiche en trav&egrave;rs d'la route et lus much&icirc;drent dans la porte du gard&icirc;n d'V&icirc;nchelez d&eacute; Bas.</P>

<P> "Ch'tait eune femme tchi v'nait et ou s'&ecirc;travelit sus l'c&ocirc;ffre. Comme l&eacute; Mangni d'Haut est suppos&eacute; &ecirc;t' hant&eacute;, quand la pou&ocirc;rre femme d&ecirc;couvrit qu' oulle 'tait sus un c&ocirc;ffre ou s'touannit qu&acirc;si les sangs, et j'ai ou&icirc; qu'oulle en est acouo malade".</P>

<P>"En &ecirc;ffet", s'fit Manman, "des farceurs d&eacute; chu calibre-l&agrave; - si nou peut m&ecirc;me les appeler des farceurs, car l&eacute; titre d&eacute; malfaiteurs lus conveindrait mus m&eacute;thitent la prison".</P>

<P> " &Agrave; ch't heu", Papa nouos dit, "i' patha&icirc;t qu&eacute; l'Chent'nyi a ordonn&eacute; &egrave;s entr&eacute;prenneurs d'ent&egrave;rrements d&eacute; porter les c&ocirc;ffres dans h&egrave;rnais ou vainnes. Acouo du travas pour les pou&ocirc;rres ch&eacute;vaux!"</P>

<I><P> <a href="lefeuvre.html">George d'La Forge</a></P>
</I>


&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="gdfepoque.html">Une &ecirc;poque m&eacute;morablye</a><p>
<li><a href="gdfblianche.html">La Blianche Femme</a><p>
<li><a href="gdftasdsou.html">Les d'vis du Bouan'homme George</a><p>
<li><a href="farche.html">Une Bounne Farche</a><p>
<li><a href="gdffarces.html">Les farces bouannes</a><p>
<li><a href="farce.html">Eune farce</a><p>
<li><a href="paissondavri.html">L&eacute; Pa&icirc;sson d'Avri</a><p>
<li><A HREF="giernie.html">La Boutique Bein Giernie</A><P>
<li><a href="tictac.html">Tic... Tac... Tac...</a><p>
<li><a href="farcethie.html">La farc&eacute;thie</a><p>
<li><a href="farces_chapelle.html">Des farces dans la chapelle</a><p>
<li><A HREF="raintchivale.html">Un Farceux Raintchiv&acirc;le &egrave;t Ap&egrave;rt</A><p>
<li><a href="paintricks.html">How Piteur tricks the old lady, and the sad result</a><p>
<li><a href="mathie.html">L'histouaithe du nouvieau mathi&eacute;</a><p>
<li><a href="rmiede.html">Un R'mi&egrave;de Qu'Echouit</a><p>

<li><a href="2histoethes.html">Deux histo&egrave;thes d&eacute; man janne temps</a><p>
<li><a href="rvenants3.html">Les R'venants</a><p>
<li><a href="rvenantjlm.html">Le R'v&eacute;nant</a><p>
</ul>
</FONT>

&nbsp;<p>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdffarce.html by HTTrack Website Copier/3.x [XR&CO'2014], Tue, 15 Jul 2025 13:50:01 GMT -->
</HTML>
