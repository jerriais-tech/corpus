<HTML>
<HEAD>
<TITLE>La Bouonne Nouvelle s'lon Matchi, Chapitre 18</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Matchi, Chapitre 18</h2></font></center><p>

<center><font color="#215e21"><h3>V&egrave;rsets 1-7</h3></font></center>

&Agrave; chu temps-l&agrave; les discipl'yes v&icirc;ndrent &agrave; J&eacute;s&ucirc; et d'mand&icirc;drent, &quot;Tchi qu'est l'pus grand au rouoyaume des cieux?&quot; <p>

Il app'lit un mousse qu'il assi&eacute;vit parmi ieux, et dit, &quot;V&eacute;the j'vos l'dis, s&eacute;non qu'ou vos amend&ecirc;tes et veingent coumme des mousses, ou n'entr&eacute;thez janmais au rouoyaume des cieux. L'chein tchi veint humbl'ye coumme chu mousse-ch&icirc;n est l'pus grand au rouoyaume des cieux. L'chein tch'atchil'ye un 't&eacute; mousse en man nom m'atchil'ye, m&eacute;. Si autchun d'vous graie eune annicroche dans l&eacute; c'm&icirc;n l'avant &agrave; iun d'ches p'tits-ch&icirc;n tchi craient en m&eacute;, ch&eacute; s'sait mus pouor vous s'nou-s'amathait eune grande meule d&eacute; preinseu l'tou d'vot' co et qu'ou f&ucirc;sse n'y&eacute; dans l'avanteu d'la m&eacute;. Malheu au monde par cause d'annicroches! Y'&eacute;tha d'la tr&eacute;buqu'thie, mais malheu au chein tchi graie l'annicroche!&quot;<p>
&nbsp;<p>

<center><font color="#215e21"><h3>V&egrave;rsets 1-10</h3></font></center>


&Agrave; chutte m&ecirc;me heuthe-l&agrave; les discipl'yes lus appr&eacute;ch&icirc;drent d&eacute; J&eacute;s&ucirc; et l&icirc; d&icirc;drent, &quot;Tchi qu'est l'pus grand dans l'rouoyaume des cieux?&quot;<p>

J&eacute;s&ucirc;, quand il e&ucirc;t app'l&eacute; un p'tit &ecirc;fant, l'm&icirc;nt au mitan dg'ieux, et lus dit, &quot;J'vos dis, et ch'est la v&eacute;thit&eacute;, qu's'ou n'vos conv&egrave;rtissiz pon, et s'ou n'd&eacute;v'nez coumme des p'tits &ecirc;fants, ou n'entr&eacute;thez pon dans l'rouoyaume des cieux. Tout houmme don tchi s'heunmili&eacute;tha et s&eacute; f'tha p'tit coumme ch't &ecirc;fant, ch't&icirc;-l&agrave; s'sa l'pus grand dans l'rouoyaume des cieux. Et tout houmme tchi r'chait en man nom un &ecirc;fant coumme ch't&icirc;-ch&icirc;n, ch'est m&eacute;-m&ecirc;me qu'i' r'chait. Si tchitchun fait tr&eacute;butchi iun d'ches p'tits-ch&icirc;n tchi craient en m&eacute;, i' vaudrait mus qu'nou l&icirc; pend&icirc;sse au co ieune des meules qu'un &acirc;ne tou&ocirc;nne, et qu'nou l'fliantch&icirc;sse au fond d'la m&eacute;. Malheu au monde &agrave; cause d'la tr&eacute;buqu'thie, car il est d'm&ecirc;tchi qu'il aveinge des tr&eacute;buqu'thies; mais malheu &agrave; l'houmme par tchi la tr&eacute;buqu'thie aveint. Si vot' main ou vot' pid vos fait tr&eacute;butchi, copez-les et fliantchiz-les hors d'vot' vaie; i' vaut bein mus pour vous, quand ous entr&eacute;thez dans la vie d'aver ra&icirc;que un pid et eune main, qu&eacute; d'en aver deux et d'&ecirc;t' fliantchi dans l'feu &ecirc;t&egrave;rnel. Et si vot' yi vos fait tr&eacute;butchi, &ecirc;rachiz-l&eacute; et fliantchiz-l&eacute; hors d&eacute; vot' vaie; i' vaut bein mus pouor vous, quand ous entr&eacute;thez dans la vie, d'aver ra&icirc;que un yi, qu'd'en aver deux et d'&ecirc;t' fliantchi dans l'feu d'l'enf&eacute;. Gard'-ous bein d'm&ecirc;pr&icirc;si autchun d'ches p'tits-ch&icirc;n: j'vos d&ecirc;cliathe qu&eacute; dans l'ciel lus anges vaient sans c&ecirc;ssela fache d&eacute; man P&eacute;the tch'est dans les cieux. Ch'est en tchi l'Fis d'l'houmme est v'nu sa&ucirc;ver l'chein tch'est p&egrave;rdu.&quot;<p>

&nbsp;<p>



<img src="verrinnesbberger.jpg" width="130" height="350" alt="aller qu'si la cheinne tchi s'est &ecirc;dg&eacute;th&eacute;e" title="" align="right" />
<center><font color="#215e21"><h3>V&egrave;rsets 11-14</h3></font></center>

Ch'est en tchi l'Fis d'l'houmme est v'nu sa&ucirc;ver l'chein tch'est p&egrave;rdu. Si un houmme a chent br&eacute;bis, et qu'eune seule veinge &agrave; s'&ecirc;dg&eacute;ther, tch'est qu'ou criyiz qu'i' faiche l&agrave;-d'ssus? N'l&acirc;que-t-i' pon les n&eacute;nante-neuf aut's sus les montangnes pouor aller qu'si la cheinne tchi s'est &ecirc;dg&eacute;th&eacute;e? Et s'i' s'adonne qu'i' l'&egrave;rtrouve, v&eacute;the j'vos l'dis qu'ou l&icirc; donne pus d'jouaie qu'les n&eacute;nante-neu tchi n's&eacute; sont pon &ecirc;dg&eacute;th&eacute;es.<p>

D'm&ecirc;me vot' P&eacute;the tch'est dans les cieux n'veurt pon qu'un seul d'ches p'tits-ch&icirc;n sait p&egrave;rdu.<p>
&nbsp;<p>

<center><font color="#215e21"><h3>V&egrave;rsets 11-14</h3></font></center>

Tch'est qu'ous en criyiz? Si tchitchun a eune chentaine d&eacute; br&eacute;bis et n'en v'l&agrave; ieune tchi s'abanonne, n's'en va-t-i' pon en la&icirc;ssi les n&eacute;nante-neu d'restant sus l'c&ocirc;ti &agrave; seule f'&icirc;n d's'arrouter &agrave; l'&egrave;rch&egrave;rche d'la cheinne tch'est &agrave; banon? J'vos dis qu'v&eacute;the, et si par chance i' la trouve il en s'sa pus r&ecirc;joui pouor chette-l&agrave; qu'pouor les n&eacute;nante-neu tchi n'lus abanonn&icirc;drent pon. Ou comprendrez don qu'vot' P&eacute;the &egrave;s cieux n'voudrait janmais qu'iun d'ches p'tits-ch&icirc;n sait p&egrave;rdu.<p>

&nbsp;<p>
&nbsp;<p>
<center><font color="#215e21"><h3>V&egrave;rsets 15-17</h3></font></center><p> 

Si tan fr&eacute;the t&eacute; fait m&ecirc;ch&eacute;, va li'explyitchi la faute quandi qu'ous &ecirc;tes &agrave; vot' tout seu touos les deux. S'i' t'&ecirc;coute, tu r'as tan fr&eacute;the. Mais s'i' n't'&ecirc;coute pon, am&egrave;ne acant&eacute; t&eacute; acouo ieune ou deux p&egrave;rsonnes &agrave; seule f&icirc;n qu'ch&acirc;que pathole sait confirm&eacute;e par deux-trais t&ecirc;mouains. S'i' n'les &ecirc;coute pon nitout, raconte-l&eacute; &agrave; l'assembli&eacute;e; et s'i' n'&ecirc;coute pon l'assembli&eacute;e, traite-l&eacute; d'pa&iuml;en et d'tche&ucirc;teux d'taxe.<br/>

&nbsp;<p>
&nbsp;<p>
<center><font color="#215e21"><h3>V&egrave;rsets 15-17</h3></font></center><p> 

Si tan fr&eacute;the t'a offens&eacute;, va l&icirc; ramembrer sa faute dans l'partitchulyi, entr&eacute; t&eacute; et li; s'i' t'&ecirc;coute, tu'&eacute;thai g&acirc;ngni tan fr&eacute;the. mais s'i' n't'&ecirc;coute pon, prends acouo acant&eacute; t&eacute; ieune ou deux p&egrave;rsonnes &agrave; seule f&icirc;n qu'tout sait confirm&eacute; par l'autorit&eacute; d'deux-trais t&ecirc;mouains. S'i' n'les &ecirc;coute pon nitout, di-l&eacute; &agrave; l'&eacute;glyise; et s'i' n'&ecirc;coute pon m&ecirc;me l'&eacute;glyise, qu'i' sait &agrave; t'n &ecirc;gard coumme un pa&iuml;en et un tche&ucirc;teux d'taxe.<br/>
<br/>
<br/>


&nbsp;<p>

<center><font color="#215e21"><h3>V&egrave;rsets 18-20</h3></font></center>


V&eacute;the j'vos l'dis, tout chein qu'ous amath'thez sus la t&egrave;rre s'sa amath&eacute; au ciel, et tout chein qu'ou l&acirc;q'thez sus la t&egrave;rre s'sa l&acirc;tchi au ciel. Acouo j'vos l'dis, v&eacute;the, si deux d'vous sont d'avis sus autcheune chose qu'ou d'mandez sus la t&egrave;rre, v'l&agrave; tchi s'sa fait pouor vous par man P&eacute;the au ciel. Ch'est en tchi, o&ugrave;'est qu'i' y'a deux-trais d'assembli&eacute;s en man nom, J'y s'sai acant&eacute; ieux.<p>

&nbsp;<p>

<center><font color="#215e21"><h3>V&egrave;rsets 18-20</h3></font></center>

J'vos dis, et ch'est la v&eacute;thit&eacute;, tout chein qu'ou r'li&eacute;thez sus la t&egrave;rre, s'sa r'li&eacute; &eacute;tout dans l'ciel; et tout chein qu'ou d&ecirc;li&eacute;thez sus la t&egrave;rre, s'sa &eacute;tout d&ecirc;li&eacute; dans l'ciel. J'vos dis acouo qu'si deux d'entr&eacute; vous lus unnissent ensembl'ye sus la t&egrave;rre, toute chose qu&eacute; ch'sait qu'i' d'mandent, ou lus s'sa accord&eacute;e par man P&eacute;the tch'est dans les cieux. Car en tout lieu o&ugrave;'est qu'deux ou trais p&egrave;rsonne lus trouv'thont assembli&eacute;es en man nom, j&eacute; m'trouve au mitan dg'ieux.<p>




&nbsp;<p>
&nbsp;<p>
<center><font color="#215e21"><h3>V&egrave;rsets 21-35</h3></font></center><p> 

<br/>
&Eacute;pis Pi&egrave;rre v&icirc;nt l&icirc; dithe, &quot;Seigneu, si man fr&eacute;the m&eacute; fait m&ecirc;ch&eacute;, combein d'fais qu&eacute; j'&eacute;thai &agrave; l'pardonner? Jusqu'&agrave; sept fais?<br/>
<br/>
J&eacute;s&ucirc; l&icirc; dit, &quot;Au run d'sept fais, j't&eacute; dis jusqu'&agrave; septante-sept fais. Assa l'rouoyaume du ciel &egrave;rsembl'ye &agrave; un rouai tchi voulit settler auve ses escliaves. Quand i' s'en d'mentit d'la settl&eacute;thie, i' fit v'n&icirc;n iun tchi l&icirc; d'vait dgi&ecirc;x mille poutchies d'or, et viyant qu'i' n'put pon l'&egrave;rpayi, san ma&icirc;t' qu&eacute;mandit qu'i' f&ucirc;sse vendu, l&icirc; acant&eacute; sa femme et ses mousses et tout san bein &egrave;s seule f&icirc;n d'l&icirc; r'payi. &Eacute;pis l'escliave s'agenouoillit l'avant &agrave; li et dit, 'Ma&icirc;t', b&acirc;le-m&eacute; eune pause et j't'&egrave;rpaiethai tout!' Et l'ma&icirc;t' d&eacute; ch't escliave-l&agrave; eut pitchi d'li, l&eacute; l&acirc;tchit et l&icirc; pardonnit la dette. Mais chu m&ecirc;me escliave-l&agrave; s'en fut ach&icirc;trer un aut' esclive du ma&icirc;t' tchi l&icirc; d'vait chent pi&egrave;ches d&eacute; sou, et l&icirc; gaffit la gorge et l&icirc; dit, 'Paie-m&eacute; chein qu'tu m'dai!' Ch't aut' escliave, li, s'agenouoillit et priyit, 'B&acirc;le-m&eacute; eune pause et j't'&egrave;rpaiethai!' Mais i' r'fusit et s'en fut et l'fit emprisonner entr&eacute;ch&icirc;n qu'i' r'pay&icirc;sse la dette. Quand l's aut' escliaves v&icirc;drent chein tchi s'adonnit, i' f&ucirc;drent bein attristr&eacute;s et lus en f&ucirc;drent rapporter &agrave; lus ma&icirc;t' chein tchi s'tait adonn&eacute;. &Eacute;pis l'ma&icirc;t' envyit l&eacute; qu'si et dit, 'Ma&ucirc;fait escliave! J't'avais lib&eacute;th&eacute; d&eacute; toute ta dette &agrave; la siette d&eacute; ta pri&eacute;the. Ch'n'est-i' pon qu'tu'&eacute;thais deu aver pitchi d'l'aut' escliave, d&eacute; m&ecirc;me qu&eacute; j'eus pitchi d't&eacute;?' Et san ma&icirc;t' 'tait div&egrave;rs&eacute;ment f'l&eacute; et l'confyit pouor &ecirc;t' tortuth&eacute; jusqu'&agrave; ch'qu'i' r'pay&icirc;sse toute sa dette. Et man P&eacute;the au ciel en f'tha d'm&ecirc;me auve vous s'ou n'pardonnez pon, ch&acirc;tchun d'vous d'tout d'vot' tchoeu, vot' fr&eacute;the.&quot;<br/>
<br/>


&nbsp;<p>
&nbsp;<p>
<center><font color="#215e21"><h3>V&egrave;rsets 21-35</h3></font></center><p> 

L&agrave;-d'ssus Pi&egrave;rre s'appr&eacute;chit et l&icirc; dit, &quot;Seigneu, combein d'fais qu&eacute; j'pardonn'nai-t-i' &agrave; man fr&eacute;the quand i' m'&eacute;tha offens&eacute;? Ch&eacute; s'sa-t-i' jusqu'&agrave; sept fais?&quot;<br/>
<br/>
J&eacute;s&ucirc; l&icirc; r&ecirc;ponnit, &quot;J&eacute; n't&eacute; dis pon jusqu'&agrave; sept fais, mais jusqu'&agrave; septante fais sept fais. V'l&agrave; pouortchi qu'l&eacute; rouoyaume des cieux est compath&eacute; &agrave; un rouai tchi voulit faithe rendre compte &agrave; ses s&egrave;rveurs; et quand il eut c'menchi &agrave; l'faithe, nou li'en pr&eacute;sentit iun tchi d'vait dgi&ecirc;x mille talents. Mais coumme i' n'avait pas l'mouoyen d&eacute; l's'&icirc; rendre, san ma&icirc;t' qu&eacute;mandit qu'nou l'vend&icirc;sse, li, sa femme et ses &ecirc;fants, et tout chen qu'il avait, pouor satisfaithe &agrave; chutte dette-l&agrave;. Chu s&egrave;rveux-l&agrave;, quand i' s'tait pitchi bas &agrave; ses pids, l'suppliyit et l&icirc; dit, 'Seigneu, ai un mio d'p&acirc;cienche et j't&eacute; rendrai tout.' L&agrave;-d'ssus l'ma&icirc;t' d&eacute; chu s&egrave;rveux-l&agrave; fut touchi d'comp&acirc;ssion, l'l&acirc;tchit aller et l&icirc; r'm&icirc;nt sa dette. Mais chu s&egrave;rveux-l&agrave; n'eut dg&eacute;the sorti qu'i' trouvit iun d'ses compangnons tchi l&icirc; d'vait chent d&eacute;ni&egrave;rs, et i' l'pr&icirc;nt par la gorge qu&acirc;s&icirc;ment &agrave; l'&ecirc;tranglyi et l&icirc; dit, 'Rends-m&eacute; chein qu'tu m'dai!' Et san compangnon, quand i' s'tait pitchi bas &agrave; ses pids, l'suppliyit et l&icirc; dit, 'Ai un mio d'p&acirc;cienche et j't&eacute; l'rendrai!' Mais i' n'voulit pon l'&ecirc;couter et i' s'en fut et l'fit fliantchi en prison pouor l'y garder entr&eacute;tant qu'i' lI rend&icirc;sse chein qu'i' l&icirc; d'vait. L's aut' s&egrave;rveurs, ses compangnons, quand i' v&icirc;drent chein tchi s'p&acirc;ssait, lus en f&ucirc;drent hardi m&acirc;rris faithe assaver &agrave; lus ma&icirc;t' tout chein tchi s'tait p&acirc;ss&eacute;. L&agrave;-d'ssus san ma&icirc;t', quand il eut envy&eacute; l&eacute; qu'si, l&icirc; dit, 'Mauvais s&egrave;rveux, j't'avais r'm&icirc;ns tout chein qu'tu m&eacute; d'vais, par cause qu&eacute; tu m'en avais pri&eacute;; n't'ait-i' pon d'm&ecirc;tchi qu't&eacute; &eacute;tout, tu e&ucirc;sse pitchi d'tan compangnon coumme j'avais ieu pitchi d't&eacute;?' Et san ma&icirc;t', bein m&acirc;rri, l'm&icirc;nt dans les mains des s&egrave;rgents entr&eacute;tant qu'i' pay&icirc;sse tout chein qu'i' l&icirc; d'vait. Ch'est d'm&ecirc;me qu&eacute; man P&eacute;the tch'est dans l'ciel vos f'tha si ch&acirc;tchun d'vous n'pardonne du fond d'san tchoeu &agrave; san fr&eacute;the les offenses qu'il &eacute;tha comm&icirc;ns contre li.&quot;<br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>

<li><a href="matchiia.html">La Bouonne Nouvelle s'lon Matchi, Chapitre 1, v&egrave;rsets 1 &agrave; 17</a><p>
<li><a href="matchii2.html">L'&Ecirc;vangile s&eacute;lon St.-Matchi: chapitre 1 vers&ecirc;ts 18 &agrave; 25</a><p>
<li><a href="matchii.html">L'&Ecirc;vangile s&eacute;lon St.-Matchi: chapitre 1 v&egrave;rsets 18 &agrave; 23 </a> - des v&egrave;rsions<p>
<li><a href="matchiii.html">La Bouonne Nouvelle s'lon Matchi: 2</a><p>
<li><a href="matchiiib.html">L'&Ecirc;vangile s&eacute;lon St.-Matchi: chapitre 2 vers&ecirc;ts 1 &agrave; 11</a> - des v&egrave;rsions<p>
<li><a href="matchiiic.html">La Bouonne Nouvelle s'lon Matchi, Chapitre 2, v&egrave;rsets xii-xvi</a><p>
<li><a href="matchi3_biblye.html">La Bouonne Nouvelle s'lon Matchi: 3</a><p>

<li><a href="matchi4.html">La Bouonne Nouvelle s'lon Matchi, chapitre 4</a><p>
<li><a href="sermon.html">L&eacute; S&egrave;rmon sus La Montangne</a><p>
<li><a href="matchi8_biblye.html">La Bouonne Nouvelle s'lon Matchi: 8</a><p>
<li><a href="matchiviii.html">La Bouonne Nouvelle s'lon Matchi: chapitre 8 v&egrave;rsets v-xiii</a><p>
<li><a href="matchi9_biblye.html">La Bouonne Nouvelle s'lon Matchi: 9</a><p>
<li><a href="matchi10_biblye.html">La Bouonne Nouvelle s'lon Matchi: 10</a><p>
<li><a href="matchi11_biblye.html">La Bouonne Nouvelle s'lon Matchi: 11</a><p>
<li><a href="matchi12_biblye.html">La Bouonne Nouvelle s'lon Matchi: 12</a><p>
<li><a href="smeux.html">La Pathabole du S'meux s'lon Matchi</a><p>
<li><a href="matchi13.html">La Bouonne Nouvelle s'lon Matchi, Chapitre 13</a><p>
<li><a href="matchi14.html">La Bouonne Nouvelle s'lon Matchi, Chapitre 14</a><p>
<li><a href="matchi15_biblye.html">La Bouonne Nouvelle s'lon Matchi: 15</a><p>
<li><a href="matchixvi.html">La Bouonne Nouvelle s'lon Matchi: 16</a><p>
<li><a href="matchi17_biblye.html">La Bouonne Nouvelle s'lon Matchi: 17</a><p>

<li><a href="matchxix.html">La Bouonne Nouvelle s'lon Matchi - chapitre 19</a><p>
<li><a href="matchixx.html">La Bouonne Nouvelle s'lon Matchi, Chapitre 20</a><p>
<li><a href="matchi21.html">La Bouonne Nouvelle s'lon Matchi, Chapitre 21</a><p>
<li><a href="matchixxi.html">L&eacute; mithacl'ye du fidgi s'lon Matchi</a><p>
<li><a href="matchixxii.html">La Bouonne Nouvelle s'lon Matchi, Chapitre 22</a><p>
<li><a href="matchi23_biblye.html">La Bouonne Nouvelle s'lon Matchi: 23</a><p>
<li><a href="matchi24_biblye.html">La Bouonne Nouvelle s'lon Matchi: 24</a><p>
<li><a href="10vierges.html">La Pathabole des dgi&ecirc;x vi&egrave;rges</a><p>
<li><a href="talents.html">La Pathabole des talents</a><p>
<li><a href="matchixxv.html">La Bouonne Nouvelle s'lon Matchi, Chapitre 25, v&egrave;rsets 29-46</a><p>
<li><a href="matchixxvi.html">La Bouonne Nouvelle s'lon Matchi: 26</a><p>
<li><a href="matchi27_biblye.html">La Bouonne Nouvelle s'lon Matchi: 27</a><p>
<li><a href="matchi28_biblye.html">La Bouonne Nouvelle s'lon Matchi: 28</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

