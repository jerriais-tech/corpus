<HTML>
<HEAD>
<TITLE>L&eacute; Dictionnaithe J&egrave;rriais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Dictionnaithe J&egrave;rriais</h2></font></center><p>

<img src="dictionnaithe.jpg" width="300" height="325" alt="L&eacute; Dictionnaithe J&egrave;rriais" title="" border="0" align="right" />
<font size="-1"><i>San Antonio, Texas, U.S.A.</i><br/>
<i>L&eacute; 11 d&eacute; f&eacute;vri, 1967.</i><br/></font>
<br/>
Moussieu l'R&eacute;dacteu,<br/>
<br/>
Tant pus qu'nou-s a l'nez dans chu fanmeux livre-l&agrave; - l'dictionnaithe et chef d'oeuvre &agrave; <a href="lemaistre.html">Fra&icirc;nque Le Maistre</a> - tant pus nou-s apprand tchiquechose qu&eacute; nou n'savait pon d'vant et tant pus nou-s y trouve des choses &icirc;nt&eacute;ressantes! I' nouos apprand un tas d'choses du temps pass&eacute;, oubliy&eacute;es &agrave; ch't heu - des choses qu&eacute; l's anciens savaient et connaissaient, mais d&eacute; tchi qu'les jannes n'ont janmais veu ni o&ucirc;&iuml; p&acirc;ler. Nou-s y trouve touos les <a href="ouaise.html">noms d's oua&icirc;sieaux</a> en J&egrave;rriais, en Fran&ccedil;ais, en Lat&icirc;n et tchiquefais en Angliais. Il en est d'm&egrave;me des <a href="paissons.html">pa&icirc;ssons</a> &eacute;tout, et des <a href="pliantes.html">pliantes</a> sauvages et domestiques!<br/>
<br/>
Fra&icirc;nque Le Maistre est certainement l'seul homme au monde tchi pouvait &ecirc;crithe un livre d'm&egrave;me. Quant &agrave; m&eacute;, j'sis &ecirc;m&egrave;rvilyi qu'autcheune personne aie peut, m&egrave;me dans l'couothant d'eune chinquantaine d'ann&eacute;es, ram&acirc;sser assez d'&icirc;nformation pour remplyi un livre d&eacute; pus d'siex chent ch&icirc;nquante mille mots! S'i' n'tait pon amain et en plieinne veue d'yi sus m'n &ecirc;critouaithe au moment - m&egrave;me, j&eacute;thais d'la peine &agrave; l'craithe!<br/>
<br/>
&Agrave; ch&acirc;que page, ch'n'est pon rein qu'eune affaithe d'explyitchi tch'est qu'un mot veurt dithe, ch'est l&eacute; r'cit d&eacute; tchiquechose d'&icirc;nt&eacute;th&ecirc;t historique ou autr&eacute;ment. Par exempl'ye, &agrave; la page 114 i' nouos est dit toute eune histouaithe entouor la cocangne. J'pense bein qu'les jannes d'&agrave; ch't heu n'en ont janmais ou&iuml; p&acirc;ler, d'eune <a href="cocangne.html">cocangne</a>. Ma m'm&egrave;e, man papa et ma manman m'en p&acirc;laient souvent, pourtant, quand j'tais mousse &agrave; <a href="st_ouen.html">St. Ou&euml;n</a> y'a pus d'septante ans, et comme touos l's aut' mousses j'en avais peux et j'n'&eacute;thais pon appr&eacute;chi trop pr&egrave;s d'la fontaine du pits, d&eacute; peux qu'ou' m'&eacute;thait attrap&eacute; et mangi!<br/>
<br/>
Et combein tchi'i' y'a d'mousses en J&egrave;rri d'nouos jours tchi savent qu&eacute; nou vaie des gros col&icirc;nmachons sus l'haut d'c&egrave;rtaines cheunm'n&eacute;es? I' n'ont qu'&agrave; r'garder dans la page 115 pour vaie qu'ch'est vrai!<br/>
<br/>
Et sav'ous, bouannes gens, m&egrave;me les cheins d'ma g&eacute;n&eacute;th&acirc;tion, tch'i' y'avait un cliu d'fliann&eacute; l'temps pass&eacute; qu&eacute; les femmes lus entr'-passaient quand il' 'taient &egrave;s veil'yes &agrave; l'entou d'l'&acirc;tre dans les vielles tchu&icirc;sinnes du temps jadis, pour tuer les puches! Souvent, nouos dit l'auteur du dictionnaithe, quand les femmes 'taient &agrave; ouvrer ou &agrave; bailli d'lus becques dans ches s&eacute;th&eacute;es-l&agrave; d'veil'ye, l&eacute; cliu, appel&eacute; &quot;un coin&quot;, s'passait d'ieune &agrave; l'autre quand i' s'sentaient mordues par des puches. I' fou&ocirc;rraient l'coin d'fliann&eacute; entre lus c'm&icirc;nses et la p&eacute; et &ecirc;crasaient les puches d&eacute; m&egrave;me! Ch'est probabl'ye qu&eacute; l'coin (ou cliu) d'rouoge fliann&eacute; 'tait l'pus &agrave; propos - ou' pouvez bein d'vinner pourtchi! I' patha&icirc;t, &eacute;tout, tch'i' fa&icirc;saient s&egrave;rvi des p&icirc;nchettes &agrave; puches, faites d&eacute; bouais. Ou' trouvethez tout ch'la explyitchi dans la page 115 du dictionnaithe!<br/>
<br/>
&Agrave; la page 117 ou v&egrave;rrez qu&eacute; quand un mousse avait des pou&egrave;rs (les gens raffinn&eacute;es &eacute;thaient p&ucirc;t&ocirc;t dit des &quot;b&ecirc;tes&quot;), nou disait tch'il avait d'la conpangnie! J'm'en r'souveins bein, d'chen'na, viyant qu'j'ai ou&iuml; l'expression bein des fais quand j'tais mousse. Et nou s'en &ecirc;cartait, d'ches-l&agrave;! Iun des r'mi&egrave;des d&eacute; chu temps-l&agrave; pour cli&egrave;rgi la t&ecirc;te comme i' faut d'un mousse tch'en avait, 'tait d'la frotter bein atout d'la paraffinne! I' faut penser qu'les pouTrs n'en aimaient pon l'go&ucirc;t! Y'en avait tr&eacute;jous d'amain, d'la paraffinne, car i' n'y avait pon d'&ecirc;lectricit&eacute; par les c'mIns dans chu temps-l&agrave;, et la lampe &agrave; paraffinne 'tait la souche d&eacute; leunmi&eacute;the au s&eacute;. Sus la pr&eacute;chaine page ou' v&egrave;rrez qu&eacute; ch'tait au dgiex-huiti&egrave;me siecl'ye qu&eacute; l'h&egrave;rbe fut tchultiv&eacute;e. d&eacute;vant chu temps-l&agrave;, nouos anch&ecirc;tres s'&eacute;taient content&eacute;s d'l'usage d'h&egrave;rbe d'nathuthe!<br/>
<br/>
&Agrave; la page 121 ou' v&egrave;rrez tch'i' y'avait des tann'nies en J&egrave;rri l'temps pass&eacute;, et qu'l'ouvriyi tchi travaillait d'dans 'tait appel&eacute; un conrieux. Au haut d'la page 497 ou' v&egrave;rrez tch'i' y'en avait ieune au bas du Mont Pin&eacute; &agrave; L'&Ecirc;ta, &agrave; St. Ou&euml;n. ch'tait eune fanmile du nom d'Le Cras tch'y d'meuthait et tchi la fa&icirc;sait probabli&eacute;ment valer, et oulle est mentionn&eacute;e dans les r'gistres d'St. Ou&euml;n en date du 17 juin, 1905!<br/>
<br/><img src="st_helyi_autel.jpg" width="189" height="250" alt="" title="" border="0" align="right" />
Combein tch'i' y'a d'jannes J&egrave;rriais d'nouos jours tchi conna&icirc;ssent l&eacute; nom J&egrave;rriais pour &quot;The Vestry&quot; &agrave; l'&eacute;glyise? Eh bein, &agrave; la page 122 ou' v&egrave;rrez qu'ch'est &quot;L&eacute; Consistouaithe!&quot; Et pis ou' trouvethez sans doute touos l's aut' noms J&egrave;rriais des diff&eacute;thentes parties d'eune &eacute;glyise dans l'dictionnaithe. &quot;The Nave&quot; (Nef, en Fran&ccedil;ais) et &quot;La Grande All&eacute;e&quot; (page 14) et les Transepts et nefs lat&eacute;rales sont appel&eacute;s &quot;Les P'tites All&eacute;es&quot;. &quot;The Choir&quot; est l' &quot;Tchoeu&quot;, ouaithe qu&eacute; l's anciens d&icirc;saient &quot;L&eacute; Chant&quot; (page 506), et ch'tait d'm&egrave;me qu&eacute; l'appelait quand j'tais mousse &agrave; l'&eacute;glyise d&eacute; St. George. &quot;The Sanctuary&quot; est l'&quot;Sanctuaithe&quot; (page 469). L&eacute; Font d'B&acirc;pt&ecirc;me est l' &quot;Baptist&eacute;the&quot; (page 49), ouaithe qu&eacute; les anciens l'appelaient l' &quot;B&eacute;n&ecirc;tchi&quot; - tch'est r&ecirc;ellement eune manni&egrave;the d&eacute; bou&ocirc;nnelle qu&eacute; nou viyait &agrave; c&ocirc;t&eacute; d'la grand' porte en entrant dans l'&eacute;glyise pour y garder l'ieau b&eacute;nite. Les f'n&ecirc;tres sont &quot;Les V&egrave;rrinnes&quot; (page 540), et l'cliochi est appel&eacute; &quot;L&eacute; M&egrave;rtcheux&quot; par les p&ecirc;tcheurs en m&eacute; (page 110).<br/>
<br/>
J'pouorrais remplyi la g&acirc;zette auve les chose &icirc;nt&eacute;r&ecirc;ssantes qu&eacute; nou trouve dans l'dictionnaithe, mais i' faut qu&eacute; j'm'arr&ecirc;te. J'esp&egrave;the qu&eacute; les gens s'en vont l'li&eacute;the et les trouver ieux-m&egrave;tmes. Les crianches, l's habitudes, et l'histouaithe des vi&egrave;rs J&egrave;rriais sont d'dans!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdflangue.html">Nouot' vielle langue</a><p>
<li><a href="gdfraresmots.html">Des rares mots</a><p>
<li><a href="gdfrares.html">Des rares mots</a><p>
<li><a href="gdfraresmots2.html">Acouo des rares mots</a><p>
<li><a href="gdfouie.html">J'avais l'ou&iuml;e finne!</a><p>
<li><a href="gdforth.html">Orthographique</a><p>
<li><a href="gdfrichesse.html">La richesse d&eacute; nouot' langue</a><p>
<li><a href="gdfpataflias.html">Tchi pataflias!</a><p>
<li><a href="gdfcherchi.html">&Agrave; forche d'ch&egrave;rchi nou trouve!</a><p>

<li><a href="gdfviersmots.html">Tchiques vi&egrave;rs mots</a><p>
<li><a href="gdfviersmots2.html">Des vi&egrave;rs mots J&egrave;rriais</a><p>
<li><a href="gdfiliets.html">Iliets, iliettes et ili&eacute;thes</a><p>
<li><P><A HREF="dialect.html">L&eacute; J&egrave;rriais</A></P>
<li><a href="vivejer.html">Vive l&eacute; J&egrave;rriais</a><p>
<li><a href="bouanvj.html">Le Bouan Vier Jerriais</a><p>

<li><a href="gdftresor.html">Un Tr&eacute;sor</a><p>
<li><a href="dictionnaithe2.html">L&eacute; Dictionnaithe J&egrave;rriais-Fran&ccedil;ais</a><p>
<li><a href="gdftutelle.html">&Agrave; tout seigneur tout honneur!</a><p>
<li><a href="ecrivoc.html">&Ecirc;crithe et li&eacute;the</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

