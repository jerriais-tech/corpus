<HTML>

<!-- Mirrored from members.societe-jersiaise.org/geraint/jerriais/gdfnaufragi.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>Papa fut Naufragi!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Papa fut Naufragi!</h2></font></center><p><br>
<font size="-1">San Antonio, Texas,<br>
U.S.A.<br>
L&eacute; 25 janvyi, 1975.<br></font>
<br>
Moussieu l'R&eacute;dacteu,<p>
&#147;Racontes m&eacute; l'histouaithe d&eacute; tan naufrage quand tu navidgeais, Papa,&#148; j'li dis eune s&eacute;th&eacute;e quand j'tais mousse.<p>
&#147;Eh bein,&#148; i' m'dit, &#147;j&eacute; n'sai pon si ta Manman en est  d'avis, oulle a ou&iuml; l'histouaithe tant d' fais qu'oulle en probabli&eacute;ment enn'y&eacute;e.&#148;<p>
&#147;Comme i' s'adonne,&#148; s' fit Manman, &#147;j'm'en vais &agrave; l'assembli&eacute;e d'pri&eacute;thes siez nouot' va&icirc;s&icirc;n L'Cornu &agrave; 'North West View', ch'est en tchi racont&eacute;s l'histouaithe &agrave; George. V'la tchi vouos aiguetha &agrave; p&acirc;sser la s&eacute;th&eacute;e.&#148;<p>
&#147;Eh bein,&#148; Papa m'dit, j'tais &agrave; T&egrave;rre Neuve dans l'temps. Un neu navithe &#150;eune brigantinne-v'nait d'&ecirc;t' b&acirc;tie et les bourgais voulaient 'env'yer en J&egrave;rri, ch&egrave;rgi d'pa&icirc;sson, mais i' n'y avait pon d' captaines &agrave; t&egrave;rre dans l'temps. En fin d'compte, l&eacute; Sieur Charles Le Cornu, d'la Villaise, tch'avait 't&eacute; contr&eacute;ma&icirc;tre pour les bourgeois et tch'&eacute;tait lus cl&egrave;rcot dans l'temps, lus dit tch'il 'tait capabl'ye d&eacute; navidgi la brigantinne jusqu'en J&egrave;rri, et i' l' m&icirc;ndrent &agrave; bord comme captaine pour l&eacute; viage.<p>
&#147;J'tions ch&icirc;nq d' &ecirc;tchipe. Iun d'mes vi&egrave;rs anm&icirc;ns, Douard Hu&euml;lin, tch'&eacute;tait d'Ni&egrave;r Mont, en 'tait iun, et il agissait comme contr&eacute;ma&icirc;tre. Quand j'avions 't&eacute; quat' ou ch&icirc;n jours en m&eacute;, eune affreuse temp&ecirc;te nouos tchit sus l'co. Un vraie temps p&eacute;thissabl'ye. J'avais navidgi bein d's ann&eacute;es, mais j'n'en avais janmais veu pathelle. L&eacute; vent heurlait et 'tait si fort qu&eacute; les vailes 'taient trilyies &agrave; m'suthe qu&eacute; nous les m'ttait &agrave; haut. L&eacute; m&eacute; 'tait comme des montangnes. V'la tchi duthit pour deux-s'trais jours et l' navithe, tch'avait &agrave; cou&ocirc;rre d&eacute;vant l'vent, fut pousse hors d&eacute; course. J'all&icirc;nmes qu&eacute;daine des jours d&eacute; meme.<p>
&#147;Eune niet, l'vent patha&icirc;ssait s' molli et j'e&ucirc;nmes esp&eacute;thance d&eacute; miyeu temps, mais i' s'm&icirc;nt &agrave; venter acouo pi&eacute;the qu&eacute; janmais. J'tions sus l'pont, Douard Hu&euml;lin et m&eacute;, et j' c'mench&icirc;nmes &agrave; craindre qu&eacute; j'allions couler. Pas mouoyen d'li garder l'nez au vent, et i' rou&ocirc;lait d'un c&ocirc;t&eacute; &agrave; l'autre en abandon comme un bouchon. Ch&acirc;que fais qu' les lou&ecirc;mes s&eacute; d&ecirc;pensaient sus l'pont j'avions peux tch'i' n's&eacute; r'l&eacute;v'thait pon. Quand v&icirc;nt un temps j'pensis qu'la seule manni&eacute;the d&eacute; sauver l' navithe et nouot' vie en m&ecirc;me temps 'tait d' coper les m&acirc;ts. J'en p&acirc;lis &agrave; Douard et il en 'tait d'avis &eacute;tout. I' d&eacute;cidit  d&eacute; d'mander p&egrave;rmission au sou&ocirc;-disant cap'taine tch'&eacute;tait &agrave; prier l'Bouan Dgieu dans sa chambre. Il 'tait tellement &ecirc;pe&ucirc;th&eacute; tch'il avait p&egrave;rdu toute id&eacute;e d&eacute; c'mandement. L&eacute; navithe chavithait tant tch'i' n'y avait pon mouoyen d's&eacute; t'n&icirc;n d'but, et Douard avait ieu &agrave; d'valer dans la chambre &agrave; grap&icirc;ns. L&eacute; cap'taine n&eacute; patha&icirc;ssait pon &ecirc;t' d&eacute; nouot' avis, mais i' finnit par dithe &agrave; Douard: 'Eh bein, copez les, vous les m&acirc;ts.<p>
&#147;J'nouos y m&icirc;nmes, Douard et m&eacute;, atout un c&ocirc;nuet. Ch'tait eune dangereuse entr&eacute;pr&icirc;nse. J'tions en dangi d'&ecirc;t' fliantchis hors bord ch&acirc;que fais qu'eune lou&ecirc;me s&eacute; d&ecirc;pensait sus l'pont mais j'en r'path&icirc;nmes &agrave; la fin du temps. J' m' &egrave;rsouveindrai d'chutte t&egrave;rribl'ye niet l&agrave; jusqu'&agrave; la fin d'mes jours. Eune fais les m&acirc;ts hors bord l&eacute; navithe s&eacute; comportait mus. J' n'avions pon fait d'feu dans la cabo&ucirc;se d&eacute;pis si longtemps qu'j'avions oubliy&eacute; tch'est qu&eacute; ch'tait d'mangi un r'pas caud. J'avions v&ecirc;tchu sus des galettes d&eacute; bord, et tout 'tait tremp&eacute;. J'p&egrave;rd&icirc;nmes compte des jours. Janmais j'n'avais veu eune temp&ecirc;te duther si longtemps. Enfin, eune matinn&eacute;e j'nouos trouv&icirc;nmes &ecirc;chou&eacute;s sus un rotchi en veue d't&egrave;rre, et i' n'y avait qu'deux ou trais pids dg'ieau l'tou d'nous. Il arrivit pus d'chent p&egrave;rsonnes et j'fe&ucirc;nmes emm'n&eacute;s &agrave; al t&egrave;rre. J'tions sus la c&ocirc;te du Sud d'Irlande, mais j&eacute; n'l&eacute; savions pon.<p>
&#147;Les gens p&acirc;laient un langage que j&eacute; n'comprenions pon. I' patha&icirc;ssaient &ecirc;t' pauvres comme l&eacute; rat mais il' 'taient d'bouan tch&#156;u. I' nouos pr&ecirc;t&icirc;drent des habits et  m&icirc;ndrent les nouotres &agrave; stchi. I' fa&icirc;saient un feu d'bouais. I' n'avaient pon d'tch&egrave;rbon. I' vivaient sus des patates et du pa&icirc;sson. I' nouos traitaient comme si j'tions des leurs. Sans doute, j' n' avions pon d'sou pour les r&ecirc;compenser, mais i' sauv&icirc;drent autant d'la cartcha&icirc;son de pa&icirc;sson comme i' p&ucirc;drent ram&acirc;sser dans l' navithe, e ti' pr&icirc;ndrent tout chein tch'i' pouvaient mett' la patte dessus et j' n' e&ucirc;nmes m&ecirc;me pon la chance d&eacute; sauver nouos c&ocirc;ffres et habits. Enf&icirc;n, comme i' nouos avaient, comme nou peut dithe, gard&eacute; la vie dans l' corps, j&eacute; n'pens&icirc;nmes m&ecirc;me pon &acirc; r'cli&acirc;mer chein qu' j'&eacute;thions p't-&ecirc;t' peu sauver. <p>
&#147; L&eacute; navithe b&ucirc;chit en morcieaux dans tchiques math&eacute;es. Nou n'viyait pon fort d&eacute; navithes p&acirc;sser l'long d'la c&ocirc;te o&ugrave;'est qu&eacute; j'tions, mais au but d'trais mais j'en v&icirc;nmes iun et j'm&egrave;naginmes &agrave; faithe des s&icirc;ngieaux tch'ammn&icirc;drent san bat&eacute; d'bord &agrave; t&egrave;rre. I' s'adonnait qu&eacute; ch'tait un  navithe tchi s'en v'nait en J&egrave;rri, et tch'tait d'm&ecirc;me qu&eacute;, Dgieu m&egrave;rci, j'&egrave;rv&icirc;nmes ich&icirc;n sians et saufs. M'n anm&icirc;n Douard Hu&euml;lin va, acouo en me. Mais Charles Le Cornu restit &agrave; t&egrave;rre. Ch'est li tchi cache la beusse en ville toutes les s'maines.<p>
&#147;J' d&ecirc;v'thions chanter l' cantique 150 dans la Litourgie: P&egrave;re &ecirc;t&egrave;rnel&#133;Vois nos pleurs, entends nos sanglots pour ceux en peril sur les flots touos les D&icirc;nmanches. I' faut qu' j'en p&acirc;le &agrave; Moussieu P&eacute;pin!&#148;<br>
<br>
<i><a href="lefeuvre.html">George D'La Forge </a></i>     <br>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mevoc.html">La m&eacute; en J&egrave;rriais</a><p>

<li><a href="gdfnaufragi2.html">Les d'vis du Bouan'homme George</a><p>
<li><a href="gdfnaufragi3.html">Les d'vis du Bouan'homme George</a><p>
<li><a href="gdfcrusoe.html">Robinson Crusoe</a><p>
<li><a href="laurel.html">La Perte du Coutre "Laurel"</a><p>
<li><a href="aventur.html">Unn' Aventur' en M&eacute;</a><p>
<li><a href="gdfrcord.html">Un r'cord du temps jadis</a><p>
<li><a href="tchaiseenor.html">L'Histouaithe d&eacute; la Tchaise en Or</a><p>
<li><a href="fishing.html">A Disastrous Fishing Expedition</a><p>
<li><a href="louisajourneaux.html">L'Histou&egrave;the de Louisa Journeaux</a><p>
<li><a href="gdfenme.html">En m&eacute;</a><p>
<li><a href="gdfme2.html">En M&eacute;</a><p>
<li><a href="gouorray.html">Eune courte histouaithe du H&acirc;vre d'Gou&ocirc;rray et san va&icirc;sinnage</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/gdfnaufragi.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
