<HTML>
<HEAD>
<TITLE>L&eacute; cormouothan sus l'rotchi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; cormouothan sus l'rotchi</h2></font></center><p>

<CENTER>
<TABLE>
<TR>
<TD>
J&eacute; vai les &Icirc;les Saint-Marcou dans la baie,<br>
la tou d&eacute; Tatihou et la cauchie.<br>
&Agrave; san tout seu, au mitan d&eacute; la m&eacute;,<br>
n&eacute; v'l&agrave; un cormouothan sus san rotchi.<br>
<br>
Et coumme des plieunmes d&eacute; mauve tch'&ecirc;crivent en m&eacute;<br>
d's histouaithes d&eacute; viages tch'ont 't&eacute;, tchi sont &agrave; v'n&icirc;n,<br>
l&eacute; rotchi est la tcha&icirc;se au ni&egrave;r oua&icirc;s&eacute;<br>
&agrave; pr&ecirc;chi les p'tits couothants du dest&icirc;n.<br>
<br>
Si les batchieaux &agrave; vailes sont &agrave; &ecirc;crithe,<br>
ni&egrave;r coumme un accent sus eune lettre d'grannit,<br>
l'oua&icirc;s&eacute; compose eune &eacute;l&eacute;gie d'navithe<br>
pouor touos les dispathus et na&ucirc;fragis.<br>
<br>
I' pr&ecirc;che, l&eacute; cormouothan sus san rotchi:<br>
la baie - sa chapelle, et ses bancs - les lou&ecirc;mes.<br>
L&eacute; seul cantique qu'nou ouait est l'cliapotis<br>
et l'ieau est changie, et ch't &ecirc;trange bapt&ecirc;me<br>
<br>
nos nettit. Ch'est l&eacute; pays &agrave; Saint Marcou<br>
tchi, y'a longtemps, attriotchit Saint H&eacute;lyi...<br>
avant les mauves, la tou d&eacute; Tatihou,<br>
et m&ecirc;me l&eacute; cormouothan sus san rotchi.<br>
<br>
<br>
<I><a href="jerpoem.html">Geraint Jennings</a></i><br>
Saint-Vaast-la-Hougue<br>
11/8/2002<br>
</I>

</TD>
</TR>
</TABLE>
</CENTER><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="nouormandie2002.html">La Nouormandie</a><p>
<li><a href="gdfnouor.html">En Nouormandie</a><p>
<li><a href="nouormandie1955.html">Un viage en Nouormandie</a><p>
<li><a href="chatemort.html">L&eacute; ch&acirc;t&eacute; mort</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
