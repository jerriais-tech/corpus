<HTML>

<!-- Mirrored from members.societe-jersiaise.org/geraint/jerriais/pmangry2.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne is really angry</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne is really angry</h2>
but Ph'lip puts his foot down</font></center><p>

Moussieu l'Editeu,<br/>
<br/>
Ah, mais, Moussieu, ou pouvez dithe que la Merrienne est m&acirc;rrie chutte fais.<br/>
<br/>
Ch'est au sujet des sous tch'y s'en vont d&ecirc;pens&eacute; &agrave; l'airport, et y faut dithe que j's'y de s'n'opinion qu'ch'est fliantchi des sous &agrave; la m&eacute;. Mais la bouonnefemme n'est pas comme m&eacute;. Je n'perd pas la t&ecirc;te quand tchiquechose s'arrive que j'n'aime pon, mais lyi ou va ben trop lien et tout l'monde en souffre.<br/>
<br/>
A l&agrave; ou&iuml;, nou pouorrait craithe que ch'est d'ma faute. Ou man chante du matin jusqu'a la niet, et j'n'ai pas un moment de r'p&ocirc;s. Et m&eacute; tch'y n'a pas yeu p&ucirc;s &agrave; y faithe qu'un &ecirc;fant tch'est ocquo au royaume des taupes.<br/>
<br/>
Et ch'n'est pas tout. Hier matin, quand ou vint m'aidgi &agrave; traithe ou cliam&ucirc;sit la pou&ocirc;re Mary ane of Portinfer, une vaque de b&eacute;t&ocirc;t quatorze ans tch'a tr&eacute;jous fait san d'v&eacute;, parsque ou n'donnait pas san lait vite assez. P&ucirc;s tard dans la matin&eacute;e ou happit une an, tchi s'&eacute;tait trouv&eacute; dans la tcu&icirc;sine par m&egrave;prinze quand out tait en train d'&ecirc;tuiv&eacute; un lapin, et dans les trais heuthes la catte attrapit un co-d'pid dans l'flianc pour un rain du tout. M&ecirc;me la can&acirc;rienne fut ordonn&eacute;e de taithe sa b&eacute;que  quand ou qu'menchi san cantique d'ordinnaithe justement d'vant l'tais.<br/>
<br/>
Hier au s&eacute; ou s'y r'mint, mais m&eacute; j'en avais yeu plien l'dos d'chu gniolin-l&agrave;, et j'me r'buttit.<br/>
<br/>
&quot;Ecoute,&quot; j'l'y dit, &quot;si tu continue ti finithas &agrave; l'&acirc;sile. Biaume l's'Etats s'tu veur, et va t'en en ville l&ucirc;s chant&eacute; l&ucirc;s le&ccedil;on, mais m'n'&ecirc;lourde pas l's'ouothelles avec tan d'vis. Je n's'y pas p&ucirc;s responsabl'ye pour l&ucirc;s actions qu'la veille vaque, le tchan, la catte ou la can&acirc;rienne, et tu d&eacute;v'thais l'sav&eacute;. Fiche-nous la paix, bouonnefemme ou ben j'&eacute;thons du brit.&quot;<br/>
<br/>
V'la tchi la calmit un mio car oulle aperchut que j'tais s&eacute;rieux, mais oulle avait ocquo tchiquechose &agrave; dithe.<br/>
<br/>
&quot;J'sait ben tout chonna,&quot; ou s'fit, &quot;mais ch'est ben du d'vais chais folies-l&agrave; sans dithe un mot. J'ai tr&eacute;jous tait contre chais machines-l&agrave;, m&eacute;, et tu l'sait ben. Vol&eacute; dans l'air ch'est tout ben bouon pour l's'ou&acirc;isiaux, mais pour les humains ch'est vol&eacute; dans la fache de la providence. Les m&ecirc;les et les grives et tout l'restant ont d's'ailes, mais nous j'n'en avons pas.&quot;<br/>
<br/>
&quot;Ch'est &agrave; dithe,&quot; j'int&eacute;rrompit, &quot;pas ocquo.&quot;<br/>
<br/>
La Merrienne me r'gardit. &quot;N't&eacute; moque pas, Ph'lip,&quot; ou dit. &quot;Tu pou&ocirc;rrais t'en r'penti tchique jour. Mais pour en fini, peux-tu m'dithe ou&ecirc;sque j'allons? Tu sait aussi ben comme m&eacute; que si l's'Etats continuent &agrave; d&ecirc;pens&eacute; des sous si follement, je s'sons b&eacute;t&ocirc;t dans d'mauvais dr&acirc;ps.&quot;<br/>
<br/>
&quot;Ch'la s'peut,&quot; j'l'y dit, &quot;mais &agrave; l'&acirc;ge que j'avons, Merrienne, pourtchi nos en d&ecirc;rangi? J'ne s'sons pas l&agrave; quand J&egrave;rri f'tha banq'route.&quot;<br/>
<br/>
&quot;Nan,&quot; ou dit, &quot;mais j'pense &agrave; nos &ecirc;fants et nos p'tits &ecirc;fants, et j'dis qu'ch'est une honte. Arr&ecirc;te que j'vaie notre Conn&ecirc;tablye et notre D&eacute;put&eacute;. J'ai tchiquechose &agrave; l&ucirc;s dithe en pliat J&ecirc;rriais!&quot;<br/>
<br/>
<i><a href="lebrocq.html">Ph'lip</a></i><br/>
Morning News 17/1/1948<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="aeroport.html">Eun' a&euml;roport &agrave; La R&ocirc;cque</a><p>
<li><a href="hydroplanes.html">How the Pains Saw the Hydroplanes!</a><p>
<li><a href="loop.html">"Looper the loop"</a><p>
<li><a href="machinnesvolantes.html">Ches Mangnifiques Gens auve lus Machinnes Volantes!</a><p>
<li><a href="transport.html">L&eacute; transport</a><p>
<li><a href="aeroport1965.html">L'A&eacute;roport en 1965</a><p>
<li><a href="aviateurs.html">Les Aviateurs</a><p>
<li><a href="gdfavion.html">En Avion!</a><p>
<li><a href="pegase.html">P&eacute;gase en m&eacute;ta</a><p>

<li><a href="gdfamethique1977.html">D'&egrave;rtou en Am&eacute;thique</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmangry2.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

