<HTML>

<!-- Mirrored from members.societe-jersiaise.org/geraint/jerriais/terreneuve_valon.html by HTTrack Website Copier/3.x [XR&CO'2014], Tue, 15 Jul 2025 13:48:49 GMT -->
<HEAD>
<TITLE>En r'v&eacute;nant d'T&egrave;rreneuve</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En r'v&eacute;nant d'T&egrave;rreneuve</h2></font></center><p>

&ldquo;Bonsou&egrave;r, p&acirc;rrain, bonsou&egrave;r, m&acirc;rrainne!&rdquo; - &ldquo;Eh! bonsou&egrave;r, m&acirc;n gar&ccedil;on! Tch'est qu'tu nos am&egrave;ne-l&agrave;? Viyon' un p'tit tch'est qu'ch'est.&rdquo; Et la tante Judit s'avanchit pour ve&icirc;s.<br/>
<br/>
Ch'tait ma hardelle que j'l&ucirc;s am'nais - la cheinne tchi fut ma famme p&ucirc;s tar' - un an opr&egrave;s.<br/>
<br/>
J'&eacute;tion' si&egrave;z notre onclle Jean - m&acirc;n p&acirc;rrain, et sa famme, la tante Judit, tch'&eacute;tait ma m&acirc;rrainne. I' n'avaient jammais ieu ni moutar' ni moutardes - et comme j'tais l&ucirc;s fiyeu, i' m'avaient choua&icirc;si pour l&ucirc;s z-h&eacute;zityi.<br/>
<br/>
Ou' pouv&egrave;z d&ocirc;n bein pens&eacute; tchi n'fallait p&ocirc;n les fiatt&eacute; &agrave; r'bour-p&eacute;, ou bein j'&eacute;zai t&egrave; galheur pour m&eacute;. Ch'tait un dr&ocirc;le de vi&egrave;r couplle : i' fallait tr&eacute;jous &ecirc;tre s&ucirc;s ses gardes, ou bein l'feu &eacute;zait b&eacute;t&ocirc;t t&egrave; &egrave;s poudres.<br/>
<br/>
Et j'y-&eacute;tais, j'vos l'prom&ecirc;ts; car bigre! j'n'avais pas envie qu'un ao&ucirc;tre me fou&icirc;sse sou&ocirc;s l'pid et sao&ucirc;tisse p&ucirc;s tar' dans l&ucirc;s sou&ucirc;l&egrave;r et engob&icirc;sse unne belle grand'ma&icirc;son et un biao&ucirc; m&egrave;nnage d'une quarantainne de vr&eacute;gies d'la miyeu t&egrave;rre de J&egrave;rri. Eh p&icirc;s, y-avait ettou - je l'savais boustr&eacute;ment bein, mais j'n'en fa&icirc;sais pas la m&icirc;nne - tchi y-avait tchiques j&ucirc;tes et des vi&egrave;r p&icirc;ds d'cao&ucirc;ches dans l'solyi d'tchiques b&ocirc;r' et des pi&egrave;ches de ch&icirc;n fr&acirc;ns d'dans!<br/>
<br/>
Hein! j'avais-t'i ra&icirc;son d'gard&eacute; l'ami&ecirc;tyi des dae&ucirc;x ancia&icirc;ns? J's&icirc;s sae&ucirc;x qu'ou' diz&egrave;z bein vite que oui.<br/>
<br/>
Mais boustr&eacute;zie, i' fao&ucirc;t qu'je m'h&acirc;te, dia! si j'veur k&eacute;menchi anni&egrave;t.<br/>
<br/>
Or, pour lorse, n'ou nos d&icirc;t d'nos assi&egrave;ze, ma janne fille et m&eacute;, opr&egrave;s qu'j'en dit tch'est qu'oul tait. Et p&icirc;s j'nos assi&egrave;mes dans ch&acirc;tchun notte tcha&icirc;ze, entre l'bou&acirc;n homme et la bouanne-famme, d'vant unne belle fou&egrave;e d'vrai tchi br&ucirc;lait et p&eacute;tillait dans l'&acirc;tre. D'temps en temps n'ou ouiyait de d'dans la fou&egrave;e - crac! crac! ch'tait comme des coups d'pistol&egrave;t. J'viyais bein; car j'les r'gardais l'un et p&icirc;s l'ao&ucirc;tre, qu'les dae&ucirc;x anciains prennaient inv&acirc;ntaize de ma camarade. Quand i' l'euzent bein d&eacute;v&icirc;zagie et examin&egrave;e des p&icirc;ds jusqu'&agrave; la t&ecirc;te, l'onclle s'm&icirc;nt &agrave; rize et &agrave; honn&eacute;, et p&icirc;s en r'gardant sa bouanne-famme, l&icirc; d&icirc;t en hao&ucirc;t : &ldquo;Cr&eacute;-tu pon qu'ou f'sa Judit?&rdquo;<br/>
<br/>
&ldquo;D'charme,&rdquo; r&ecirc;ponnit ma tante.<br/>
<br/>
Et &agrave; m&eacute;, se m'd&icirc;t-i' : &ldquo;Tu-as fait un biao&ucirc; choua&icirc;s-l&agrave;, m&acirc;n Jean!&rdquo;<br/>
<br/>
Et la tante : &ldquo;S'oul' est aussi bouanne comme oul' est belle, m&acirc;n gar&ccedil;on, tu-as ieu du go&ucirc;t et d'l'esprit &egrave;ttou. Tch'est qu'tu-en di, janne fille?&rdquo;<br/>
<br/>
Henri&egrave;tte - par s&acirc;n nom, ne r&ecirc;ponnit pas; mais se l'vant comme un &ecirc;cliair, s'en fut embrachi la bouanne-famme j&ocirc;s s&ucirc;s j&ocirc;s. P&icirc;s s'en fut pour se rassi&eacute;ze.<br/>
<br/>
&ldquo;Et p&icirc;s m&eacute;, don; est-che qu&eacute; n'ou s'en va m'la&icirc;ssi dri&egrave;ze? Pard&icirc;ngue, chutte fe&icirc;s-l&agrave;! ....<br/>
<br/>
&ldquo;J'n'&eacute;zais pas voulu m'p&egrave;rm&egrave;ttre un' t&egrave;l affront,&rdquo; s'l&icirc; fit Henri&egrave;tte.<br/>
<br/>
&ldquo;N'y-a pas d'affront ni d'affront'tie. Allon', est-che anni&egrave;t ou d'main?<br/>
<br/>
Ou' n'se l'f&icirc;t pas erdize, et s'n'allit embrachi l'bouan homme &agrave; s&acirc;n tou!<br/>
<br/>
<br/>
Ch'est li tch'&eacute;tait fi - s'ou' l'avi&ecirc;tes veu. Mais dam! i' n'la la&icirc;ssit pas r-all&eacute; sans li-en av&eacute; ba&icirc;lyi unne ronde la-ma&icirc;mme, et d'unne t&egrave;lle faichon qu'la pouorre petite garce en avait la fache omme unne p&acirc;sse-r&ocirc;se!<br/>
<br/>
&ldquo;L&agrave;! tu s'sas notte fill&egrave;tte dorz&eacute;navant!&rdquo; s'f&icirc;t l'onclle. - &ldquo;Et j'&eacute;zon' l'couplle - Jean et Henri&egrave;tte,&rdquo; s'f&icirc;t la tante.<br/>
<br/>
&ldquo;Ah! m&egrave;rcie! m&egrave;rcie, touos les dae&ucirc;x! J'avais p&egrave;rdu m&acirc;n pou&ocirc;r' papa et ma pou&ocirc;re mamman; mais j'en ai r'trouv&egrave; dae&ucirc;x ao&ucirc;tres!&rdquo; l&ucirc;s r&ecirc;ponnit ma p'tite hardelle, en s'fronttant l's-yi&egrave;r, 'atou s&acirc;n mouoch&egrave;t-d'finne batiste.<br/>
<br/>
&ldquo;N'en v'l&agrave; ass&egrave;z, ma p'tite fille; ass&egrave;z, n'plleuze pas d'ao&ucirc;tre! - P&acirc;lon' d'ao&ucirc;te' ch&ocirc;ses. Ch'est accord&egrave; et arr&acirc;ngi,&rdquo; s'f&icirc;t l'onclle Jean, tch'&eacute;tait pr&ecirc;t &agrave; l&egrave;rm&eacute; li-ma&icirc;mme.<br/>
<br/>
La tante Judit, lli, plleuzait et riait tout ensemblle. - &ldquo;Judit! Judit! n'sait d&ocirc;n p&acirc;s si b&ecirc;te!&rdquo; s'&ecirc;criyit l'bouan-homme.<br/>
<br/>
&ldquo;Et p&icirc;s t&egrave;? - Tch'est d&ocirc;n chonna que j'v&eacute; t'rou&ocirc;l&eacute; avao&ucirc;t la fache, comme si ch'tait des peis?&rdquo; li r&ecirc;ponnit sa famme.<br/>
<br/>
Pour tchiques minutes, n'ou resit touos les quatre comme autant d'bus d'boua&icirc;s, sans dize bouffe ni baffe, &agrave; s'entre ergard&eacute;. Mais comme de ra&icirc;son, chonna n'pouvait pas duz&eacute; tr&eacute;jous, et j'fu bein fi quand la tante d&icirc;t : &ldquo;Jean, i' fao&ucirc;t nos r&ecirc;vilyi; conte-nous, don, tchi-qu'unne de tes z'histou&eacute;zes.&rdquo; - &ldquo;V&eacute;ze, m&acirc;n p&acirc;rrain; compt&egrave;z-nous z-en iunne que j'n'ai pas occouo ou&iuml;,&rdquo; - si vos plla&icirc;t. - &ldquo;Bon!&rdquo; s'f&icirc;t'i', &ldquo;la&icirc;ss&icirc;z-m&eacute; pens&eacute; dae&ucirc;sse-tre&icirc;s moments!&rdquo; Et l'bouan-homme, les coutes s&ucirc;s ses g'nors et la t&ecirc;te dans ses mains, restit pour unne di&ecirc;zainne de minutes sans bouogi un fi.<br/>
<br/>
Nous, les tre&icirc;s ao&ucirc;tres, nos m&icirc;mmes-&agrave; conv&egrave;rs&eacute;; mais en bas, d'crainte de d&ecirc;rangi l'onclle Jean ....<br/>
<br/>
&ldquo;Ah! nos y v'l&agrave;!&rdquo; s'f&icirc;t-i' d'unne voua&icirc;x, comme un &ocirc;rage, tchi nos f&icirc;t tressao&ucirc;t&eacute; touos les tre&icirc;s, &agrave; tel point que m&eacute;, tchi n's&icirc;s pon tout-&agrave;-fait un h&eacute;zan par la corpozance, en r'tchiyant s&ucirc;s ma tcha&icirc;ze, l&icirc; rompit un dy&eacute;z&egrave;t, et crac! me v'l&agrave; all&eacute; m'&ecirc;travel&eacute; les quate four' z-en hao&ucirc;t dans l'a&icirc;ze. J'vos assae&ucirc;ze que je m'ba&icirc;llyi unne boustre de vanne. J'fa&icirc;llyi bein m'rompre les re&icirc;ns. - Dam'! i' n'en fao&ucirc;drait pas p&ucirc;s tchiques fe&icirc;s.<br/>
<br/>
Et p&icirc;s chein tchi m'f&icirc;t enda&iuml;v&eacute; l'p&ucirc;s, ch'est que l'onclle Jean s'm&icirc;nt &agrave; rize &agrave; ha-h&acirc;s et &agrave; s'fichi d'm&eacute;. - &ldquo;Eh! o&ugrave;-est qu'd&ocirc;n qu'tu t'en vas, m&acirc;n gar&ccedil;on? Ch'n'est pas l&agrave; unne bein bouanne pi&egrave;che &agrave; t'couochi, he&icirc;n?&rdquo; se m'fa&icirc;sait-i', en houppant d'p&ucirc;s z-en p&ucirc;s.<br/>
<br/>
Enfin la tante me happi par souos un h&egrave;rechot, Henri&egrave;tte par souos l'ao&ucirc;tre et l'bouan-homme passant par dri&egrave;ze et m'empouognant par la ta&icirc;lle, i'm&eacute; r'm&icirc;ndrent d'but. J'm&icirc;ns la tcha&icirc;ze &ecirc;tchi&egrave;sset&egrave;e d'c&ocirc;t&eacute; et en pr&icirc;ns unne ao&ucirc;tre p&ucirc;s solide.<br/>
<br/>
Dans ch&icirc;n minutes et d'mie &agrave; p&eacute;-pr&egrave;s, j'r&eacute;t&icirc;mmes r&acirc;ngis d'vant l'&acirc;tre comme des pommes-&agrave; r&ocirc;ti.<br/>
<br/>
&ldquo;Judit! t&eacute; r'souve&icirc;ns-tu d'la bord&egrave;e du tchan fou&ocirc;t&egrave;, tu sai bein, de ch't&icirc;-l&agrave; tchi sao&ucirc;vi la vielle Palasse?&rdquo; Ch'tait l'onclle tchi s'adr&eacute;chait &agrave; sa bouanne-famme.<br/>
<br/>
&ldquo;Pas ch&egrave;tte-l&agrave;!&rdquo; s'l&icirc; fit-alle, &ldquo;pas ch&egrave;tte-l&agrave;, m&acirc;n Jean, car j&eacute; cr&eacute; qu's'tu la raconte, j'en cr&eacute;v'z&eacute; d'rize, chutte bouanne fe&icirc;s-l&agrave;. D&icirc;-nous z-en unne ao&ucirc;tre.&rdquo;<br/>
<br/>
Che s'sa ch&egrave;tte-l&agrave;, ou bein pas en tout. &ldquo;Ah! ou' me d'm&acirc;nd&egrave;z d'vos r&ecirc;vilyi. Eh bein! n'ou vos r&ecirc;vilela. - Judit! ch&eacute; s'sa ch&egrave;tte-l&agrave;!&rdquo;<br/>
<br/>
La bouanne-famme l&icirc; r&ecirc;ponnit. &ldquo;Eh bein! m&acirc;n Jean, puisque tu l'veur absol&ucirc;ment, que ch'seit ch&egrave;tte-l&agrave;. J't&acirc;chechai de m'cont'nin, pour n'en avait pas d'ma opr&egrave;s.&rdquo;<br/>
<br/>
Et l'bouan-homme k'menchit s&acirc;n br&eacute;viaize comme il en suit, s'&eacute;tant &ecirc;haimm&egrave; unne v&icirc;ngtainne de fe&icirc;s au me&icirc;ns, pour se cllairgi la gorge. Et i' k'menchit en ch'est t&egrave;rmes: &ldquo;M&acirc;n Jean, ma p'tite - comm'est qu'tu-as nom? - Ah, Henri&egrave;tte! Et t&eacute;, ma p'tite Henri&egrave;tte, et p&icirc;s t&eacute;, ma Judit, &egrave;cout&egrave;z tous : Jean, m&acirc;n gar&ccedil;on, t&eacute; et m&eacute;, j'sommes touos les dae&ucirc;x, d'chutte p&acirc;re&icirc;sse ichin; mais, dia! pas ta tante et m&acirc;rrainne. Lli, oul est d'unne p&acirc;re&icirc;sse un p'tit p&ucirc;s au nor' que la ti&egrave;nne et le m&egrave;inne - n'ou' s'en apercheu bein vite, par sen-accent ettou ....<br/>
<br/>
&ldquo;Tch'est aussi bon comme l&eacute; v&ocirc;tre en ao&ucirc;tchun temps!&rdquo; s'l&icirc; f&icirc;t la bouanne-famme, tchi s'sentit pitchie et tchi d'v&icirc;nt rouoge comme un co.<br/>
<br/>
&ldquo;Ch'est s'lon!&rdquo; s'f&icirc;t l'onclle Jean.<br/>
<br/>
&ldquo;Sans doute, m&acirc;rrainne, sans-doute, ch&acirc;tch'un a sa manni&egrave;ze,&rdquo; j'l&icirc; d&icirc;t.<br/>
<br/>
J'pensi tchi fallait faize chutte erm&egrave;rque; car je viyais bein qu'les cartes k'menchaient &agrave; s'm&ecirc;l&eacute;; mais tout erv&icirc;nt calme. La tante erpaza&icirc;ssait contente, et l'onclle Jean ercontinuit. &ldquo;I' y-a &agrave;-p&eacute;-pr&egrave;s ch&icirc;nquante-tch'un an dans chu temps ichi; car y-&eacute;za ch&icirc;nquante ans l'ann&egrave;e tchi veint, &agrave; Nou&eacute;, que j'nos en f&icirc;mmes p&acirc;z&eacute;, Judit et m&eacute;. Y-avait d&ecirc;j&agrave; p&ucirc;s d'dae&ucirc;x ans qu'n'ou z-allait sectin&eacute; mad'mou&ecirc;zelle Judit, r&eacute;dyuli&egrave;zement daeux fe&icirc;s la s'mainne, pieuve ou vente, dans touos les temps, sans y m&acirc;ntyi unne fe&icirc;s, et tr&eacute;jous tout seu, d'all&eacute; et de v'nin. Mais v'l&agrave; tchi n'duzit pas tr&eacute;jous; car l'hiv&eacute; de d'vant nos mazi&eacute;, le chein tch'est &agrave;-ch't'heu note biao&ucirc;-fr&egrave;ze, Pi&egrave;rre, et tchi d'meuzait, comme tu seit, pas bein lliain d'ichin, l&agrave; ou'i' d'meuze occouo, pr&icirc;ns &agrave; v'nin ov' m&eacute;, et d'p&icirc;s, j'f&icirc;mmes c&ocirc;te ensemblle, li et m&eacute;. Opr&egrave;s tchiques s&eacute;mainnes, j'vi tchi s'accostait d'Marie, unne soeu' d'ma Judit. Dans dae&ucirc;sse-tre&icirc;s s'mainnes, i' s'ente-fa&icirc;zaient les doux yeux, comme n'ou dit. J'pensi, tout va bein. Et en &ecirc;ff&egrave;t, tout allait &agrave; m&egrave;rv&egrave;lle jusque-l&agrave;. Mais, bouistre, bouistre, l'affaize ch&acirc;ngi b&eacute;t&ocirc;t!<br/>
<br/>
A ch't'&ecirc;poque-l&agrave;, la p&ecirc;que de la mouozue &eacute;tait dans s&acirc;n pllain. N'ou' z-en avait presque pour rein, et ch'tait la ma&icirc;mme ch&ocirc;se pour le h&eacute;zan, l'fia&icirc;tan, les nos et les langues. Tandi qu'&agrave; ch't'heu, ch'est presque au pe&icirc;ds d&eacute; l'or - s'n'ou veur aveit du bon. H&eacute;l&acirc;s! les temps sont bein ch&acirc;ng&icirc;s!<br/>
<br/>
I' y-&agrave;vait les grand' consorties des M&ecirc;ssieux Nicolle, Robin, D'Quetteville, Le Boutillyi, et occouo d'ao&ucirc;tres, tchi fa&icirc;saient toutes le commerce d'la p&ecirc;que &agrave; T&egrave;rreneuve et &agrave; la C&ocirc;te. A ch't'heu, rein, ou presque rein! Le tcheu, vra&icirc;ment, en sangnes, quand n'ou z'y pense!&rdquo;<br/>
<br/>
Et l'onclle s'frotti l's-yi&egrave;r'-attou s&acirc;n mouoch&egrave;t &agrave; ch&icirc;n c&acirc;rres. Et, &ldquo;s'f&icirc;t i',&rdquo; y-en avait du monde emplliy&egrave; l&agrave;-d'dans. Y-en avait-i' des J&ecirc;rriais! n'ou peut dize, sans menti, tchi y-en avait de toutes les p&acirc;r&ecirc;sses.<br/>
<br/>
Eh bein! pour te dize : Unne s&eacute;z&egrave;e - ch'tait un M&ecirc;rcr&eacute;di dans J&acirc;nvi ou F&eacute;vri - j&eacute; n'sai pon trop bein tchi me&icirc;s - j'nos en f&ucirc;mmes, Pi&egrave;rre et m&eacute;, comme de cou&ocirc;tumme, ve&icirc;s nos <i>amoureuses,</i> comme disent les Normands. Quand j'v&icirc;mmes l&agrave;, tch'est que j'trouv&icirc;mmes, sinon un tas d'garces et d'gar&ccedil;ons - unne compangnie pri&egrave;e, ma f&eacute;! Et parmi l'tas, je r'm&egrave;rtchi surtout dae&ucirc;x gaillar' habilly&icirc;s en navigands. Iun d'iae&ucirc;x surtout - un p'tit h&egrave;rlitchin - n'avait qu'goule. N'y-avait qu'pour li-&agrave; d'vis&eacute;. I' sembliait tchi s'n'allait tu&eacute; l'dj&acirc;blle &agrave; chaque instant. Et il allait d'unne hardelle &agrave; l'ao&ucirc;tre, l&eacute; z-embrachi et vos les fa&icirc;sait vals&eacute; iunne et p&icirc;s l'ao&ucirc;tre. Et p&icirc;s, bouigre! chein-tchi m'bistyait, ch'est qu'la p&ucirc;s grand' partie des hard&egrave;lles avaient l'air de s'y plliaize. I' riaient de l've&icirc;s faize ses giguenao&ucirc;des et de tout chein tchi d&icirc;sait, comme si l'&ocirc;ti avait t&egrave; la p&ucirc;s grand' m&egrave;rv&egrave;lle du monde. Y-avait partityuli&egrave;zement la Marie, &agrave; tchi i' m&ocirc;trait l'p&ucirc;s d'attentions - je supp&ocirc;se parce qu'ou riait l'p&ucirc;s - i' n'la tchittait pas. Oul' avait la m&icirc;nne si fi&egrave;ze d'&ecirc;tre la favorite de biao&ucirc; moussieu!<br/>
<br/>
Ch'tait Pi&egrave;rre - en avait-i' unne trouogne! Ah! i' n'tait pas content, j'vos l'gar&acirc;nt&icirc;s. Il 'tait ass&icirc;s dans un coin, comme un crapao&ucirc;d pityi au but d'unne frouque, et n'd&icirc;sait pas un seul p'tit mot. Mais, dia! i' n'avait pas l's'yi&egrave;r' dans sa pao&ucirc;te - i' viyait bein ch'tchi s'p&acirc;ssait ....<br/>
<br/>
N'ou z-ent dae&ucirc;sse-tre&icirc;s rondes danses et p&icirc;s la note &agrave; huit. Opr&egrave;s, n'ou s'ass&icirc;t pour se r'p&ocirc;s&eacute; : tous accoupll&egrave;s - la biao&ucirc; navigand et la Marie, assis l'un &agrave; c&ocirc;t&egrave; d'l'ao&ucirc;tre. Et l's'ao&ucirc;tres garces tchi r'gardaient la Marie, jalouses comme des cattes, tchi l'&eacute;zaient bein m&acirc;ngie, s'il avaient peu. Pas Judit, dia! i' fao&ucirc;t qu'je l'diche, ou' m'fut fid&egrave;le. Ou' s'en motyait bein, lli, de tout chu b&ecirc;tifyin-l&agrave;. Est-che qu'ou n'avait pas san p'tit Jean &agrave; ses c&ocirc;t&eacute;s?&rdquo; - Et l'bouan homme s'm&icirc;nt &agrave; rize.<br/>
<br/>
&ldquo;S&acirc;n p'tit Jean d'p&ucirc;s d'si&egrave;z p&icirc;ds d'hao&ucirc;t!&rdquo; s'f&icirc;t la tante Judit, en bouffant &egrave;ttou.<br/>
<br/>
Notre onclle Jean continuant : &ldquo;Quand n'ou fut touos ass&icirc;s et un p'tit p&ucirc;s tr&acirc;ntyilles, note biao&ucirc;-p&egrave;ze, s'adr&eacute;chant au c&eacute;l&egrave;bre p&ecirc;rrot, li d'mandit quand tch'est-che qu'il 'taient ervenus et dans tchi navize.<br/>
<br/>
&ldquo;Ah! n'm'en p&acirc;slas pas,&rdquo; s'f&icirc;t l'&ocirc;ti, &ldquo;n'ou z-en tremblle occouo quand n'ou z-y pense.&rdquo;<br/>
<br/>
&ldquo;Eh tch'est qui y-a ieu, d&ocirc;n, m&acirc;n D&acirc;vid?&rdquo; s'l&icirc; f&icirc;t note biao&ucirc;-p&eacute;ze, tout &ecirc;bahi, &ldquo;di-l'nous, don.&rdquo;<br/>
<br/>
L'ao&ucirc;tre tchi v&ecirc;lait d'envie de l'faize, ne s'f&icirc;t pas pri&eacute; dae&ucirc;x fe&icirc;s.<br/>
<br/>
&ldquo;Eh bein! Ma&icirc;te Charles, d'p&icirc;s tchi vouos pia&icirc;t, i' faut bin; mais j'vos l'dizai, j'n'imme pas qu&acirc;zi l'feuze; car ou' diz&acirc;s sans doute que j'veur me feuze admizeu,&rdquo; s'f&icirc;t l'biao&ucirc; D&acirc;vid.<br/>
<br/>
Quand l'bouan-homme et un fiotch&egrave;t d's'ao&ucirc;tres li-euzent dit qu'nou fait, sans doute, i' k'menchi s'n'alib&ecirc;lle a&icirc;nchin. (N'ou z-&eacute;tait ou&iuml; la souoz&icirc;s cou&ocirc;rre).<br/>
<br/>
&ldquo;Eh bin, don, Ma&icirc;te Charles et toute la compangnie, y-a ichin Flip et meu, ch'tait note tou' &agrave; r'veni es J&acirc;rri ch't'ann&acirc;s. N'ou z-attendait l'A&ucirc;gia touos les jour' &agrave; P&ecirc;le, pour prendre sa cartcha&icirc;son et les passagiar' de tchi j'devion' en &ecirc;tre, Flip et meu. Mais, bigre! d'vant qu'l'Augia f&ucirc;ssent arriv&acirc;s, l'agent nos z-embli&ucirc;tri si bin, en nos juzant que j's&icirc;mmes occoua ervenus en temps, que j'nos z-n'all&icirc;mes, meu comme me&ucirc;tre et Flip comme contre-me&ucirc;tre, et si&egrave;z hommes dans le sko&ucirc;neur <i>Gueulliveur</i>, jusqu'&egrave;s B&egrave;rj&ocirc;s, tcheur le pe&ucirc;sson tch'&eacute;tait-l&agrave; et l'rapporteu &agrave; P&ecirc;le, pour l'emporteu ov' l'a&ucirc;te pe&ucirc;sson en J&acirc;rri, dans l'A&ucirc;gia. Je n'pard&icirc;mes pas d'temps &agrave; feuze note viage, j'vos l'prome&ucirc;ts bin; meus tout d'm&icirc;mme quand je r've&ucirc;mes &agrave; P&ecirc;le, l'A&ucirc;gia &eacute;tait v'nue, avent sorti pour J&acirc;rri, et nouos v'l&agrave; restas l&agrave;, Flip et meu. J'f&icirc;s bin lat &agrave; notre agent j'vos l'asse&ucirc;ze. En &ecirc;ffat, j'l'aize&ucirc;s bin assomma, pour nouos ava jou&acirc;s d'm&icirc;mme. &ldquo;N't'emporte pas, m&acirc;n David,&rdquo; se m'd&icirc;t-i', en trembly&icirc;n comme unne fialle, de pe&ucirc;s qu'jeu n'l&icirc; fich&ucirc;sse unne chatourne, y-en a occouo iun &agrave; v'ni, la Palasse est attendee touos les jour'. De&ucirc;x jour' opr&egrave;s, la Palasse arriveu, et quate jour' p&ucirc;s tar', n'ou fila pour Jarri ....<br/>
<br/>
Pas d'vent, unne belle petite meu, tout allat l'm&ucirc;s du monde, quand tre&icirc;s jour' p&ucirc;s tar', nos v'l&agrave; pr&icirc;ns dans la bi&acirc;ze! J'tas l'avant &agrave; r'garda - car ch'&egrave;s tchi falla feuze un bou&acirc;n <i>louka&ucirc;te</i>, s'n'ou n'vouleu pon bouteu tchique a&ucirc;te naveuze ou bin en e&ucirc;te boutas seu-m&icirc;mme.<br/>
<br/>
Je r'garde&ucirc;s don bin attentivement et en viyant la bi&acirc;ze s'&ecirc;pa&ucirc;ssi occouo p&ucirc;s, j'm'&acirc;criyi en ha&ucirc;t : &ldquo;N'ou la copezeu au couteu, d'chu co ichin, dia!&rdquo;<br/>
<br/>
Ch&icirc;n minutes opr&egrave;s, qu'j'u di chonna, j'ou&iuml; tchiqu'un drieuze m&eacute; tchi d&icirc;seu : &ldquo;L&agrave;! n'en v'l&agrave; iun!&rdquo;<br/>
<br/>
&ldquo;Un tchi?&rdquo; j'd&icirc;s, en meu r'd&ecirc;touann&acirc;nt.<br/>
<br/>
&ldquo;Un couteu, pour cop&eacute; la bi&acirc;ze, pour feuze un k'min pour la naveuze. Ou' z-ave&uuml;z dit qu'n'ou pouveut la cop&eacute; au couteu.&rdquo; - Chonna me v'neut d'une sorte d'm&ecirc;ssieutin tch'&eacute;teu p&acirc;ssagi &agrave; bor' et tchi m&acirc;ngeut d'ove le cap'tinne.<br/>
<br/>
(Ichin toute la compangnie s'&ecirc;gouffi &agrave; rize).<br/>
<br/>
&ldquo;Fich&icirc;z-meu voute camp, sorte d'pe&ucirc;sson d'ia&ucirc; douoche,&rdquo; j'l&icirc; d&icirc;s : &ldquo;ou' voul&egrave;z vos motyi du monde, j'p&ecirc;nse. Allou&ocirc;s-z'en apprendre voute navig&acirc;tion dans la chambre du cap'tinne, et n'eu r'montr&acirc;s pas voute n&acirc;z qu'n'ou n'seit arriv&acirc;s en J&acirc;rri.&rdquo; - I' s'n'allit comme un tchan fou&ocirc;tta s'pll&icirc;ndre au cap'tinne, tch'en rit t&acirc;nt, que j'criy&icirc;mes tch'il en creuv'zait.<br/>
<br/>
Enfin, j'sort&icirc;mes de d'dans la bi&acirc;ze, et v'l&agrave; tch'allit d'charme pour unne huitinne de jour'. Mais opr&egrave;s chonna, j'en e&ucirc;mmes &agrave; &ecirc;co&ucirc;ta : j'f&ucirc;mes pr&icirc;ns dans unne dj&ecirc;le de vents d'nor-d'est qu'tout en b&ucirc;cha : plusieur' des valles m&icirc;nses en chitchattes et des fil&icirc;ns rompus comme des b&ucirc;tyattes, et p&icirc;s l'naveuze s'm&icirc;nt &agrave; faize de l'ia&ucirc; comme un pangni : i' falli travaillit les pompes ni&egrave;t et jour, s'nou voula garda l'naveuze &agrave; fiot. La de&ucirc;xiame niat, d'viars deux heuze, i' nou&ocirc;s v&icirc;nt unne talle pieuche de meu, que l'pont en clliargi d'enp&icirc;s l'av&acirc;nt jusqu'au drieze et l'navize envya d'un bor', qu&acirc;zi s&ucirc;s ses b&icirc;me-in'zes et n'seu r'leveut pas. Le cap'tinne d&icirc;s qu'j'avion' occouo trop d'valle et tchi falleu en am'neu pour soulagi l'naveuze et l'feuze. I' k'manchizent par la huniaze du m&acirc;t d'avant; mais, di&acirc;tre de me&ucirc;tchi, la poulyie n'voulait pas travaillyi. &ldquo;Faut qu'tchiqu'un &acirc;le &agrave; ha&ucirc;t vas tch'est qu'chonna veur dize. Allon', mes gar&ccedil;ons, l&eacute;tchat d'vous tchi s'offre d'y-all&egrave;t?&rdquo;<br/>
<br/>
Pas iun n'bouogit. Le cap'tinne erdemande unne a&ucirc;te fas; la mime ch&ocirc;se, parsonne ne bouoge, ni mat'lots, ni contre-ma&icirc;tres, pas iun ....<br/>
<br/>
&ldquo;Hon! hon!&rdquo; s'f&icirc;t l'cap'tinne, ou' z-&acirc;tes touos couar', ou z-av&acirc;z touos pe&ucirc;x. Eh b&icirc;n! i' fa&ucirc;t d&ocirc;n, que j'y-&acirc;le meu-m&icirc;mme - et i' s'm&icirc;t en tr&icirc;ns d's'y-en alla. - Mais, ou savaz, l's&acirc;ng m'bouollya dans l'cor, &agrave; meu - je n'pouv&acirc;s pas parmattre unne talle ch&ocirc;se. J'm'avanche et d&icirc;t au cap'tinne : &ldquo;N'vouos g&icirc;nn&acirc;s pas, cap'tinne, j'izeu, meu!&rdquo;<br/>
<br/>
&ldquo;Teu, un p&acirc;ssagi!&rdquo; seu m'd&icirc;t'i', &ldquo;tu-iz&acirc;z. Eh bin, va, m&acirc;n brave. Tu n'as pas d'pe&ucirc;x, teu!&rdquo;<br/>
<br/>
Et j'm'en fut et dans un cllin d'yi, j'tas dans les raklines et gr&icirc;mpas amont.<br/>
<br/>
Y-en br&ucirc;la d'vent et tout cratyeu et tremblleu souos meu, quand les piaches tyi&acirc;s s&ucirc;s l'naveuze. Mes bouannes g&egrave;ns, je n'criy&acirc;s jamm&acirc;s d'y parveunin. La prumi&egrave; av&acirc;zie tchi m'arrivit, ch'teu d'aveu ma castchatte emportas de d's&ucirc;s ma t&acirc;te; la dazieume fut quand j'v&icirc;ns &agrave; peu-pras &agrave; la mintchi k'min, d'ava touos les boutons d'm&acirc;n bi&acirc;nchat &ecirc;rr&egrave;chis et p&icirc;s &agrave; forche d'sacta, m&acirc;n bi&acirc;nchat li-m&icirc;mme m&icirc;ns en ribans. - Mais, j'c&ocirc;ntinuit m&acirc;n k'min, et j'arrivi &agrave; la fin. J'f&icirc;s b&eacute;t&ocirc;t joua la poulyie et la valle fut bein vite &agrave; bas, longtemps d'vant que j'r'f&ucirc;sse s&ucirc;s l'pont, &ldquo;et la Palasse r'&eacute;ta d'but.&rdquo; &ldquo;Et tch'est que l'cap'tainne vos d&icirc;t, quand ou' r'v&icirc;ntes &agrave; bas?&rdquo; s'en f&icirc;t iunne.<br/>
<br/>
Tch'est qui m'd&icirc;s?&rdquo; r&ecirc;ponnit l'moussieu David. &ldquo;Mais i' m'tapit s&ucirc;s l'&ecirc;pa&ucirc;le et me r'marcyit en larm&acirc;nt.&rdquo; Tu v&icirc;ns d'nos soua&ucirc;va la vie &agrave; tous, m&acirc;n gar&ccedil;on - ch'n'est pas oublia! Mais tu-es dans un tristre &ecirc;tat.  N'y-a pas d'souin, vin dans ma chambre, que j'te donne iunne de mes castchattes et un bi&acirc;nchat.&rdquo; - Et j&eacute; d'cend&icirc;mes tou&ocirc;s les de&ucirc;x, li et meus dans sa chambre. Quand j'y fumes arrivas, se m'd&icirc;sait-i', en m'pren&acirc;nt la main : &ldquo;Jammais j'n'oubly&icirc;za chutte bordas ichin. S'tu-&eacute;tas unne famme, m&ecirc;n gar&ccedil;on, vaz&eacute;! j't'embrachech&acirc;s j&ocirc;s s&ucirc;s j&ocirc;s!&rdquo;<br/>
<br/>
Quand je r'v&icirc;mes s&ucirc;s l'pont, l'cap'tinne f&icirc;t v'ni touos les mat'lots, sinon, bin entendu, l'syin tch'&eacute;tait &agrave; la b&acirc;rre, et les f&icirc;t touos me r'mercieu. Comme'i' l&ucirc;s d&icirc;t : Chu janne homme ichin n'a pas s&eacute;lement soua&ucirc;va l'naveuze et sa cartcha&icirc;son mais i' nou&ocirc;s a soua&ucirc;va la vie &agrave; tous!<br/>
<br/>
&ldquo;Mille fais, j'te r'm&egrave;rcie, man gar&ccedil;on! se m'f&icirc;t-i.&rdquo;<br/>
<br/>
&ldquo;Pour rin, pour rin, cap'tinne!&rdquo; j'l&icirc; r&acirc;pponit.<br/>
<br/>
Pour rin! tu varr&acirc;s si ch'est pour rin! se m'd&icirc;t-i occouoze.<br/>
<br/>
&ldquo;T&ocirc;t opr&egrave;s j'marchion' par unne petite br&icirc;se de vents d'vou&acirc;s-nor-vou&acirc;s, et un ma&icirc;s opr&egrave;s ava tchitta la P&ecirc;le, j'&eacute;tion' en J&acirc;rri, touos, navize et cartya&icirc;son, cap'tinne, contre-ma&icirc;tres, passagiar et mat'lots, touos s&icirc;ns et sa&ucirc;fs.<br/>
<br/>
&ldquo;Est-che pas, Flip?&rdquo;<br/>
<br/>
Et Flip r&ecirc;ponnit tout douochement : &ldquo;Ch'est d'm&icirc;mme, m&acirc;n David, ch'est d'm&icirc;mme, en &ecirc;ffat!&rdquo;<br/>
<br/>
Ou' pouv&egrave;z vos fi&eacute;, m's'anm&icirc;ns, qu'les fammes f&ucirc;drent toutes &ecirc;m&egrave;rveillies de chutte belle histou&egrave;ze et du r&ocirc;le que moussieu David y jouait. I' s'apr&eacute;chait occouo p&ucirc;s pr&egrave;s d'la Marie, tchi riait d'bou&acirc;n tcheu, comme bein d's'ao&ucirc;tres, i' fao&ucirc;t l'dize.<br/>
<br/>
Mais l'pou&ocirc;r Pi&egrave;rre, li, ne riait pas.<br/>
<br/>
</div><div align="center">..........<br/>
<br/>
</div><div align="left">Ah s'sa! i' fao&ucirc;t que j'vos diche que j'criyais ch't'histou&eacute;ze-l&agrave; bein trop belle pour y cr&eacute;ze. Nan! je n'pouvais pas cr&eacute;ze que touos ch&egrave;s mat'lots-l&agrave; p&ucirc;ssent &ecirc;tre si l&acirc;ches. Et p&icirc;s j'avais mes doutances s&ucirc;s l'individu tchi nos avait racont&egrave; d'si belles prou&ecirc;sses, tchi voulait nos faize accraize &ecirc;tre les si&egrave;nnes. Je m'prom&icirc;ns d'y r'fli&egrave;chi et d't&acirc;chi, pour l'amour de m'n'ammin Pi&egrave;rre surtout, de sav&eacute; si tout ch'l&agrave; &eacute;tait bein r&eacute;&egrave;l ....<br/>
<br/>
Quand v&icirc;nt l'temps, opr&egrave;s qu'n'ou, en m&acirc;ngi unne bouochie et bu unne fe&icirc;s, nous se s'pazi, pour s'en r'all&eacute; touos si&egrave;z s&eacute;.<br/>
<br/>
J'av&icirc;mmes t&egrave; tou&ocirc;s pri&egrave;s d'y r'v&eacute;nin la s'mainne suivante, le M&ecirc;credi au s&eacute;.<br/>
<br/>
Les dae&ucirc;x navigands et touos l's'ao&ucirc;tres, hommes et fammes, et touos les jeannes, filles et gar&ccedil;ons, avaient promins d'y v'nin.<br/>
<br/>
Il est vrai qu'Pi&egrave;rre avait ieu d'la painne &agrave; s'd&eacute;cid&eacute;; mais j'l'y ba&icirc;llyi un coup d'coute, et i' d&icirc;t tchi veindrait &egrave;ttou ov m&eacute;.<br/>
<br/>
En nos en r'venant, l'pouor gar&ccedil;on &eacute;tait tout tristre et n'd&icirc;sait presque rein. Quo&eacute;que je l's&ucirc;sse bein, j'l&icirc; d'm&acirc;ndit tch'est qu'il avait.<br/>
<br/>
&ldquo;Ah!&rdquo; se m'd&icirc;t'i', &ldquo;j'ai l'tcheu bein gros, m&acirc;n Jean; j's&icirc;s fichu. Marie n'veur p&ucirc;s rein d'm&eacute;. La v'l&agrave; &ecirc;pr&icirc;nse de chu pe&ucirc;le-l&agrave;. L&eacute; z-as-tu ve&ucirc;s?<br/>
<br/>
&ldquo;Oui, oui,&rdquo; j'l&icirc; r&ecirc;ponnit; mais n't&eacute; gene pas, m&acirc;n Pi&egrave;rre, d'ichin unne s&eacute;mainne i' peut s'arriv&eacute; bein des ch&ocirc;ses. Ai confi&acirc;nce en m&eacute;.<br/>
<br/>
&ldquo;J'sai bein qu'tu-es m'n'ammin,&rdquo; se m'd&icirc;t-i', en m'&ecirc;treingnant la main bein raidde, quand j'v&icirc;mes &agrave; sa h&eacute;che.<br/>
<br/>
&ldquo;Dor', tr&acirc;ntchille, m&acirc;n gar&ccedil;on, y-a tchique ch&ocirc;se tchi m'dit qu'tout &icirc;za bein,&rdquo; j'l&icirc; d&icirc;s en nos entre-tchittant.<br/>
<br/>
Le lond'main, j'tais en ville et entrais-&agrave; l'office des Messieux Nicolle; d'l&agrave;, j'm'en fu &agrave; Faldou, et p&icirc;s j'm'en r'v&icirc;ns si&egrave;z nous tout drait d'l&agrave;.<br/>
<br/>
Duzant la s'mainne, j'vi m&acirc;n va&icirc;zin Pi&egrave;rre touos les jour' et l'encouozageais tant que j'pouvais; car le pou&ocirc;r dj&acirc;blle &eacute;tait bein tristre. I' m'avouit tchi n'dounait, ni n'mangeait, ni n'b&eacute;vait, ni fiche, ni bran, ni rein en tout. Et o&ugrave;-est qu'est l'sien tchi pouorrait suffize longtemps &agrave; chu comm&egrave;rce-l&agrave; - l'conna&icirc;ss-ous?<br/>
<br/>
Unne s&eacute;mainne se passe occouo bein vite. Le M&ecirc;credi v&icirc;nt &agrave; s&acirc;n tou. T&ocirc;t opr&egrave;s d&icirc;nn&egrave;, un c&egrave;rtain moussieu v&icirc;nt m've&icirc;s et resti toute la r'l&eacute;v&egrave;e. Il avait apport&egrave; un ass&egrave;z gros patch&egrave;t souos s&acirc;n bras. A peu-pr&egrave;s unne heuze devant qu'Pi&egrave;rre ne v&icirc;nsent me cri&eacute;, j'mont&icirc;mmes touos les dae&ucirc;x dans ma chambre, et d'vi&egrave;r tre&icirc;s quar' d'heuze opr&egrave;s, j'en r'd&eacute;cend&icirc;mmes souos note tout fin. M&acirc;n v&icirc;siteur &eacute;tait habilyi en fin bieu drap, comme s'habillent l&eacute; z-officier' de navizes quand i' sont &agrave; t&egrave;rre, et i' portait unne belle longue barbe, n&eacute;ze comme du gea&icirc;s. Ah! la sup&egrave;rbe barbe que ch'tait!  Les g'vae&ucirc;x &eacute;taient ass&egrave;z longs et en accordant par la couleu.<br/>
<br/>
Pi&egrave;rre v&icirc;nt &agrave; l'heuze qu'il avait t&egrave; conv'nu. - &ldquo;Pi&egrave;rre,&rdquo; j'ly d&icirc;s, &ldquo;il est temps que j'filion.&rdquo; Ne v'chin un anmim &agrave; m&eacute;, Mess Le Marchae&ucirc;x, d'Faldou, tch'est v'nu m'faize unne v&icirc;site ch't'arl&eacute;v&egrave;e.<br/>
<br/>
I' ch&acirc;tchizent de main touos les dae&ucirc;x. - &ldquo;A ch't'heu qu'ou vos z-n'all&egrave;z d'vote bor', j'm'en va&icirc;s du mein,&rdquo; se m'f&icirc;t notre anmin. &ldquo;Ah, dam! noufait, tu n't-en &icirc;zas pas d'ma&icirc;mme. Tu t'en ve&icirc;ns bravement ov' nous, p&acirc;ss&eacute; la s&eacute;z&egrave;e si&egrave;z m&acirc;n biao&ucirc; p&eacute;ze pr&eacute;tendu. Ch'est unne compangnie pri&egrave;e; mais ch'est la ma&icirc;mme ch&ocirc;se - tu s's&acirc;s l'beinv'nu. J't'&icirc;ntroduizai, n'cra&icirc;ns pas, n'ou n't&eacute; frumeza pas la porte au n&egrave;z.&rdquo;<br/>
<br/>
I' fa&icirc;zait tout l'temps la m&icirc;nne de s'en all&eacute;. Enfin, opr&egrave;s un p'tit p&ucirc;s d'priement, i' s'en v&icirc;nt ov' nous.<br/>
<br/>
Y-avait d&ecirc;j&agrave; un bou&acirc;n fiotch&egrave;t d'monde de v'nu, quand j'arriv&icirc;mmes. Les dae&ucirc;x navigands n'taient pas occouo l&agrave;; mais en attendant, j'pr&eacute;senti notre anmin au biao&ucirc;-p&egrave;ze, &agrave; la belle-m&egrave;ze et &agrave; notte belle-soeu' Marie et ichin &agrave; Judit.<br/>
<br/>
La compangnie fut b&eacute;t&ocirc;t au compll&egrave;t.<br/>
<br/>
N'ou dansit les danses d'accou&ocirc;tum&egrave; et p&icirc;s n'ou s'ass&icirc;t couplle par couplle. Mais i' n'y-en avait pas pour Pi&egrave;rre. - Monsieur D&acirc;vid r-&eacute;tait &agrave; r'faize la c&acirc;rre &agrave; la Marie.<br/>
<br/>
N'ou r'gardait bein m'n'ammin; mais ch'tait tout. - Moussieu D&acirc;vid &eacute;tait l'favori. Comme le M&ecirc;credi de d'vant, i' n'avait qu'goule.<br/>
<br/>
Au but d'unne vol&egrave;e, dans unne acalmie, Judit, tch'est &agrave; ch't'heu ta tante et ta m&acirc;rrainne, &agrave; tchi j'avais p&acirc;ss&eacute; l'mot, sans li-expllitchi pourtchi, d'm&acirc;ndit &agrave; Mess Le Marchae&ucirc;x s'il avait ieu un biao&uuml; p&acirc;ssage &agrave; r'venin en J&egrave;rri. - &ldquo;Pas trop b&eacute; - d'la bi&acirc;ze d'abor' et p&icirc;s unne dy&ecirc;le de dae&ucirc;x gn&icirc;t et un jour,&rdquo; i' l&icirc; r&ecirc;ponnit. - &ldquo;Eh l'navize a-t'i ieu d's'av&acirc;zies?&rdquo; l&icirc; f&icirc;t Judit. - &ldquo;Tchiques velles m&icirc;nses en pi&egrave;ches et l'navize fa&icirc;sait d'l'iao&ucirc;, et la prumi&eacute; ni&egrave;t j'fummes vra&icirc;ment quazi envy&egrave;s s&ucirc;s nos b&icirc;mes-indze. Et chein tchi nos fini qu&acirc;zi, ch est quand la hunni&egrave;ze du m&acirc;t d'avant - unne poulyie n'voulant pas agi - erf&ucirc;sit d's'a-battre. Mais dae&ucirc;x des mat'lots montizent bein vite dans la hunne et opr&egrave;s, tout allit bein.<br/>
<br/>
Mais, dia! la dy&ecirc;le p&acirc;ss&egrave;e, j'nos app&egrave;rch&ucirc;mmes tchi nos m&acirc;ntyait - dae&ucirc;x hommes - dae&ucirc;x t&egrave;rriains, p&acirc;ssagi&egrave;r', que j'ram'nion' en J&egrave;rri. N'ou les ch&egrave;rchi et ch&egrave;rch&eacute;z&acirc;s-tu pour un jour de temps, mais pas d'hommes nulle par'. <br/>
<br/>
J'cr&ucirc;mmes tous que dans l'for' de la dj&ecirc;le, il 'avaient t&egrave; emport&egrave;s par unne pi&eacute;che de m&eacute;. - I' n'y-avaient pas t&egrave;, pourtant; car dae&ucirc;x jour' opr&egrave;s, iun des mat'lots ty-avait affaize dans la c&acirc;le, les trouvit &ecirc;bao&ucirc;b&icirc;s touos les dae&ucirc;x dans un coin, dri&eacute;ze des baz&icirc;s-d'h&eacute;zan. Il 'avaient ieu unne t&egrave;lle mort&egrave;lle pae&ucirc;x, tch'il' avaient t&egrave; s'fouorr&eacute; la. N'ou z-eu les milles painnes &agrave; les faize erv&eacute;nin. Pour de z-heuzes opr&egrave;s av&eacute; t&egrave; r'hall&egrave;s, le p&ucirc;s p'tit des dae&uuml;x criait occouo comme un enragi : &ldquo;J'somme-t-i &agrave; fond, m&acirc;n Flip, j'sommes-t-i &agrave; fond?&rdquo; - Ou' pouv&egrave;z bein pens&eacute; qu'si n'y-avait ieu qu'dit&egrave;t &agrave; bor', j'n&eacute; s's&icirc;mmes pon ....<br/>
<br/>
&ldquo;Arr&ecirc;t&egrave;z, si vos plla&icirc;t!&rdquo; s'l&icirc; f&icirc;t d'unne voua&icirc;x aigre note biao&ucirc;-p&egrave;ze; &ldquo;Tch'est qu'est l'nom du navize?&rdquo;<br/>
<br/>
&ldquo;Eh! la Palasse, moussieu!&rdquo;<br/>
<br/>
&ldquo;Es M&ecirc;ssieux Nicolle?&rdquo;<br/>
<br/>
&ldquo;Sans doute!&rdquo;<br/>
<br/>
Le bouan-homme se tou&acirc;nnant du c&ocirc;t&egrave; d'moussieu D&acirc;vid : &ldquo;Tch'est qu'ou z-av&egrave;z &agrave; dize &agrave; ch'l&agrave;, vous?&rdquo;<br/>
<br/>
L'aoutre se l'vant, bi&acirc;n comme un l&icirc;nge : &ldquo;Ch'est des menneties, ch'tait m&eacute; tch'allit dans la huniaze et tchi sa&ucirc;vi la Palasse et toute la pe&ucirc;que!&rdquo;<br/>
<br/>
Mess Le Marchae&ucirc;x (il avait pr&icirc;ns l'nom d'sa m&eacute;ze pour l'occasion) se l'vant &agrave; s&acirc;n tou', dans un tout de main, f&icirc;t saut&eacute; sa p&egrave;rruque et sa barbe. A la pi&egrave;che d'un homme &agrave; la barbe n&eacute;ze et les g'vae&ucirc;x ni&egrave;r', comme du gea&icirc;s, nos appazut &agrave; tous un v&eacute;zitablle blond.<br/>
<br/>
&ldquo;Me r'connaiss-ous &agrave; ch't'heu? s'd&icirc;t-i' &agrave; l'ao&ucirc;tre.&rdquo;<br/>
<br/>
&ldquo;Le Cap'tinne!!!&rdquo; se f&icirc;t l'ao&ucirc;tre en tou&acirc;nnant du bi&acirc;n au biu, j's&icirc;s pardu! &ldquo;Et i' s'm&icirc;nt &agrave; trembli&eacute; m'nu comme la fielle. &ldquo;O&ugrave;-est tch'est ma castchatte?&rdquo; s'fa&icirc;sait-i', en fouillant partout. &ldquo;Vin-t'en, m&acirc;n Flip!&rdquo; s'f&icirc;t-i &agrave; s&acirc;n parchonnyi, tch'&eacute;tait couleu d'cao&ucirc;x, et nos r'gardait attou l's'yi&egrave;r touos &ecirc;dy&eacute;z&egrave;s.<br/>
<br/>
&ldquo;Sort&egrave;z! et d&ecirc;li&ecirc;ment &egrave;ttou. Allou&ocirc;s-en vite touos les dae&ucirc;x, menteur', v&acirc;ntar', fripons! ou z-&ecirc;tes unne disgr&acirc;ce au genre-humain, pe&ucirc;les qu'ou' z-&ecirc;tes! All-ou&ocirc;s-en d&eacute; d'vant m's'yi&egrave;r', ou bein ch'est galheur &agrave; vous!&rdquo; - Ch'tait l'ma&icirc;tre d'la ma&icirc;son, d'but et fuziae&ucirc;x, tchi v'nait d'p&acirc;sl&eacute;.<br/>
<br/>
Le chein tchi s'app'lait Flip ne se l'f&icirc;t pas dize dae&ucirc;x fe&icirc;s; mais s'sao&ucirc;vi b&eacute;t&ocirc;t ; Ma f&eacute;! n'ou z-&eacute;tait dit un lapin tch'&eacute;zait ieu un l&eacute;vri &agrave; ses trousses, d'tant tchi filait.<br/>
<br/>
Mais, boustre! i' n'en fut pas d'ma&icirc;mme du biao&uuml; D&acirc;vid; car, &agrave; painne avait-i' fait un pas pour se sao&ucirc;v&eacute; souotre s&acirc;n comp&egrave;re, qu'unne main l'agrippait au coll&egrave;t' et l&icirc; fa&icirc;sait faize unne pizou&egrave;tte et p&icirc;s l'poussait en avant du c&ocirc;t&egrave; d'l'h&ucirc;s. Eh p&icirc;s, dia! che n'tait pas &agrave; morte-main; car, m&acirc;n p'tit bouan-homme, dansait-i', l'h&egrave;rlitchin tch'il 'tait - ch'tait comme un v&ecirc;zitablle pi&ecirc;t&eacute;. I' s&eacute; d'battait bein, mais ch'tait inutile. Pi&egrave;rre vos l&eacute; t'nait solidement (car ch'tait Pi&egrave;rre tchi s'&eacute;tait av&acirc;nchi &agrave; pas d'loup, tandi que l'bouan-homme p&acirc;slait), Pi&egrave;rre l&icirc; d&icirc;zait : &ldquo;All&egrave;z don! D&ecirc;c&acirc;inpez p&ucirc;s vite; ou bein nos vos y f'sa!&rdquo; Et p&icirc;s i' vos l&icirc; ba&icirc;llait unne t&egrave;lle pouss&egrave;e &agrave; ch&acirc;que fe&icirc;s, qu&eacute; ch'tait m&egrave;z&egrave;lle tchi n'l&icirc; hal&icirc;sse le vent hor' de la carcasse. I' y-en eu un t&icirc;ntam&acirc;rre pour tchiques minutes; i' y-eu des fammes tchi s'm&icirc;ndrent &agrave; braize de pae&ucirc;x, d'ao&ucirc;tres &agrave; heurl&eacute; : &ldquo;Ah! i' s'en va l'tu&eacute;!&rdquo; chaque fe&icirc;s qu'Pi&egrave;rre le poussait en avant; tandi qu'd'ao&ucirc;tres - seulement tchiqu'unnes, dia! - et 'ichin Judit ta tante, en n'tait du sombre. Comme ou d&icirc;sait : &ldquo;V'l&agrave; tchi l's&egrave;r, ma f&icirc;ngre, hein! ba&icirc;lle e&iuml;-en, m&acirc;n Pi&egrave;rre, pour avait &ecirc;prouv&egrave; &agrave; t'vol&eacute; ma soeu!&rdquo;<br/>
<br/>
(Ichin la tante ne put p&ucirc;s y t'nin; ou' s'm&icirc;ns &agrave; bouffe en as-tu en veur-tu. J'pensa&icirc;s, ma f&eacute;, dans un temps qu'oul y d'meuzezait. S'nos d&icirc;zait-alle: &quot;La&icirc;ss&icirc;z-m&eacute; en av&eacute; m'n'a&icirc;se, j'vos en prie. Quand j'y r'pense, i' m'semblle que je l'v&eacute; occouo d'vant m&eacute;. Ah! ch'tait r&icirc;siblle de l've&icirc;s dansicot&eacute; comme i' fa&icirc;sait, quand Pi&egrave;rre le poussait d'vant li!&rdquo;)<br/>
<br/>
Et p&icirc;s nos dae&ucirc;x, Henri&egrave;tte et m&eacute;, je ry&icirc;mmes de la ve&icirc;s. Imp&ocirc;ssiblle de nos en emp&ecirc;chi.<br/>
<br/>
Enfin, l'onclle Jean put c&ocirc;ntinu&eacute; : &ldquo;Quand Pi&egrave;rre l'eut ieu fichu d'tor' i' s'en r'v&icirc;nt ov' nous. I' n'd&icirc;t mot &agrave; Marie; mais i' vos l&icirc; j'ti un r'gard tchi n'tait pas d'pa&icirc;lle. Oul' l'c&ocirc;mpr&icirc;ns si bein, qu'ou' s'en fut &agrave; hao&ucirc;t s'engrout&eacute; et pieuz&eacute; s&ucirc;s sa fao&ucirc;te. Mais tchique s&eacute;mainnes opr&egrave;s tout fut rac'mod&eacute; entre lli et notre anmin Pi&egrave;rre, tchi dae&ucirc;x ans opr&egrave;s, dev'nait notte biao&ucirc;-fr&egrave;ze, en maziant la Marie, notte belle-soeu.&rdquo;<br/>
<br/>
&ldquo;L&agrave;, m's &ecirc;fants, s'f&icirc;t l'onclle Jean, me v'l&agrave; arriv&egrave; au but d'm&acirc;n lian. Tch'est qu'ou z-en dites?&rdquo;<br/>
<br/>
J'l&eacute; r'm&egrave;rci&egrave;mes bein des fe&icirc;s, Henri&egrave;tte et m&eacute;, et p&icirc;s j'nos &ecirc;gouf&icirc;mmes &agrave; rize. Chein tchi plieu &ecirc;normement au p&acirc;rrain et &agrave; la m&acirc;rrainne &egrave;ttou.<br/>
<br/>
Et m&eacute; &egrave;ttou, lecteur', j's&icirc;s fini - &agrave; b&eacute;t&ocirc;t.<br/>
<br/>
</div><div align="right"><i>JEAN DU VALON,<br/>
(le n'veu).</i><br/>
</div><div align="left">L&eacute; xxx d'Octembre.<br/>
M. DCCCC. VIII.<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfme.html">La vie d'aut' fais en m&eacute;</a><p>
<li><a href="ertou.html">L&eacute; R'tou du Terre-Neuvi opr&egrave;s san prumi viage</a><p>
<li><a href="terneuv3.html">Notre Johnny est ervenu d'Terreneuve</a><p>
<li><a href="terneuvi.html">La R'venue du Terneuvi</a><p>
<li><A HREF="terneuv2.html">Terreneuve</A><p>
<li><a href="terrneuve.html">J'nos 'nallons pour Terr'neuve</a><p>
<li><a href="newfsull.html">Newfoundland</a><p>
<li><a href="mevlo.html">M&eacute; V'lo R'v&eacute;nu!</a><p>
<li><A HREF="pequeux.html">L&eacute; R'tou du P&ecirc;queux</A><p>
<li><a href="sornet2.html">Chanson triste et sornette tragique</a><p>
<li><a href="bacaillot.html">L&eacute; Bacaillot</a><p>
<li><a href="matelot.html">Chanson du Matelot</a><p>
<li><a href="navigand.html">L'Vier Navigand</a><p>
<li><a href="mevoc.html">La m&eacute; en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/terreneuve_valon.html by HTTrack Website Copier/3.x [XR&CO'2014], Tue, 15 Jul 2025 13:48:49 GMT -->
</HTML>

