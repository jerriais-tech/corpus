<HTML>

<!-- Mirrored from members.societe-jersiaise.org/geraint/jerriais/pmchaleu.html by HTTrack Website Copier/3.x [XR&CO'2014], Tue, 15 Jul 2025 13:58:48 GMT -->
<HEAD>
<TITLE>Merrienne et la chaleu</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et la chaleu</h2>
Ph'lip et un Magistrat</font></center><p>


<font size="1"><i>&agrave; Portinf&eacute;,</i><br/>
<i>Saint Ou.</i><br/></font>
<br/>
Moussieu l'Editeu,<br/>
<br/>
H&eacute;las, tchi vie siez nous chutte s&eacute;maine! Ch'est la chaleu tch'en est la cause, et par chein qu'nou-s-entend s&ucirc;s l'radio, ou s'en va continuer ocquo pour tchiques jours. D&eacute;pis l&ucirc;ndi j'ai puth&eacute; d'sueu niet et jour, et mardi, dans l'arlev&eacute;e, j'criyais vraiement que j'm'en allais suffotchi.<br/>
<br/>
Mais, si j'souffrais, Moussieu, la Merrienne &eacute;thait deu souffri ocquo p&ucirc;s, car m&eacute;, au mains, je n'avais rein s&ucirc;s l'co que la qu'mince et une pathe de brais, tandis que lyi, oulle avait trais ou quatre cotillons le long des jours et d&eacute; niet ou n'se couochait pas sans aver mint sa longue qu'm&icirc;ns&ocirc;le.<br/>
<br/>
J'fis d'man m&ucirc;s, Moussieu, pour li d&ecirc;montrer qu'ou d&eacute;v'thait aver un mio p&ucirc;s d'bouon sens de chu temps-l&agrave; mais je n'la changis pas.<br/>
<br/>
&quot;D&eacute;pis que j'tais jeune fille,&quot; ou m'dit, &quot;j'ai tr&eacute;jous m&icirc;nt quatre cotillions, et je n'm'en vais pas en haller &agrave; ch'teu. Ch'tait M&eacute;m&eacute;e tchi m'avait appr&icirc;nt d'm&ecirc;me, et j'l'ai entendue dithe p&ucirc;s d'une fais que ch'tait la seule mani&egrave;the qu'une fille et une femme mathi&eacute;e pouvaient l&ucirc;s garder respectablyes. Quant &agrave; ma qu'm&icirc;ns&ocirc;le,&quot; oulle ajou&ocirc;tit, &quot;tu n'm'as jamais veue sans, car j'ai tr&eacute;jous pr&icirc;nt bouon soin de d&ecirc;teindre la chandelle d'vant t&eacute; laissi entrer dans la chambre. Un femme mathi&eacute;e tchi s'met au liet toute nue d&eacute;v'thait &ecirc;tre arr&ecirc;t&eacute;e par l&eacute; Chantgni et pr&eacute;sent&eacute;e en Cour pour aver expos&eacute;e sa personne.&quot;<br/>
<br/>
Apr&egrave;s aver entendu chi gniolin-L&agrave;, Moussieu, j'vis bein que ma pou&ocirc;re femme avait attrap&eacute; un coup d'sol&eacute;, et qu'ou n'tait pas responsablye pour chein qu'ou fa&icirc;sait et d&icirc;sait. J'sis content d'vos dithe, Moussieu, qu'agniet, quand i' n'a pas fait si caud et que j'avons yeu une bouonne br&icirc;se, oulle a 't&eacute; un mio p&ucirc;s comp&ocirc;s&eacute;e et ou m'a m&ecirc;me dit que sa m&egrave;the &eacute;thait peut s'tromper. J'ai dans l'id&eacute;e qu'ou s'est d&ecirc;faite d&eacute; yun ou deux de ses cotillons, et j'si tchuthieux d'saver s'ou hal'la sa qu'm&icirc;ns&ocirc;le p&ucirc;s tard. J'en doute, Moussieu, mais enf&icirc;n i' faut tr&eacute;jous vivre en esp&eacute;thance!!<br/>
<br/>
Nos v'l&agrave; &agrave; la f&icirc;n du mais, et, p't'&ecirc;tre que le qu'mench'ment du mais d'septembre nos apport&eacute;tha une bouonne achie ou deux. Je n'sais pas tchi donner &agrave; mes b&ecirc;tes, et j'n'veur pas les mettre &agrave; mangi le long des foss&eacute;s dans la route, car i' ne s'saient pas en se&ucirc;zet&eacute; pour ch&icirc;nq minutes avec chais fichus m&ocirc;teurs tchi p&acirc;ssent &agrave; tout &icirc;nstant. La miyeuthe de mes vaques ne donne qu'un demi&eacute;-pot d'lait par jour, et vraiement les qu&eacute;dolles cou&ocirc;tent p&ucirc;s tch'i' n'valent. P&ucirc;s qu'probablye j'&eacute;thais &agrave; l's envier au bouochi, et j'pliains les pou&ocirc;res gens tch'&eacute;thont &agrave; les mangi, car i' n'sont qu'la p&eacute; et l's os.<br/>
<br/>
J'avons p&acirc;sl&eacute;, la bouonnefemme et m&eacute;, du grand nombre d&eacute; causes tchi s'trouvent devant l&eacute; Juge Vouaisin, et la Merrienne m'a d'mand&eacute; si j'me r'souv'nais du Juge Vaud&icirc;n, tch'avait 't&eacute; Magistrat d'la P'tite Cour si longtemps.<br/>
<br/>
&quot;L&eacute; Juge Vaud&icirc;n!&quot; je m'fis, &quot;j'crais que j'm'en r'souveins, car ch'tait un homme r'merquablye! Y'avait quatre &ecirc;fans de san deuxi&egrave;me mathiage, un gar&ccedil;on et trais filles. Le gar&ccedil;on, tch'avait 't&eacute; g&eacute;rant de yunne des banques, s'en fut en Angliet&ecirc;rre par le preumi&eacute; b&acirc;t&eacute; apr&egrave;s la f&icirc;n d'la dguerre. I' 'tait en mal sant&eacute; et &eacute;thait p't'&ecirc;tre v&ecirc;tchu p&ucirc;s longtemps s'i' n'avait jamais sorti d'l'Ile. Les trais filles sont ocquo en vie.&quot;<br/>
<br/>
Pour bein d's ann&eacute;es l&eacute; Juge Vaud&icirc;n sortait d'sa grande maison, La Houguette, en d'sous d'la Crouaix d'Bouais, &agrave; la m&ecirc;me heuthe, et s'en allait &agrave; pid par l'Mont d'Saint Sauveux, pour de trouver au bureau d'la Nouvelle Chronique, aupi du Vi&egrave;r Marchi. L&agrave; i' rencontrait tchiques amins (l'Ecrivain George Crill en 'tait yun) et les v'l&agrave; &agrave; distchuter les affaithes de l'Ile. Par bord&eacute;es, l&eacute; Juge arrivait &agrave; la P'tite Cour un mio tard, mais souvent i' n'y avait pas d'causes, et Moussieu Vaud&icirc;n s'en r'allait siez-li. Il avait yeu l'habitude de p&acirc;sser une heuthe ou d'm&ecirc;me dans la Biblioth&egrave;que Publique mais l&eacute; pou&ocirc;re homme n&eacute; pouvait pas li&egrave;the sinon en haut, et don, un bouon jour, i' fut n&ocirc;tifi&eacute; que l&eacute; silence &eacute;tant n&eacute;cessaithe, la Biblioth&egrave;que li s'sait b&acirc;rr&eacute; s'i' n'pouvait pas s'taithe. J'crais tch'il &ecirc;prouvit, mais sans succ&eacute;s, et i' n'y r'fut pas. <br/>
<br/>
I' r'ch&eacute;vait quatre chent louis par an comme Magistrat, et en sauvait la maintchi pour ses &ecirc;fans. I' r'fusait tr&eacute;jous l'offre d'un p&acirc;ssage en s'en allant en ville ou en r'venant. I' m'dit un jour tch'il avait tr&eacute;jous pr&eacute;f&eacute;th&eacute; la marche, et tch'i' se r'souv'nait d'aver 'tait &agrave; pid avec un g'niche tch'il avait entr&eacute; pour l&eacute; &quot;show&quot; en Ville. Dans chu temps-l&agrave; i' fermait &agrave; Ros&eacute;.<br/>
<br/>
Y'avait souvent des disputes parmi les dr&ocirc;les d&eacute; gens tchi d'meuthaient dans  certaines des p'tites routes d'la Ville et un bieau jour deux femmes de Pier Road, atchus&eacute;es de n'aver pas gard&eacute; la paix publique, se trouv&icirc;tent en d'vant du Juge. Un individu tchi s'trouvit &agrave; la Cour par tchuthi&ocirc;sit&eacute;, me racontit que yunne des femmes, asseuthant l'Juge qu'oulle avait r'chu des co-d'pids, i' voulit saver ou&eacute;squ'oulle avait yeu ma. S&ucirc;s chenna, ou qu'menchit &agrave; se d&ecirc;shabillyi, l&eacute; Juge t&acirc;chant d'la restreindre. Les otchupants des bancs furent bein desappoint&eacute;s quand l'Juge m'nichit la garde d'la mettre en cage pour un mais s'ou continuait &agrave; exp&ocirc;ser sa personne, et la f&icirc;n en fut qu'la Cour fut cliergie et qu'les deux bieaut&eacute;s dispathutent dans yunne des auberges du va&icirc;sin&eacute;. S'il avait une faute, le Juge Vaud&icirc;n voulait tchiquefais en saver trop long. Mais i' fit un excellent Magistrat, et quand i' dispathut d'la sc&egrave;ne, tout l'monde 'taient d'accord que l'Ile avait perdu un bouon citoyen et un homme absol&ucirc;ment int&egrave;gre. Nou n'vais pas hardi de chais caract&egrave;thes-l&agrave; agniet!<br/>
<br/>
Mais &agrave; ch'teu, Moussieu, ou pou&ocirc;rrez comprendre que si j'avais peut attendre jusqu'&agrave; d'main pour ma lettre, je n'&eacute;thais pas p&acirc;sl&eacute; tant d'la chaleu, et des autres choses que j'ai mentionn&eacute;e, car san autchune doute j'&eacute;thais yeu hardi &agrave; dithe d'la grande dispute dans l's <a href="etats.html">Etats</a> entre certains membres d'la d&eacute;putation nomm&eacute;e pour aller &agrave; Londres et les deux autres, atch&ucirc;s&eacute;s d'aver 'tait coupables d'une action bein s&eacute;rieuse au pr&eacute;judice du restant. J'avais dit, la s'maine p&acirc;ss&eacute;e, que nou n'd&eacute;v'thait pas former une opinion d'vant aver ou&iuml; les deux bords, et quand j'fus en Ville samedi j'fus content d'vaie que touos les am&icirc;ns que j'rencontris 'taient de ch't'id&eacute;e &eacute;tout. Nou d&eacute;v'thait saver bein vite si j'avais raison, mais il est bein &ecirc;vident que jusqu'ich&icirc;n nou n'a pas ou&iuml; tout.<br/>
<br/>
Pour en fini, Moussieu, nou-s-entend des nouvelles assez s&eacute;rieuses concernant des personnages importants. Au moment le Sieur Harrison, tchi veint d'&ecirc;tre temporairement rempli&eacute;chi comme D&eacute;put&eacute;-Baillyi: l&eacute; Juge Malet d'Carteret, Lieutenant-Baillyi, et l'Sieur Bois, Greffyi des Etats sont tous hors d&eacute; combat. Nou l&ucirc;s souhaite &agrave; touos les trais tout ch'que y'a d'miyeu.<br/>
<br/>
<i><a href="lebrocq.html">Ph'lip</a></i><br/>
<i>2/9/1961</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmjuge.html">L&eacute; Juge d&eacute; La P'tite Cour</a><p>
<li><a href="pmjury.html">Des femmes sus l'jury</a><p>

<li><a href="pmassises.html">L's'Assises dans les viers temps</a><p>

<li><a href="tempethatuthe.html">La Temp&eacute;thatuthe</a><p>
<li><a href="tempsphr.html">Tchi temps qu'j'avons aniet?</a><p>
<li><a href="pmcaud.html">Y fait trop caud</a><p>
<li><a href="pmfraid.html">Pus fraid que Jamais?</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="pmfraid2.html">Merrienne et l'temps fraid</a><p>
<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmchaleu.html by HTTrack Website Copier/3.x [XR&CO'2014], Tue, 15 Jul 2025 13:58:48 GMT -->
</HTML>

