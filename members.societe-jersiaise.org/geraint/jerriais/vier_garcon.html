<HTML>
<HEAD>
<TITLE>Le Vier Gar&ccedil;on</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>Le Vier Gar&ccedil;on</h2></font></center>

<CENTER><TABLE><TR><TD>

Qu'i' sont heureux, les viers gar&ccedil;ons.<br>
I n'ont ni &egrave;fants ni maisons,<br>
Ni femm's &agrave; leux badrer la t&ecirc;te.<br>
Je dis pour mai, qu'i' faut &ecirc;t' b&ecirc;te,<br>
Quand nou-z est libre et sans souci,<br>
De prendre une femm' pour vos plaigui.<br>
Je ne l' f'rai pon! - nennin! - nennin!<br>
Quand nou -z est ben, i' faut s'y tenin!<p>

Non non! non non! je ne l'frai pon!<br>
Je resterai bouan vier gar&ccedil;on :<p>

Quand nou-z est comm' je sis &agrave;-ch'teu,<br>
Assis &agrave; s'n aise aupr&egrave;s du feu,<br>
Fumant sa pipe &agrave; san tout-seu':<br>
Dites-mai! n'y fait y pon millieu',<br>
Que d' av&eacute; mat&eacute;e endrait sai,<br>
Une femme, ufutche &agrave; vos gronner!<br>
Et d's &egrave;fants, par dessu' l'marchi.<br>
A vos assommer de leux brit!<p>

Oh! oui, oui, oui : qu'ou n' m'en p&acirc;l' pon,<br>
Je sis et serai vier gar&ccedil;on!<p>

Ch' n'est pas, quand quiqu'fais nou s'ennyie.<br>
Un' femm' vos tiendrait compagnie;<br>
Et si l' ma' vent vos empoigni,<br>
I' n'y a qu'les femm's pour vos soigni.<br>
Et qui sairait io&ugrave; en trouver<br>
Un' belle et bouonn',. qui vos aim'rait,<br>
Nou-z y pens'rait quiqu' petit: - mais,<br>
Nou peut ben s'y br&ucirc;ler les daigts!<p>

Le mus ch'est de n' s'en m&ecirc;ler pon!<br>
Et d'rester tranquill vier gar&ccedil;on!<p>

Car ben des femm's sont comm' not' catte! -<br>
Tout s'pass' de charm' tant qu'nou la flatte,<br>
Ou vent se frotter contre vous,<br>
En miaunant, et fait patt' de v'lous,<br>
Que tout d'abord en viyant ch'la,<br>
Nou dirait qu'ou n'peut faire de ma',<br>
Mais qu' non la prenne &agrave; la r'bours p&eacute;,<br>
Ou sort ses griff's pour vos grimer.<p>

Le pus se&ucirc;', ch'est de n' s'y fier pon!<br>
Pour mai je reste vier gar&ccedil;on!<p>

Ch'est vrai qu'i n' sont pas tout's comme' ch'la ;<br>
J'en connais iune! - Ah! pour chett'-l&agrave;!<br>
Qu'oulle es donc bell'! - ch'est comme un' fleur! - <br>
Et pis oulle est d'si bouonn' humeur,<br>
Ou n' dit jamais un mot d'travers!<br>
Ov ch'la oulle a d'si nobles yiers!<br>
Quiqu'fais quand ou vos r'garde ov-eu,<br>
De vrai ch'la vos &egrave;scauff' le coeu.<p>

 Il y a d's instants, i' n' s'en faut pon<br>
 Fort que j'ne cess' d'&ecirc;t' vier gar&ccedil;on!<p>

 Par sus tout oulle a une vouaix<br>
 Pus douoch' que mi&eacute;! que j' l'&egrave;cout'rais<br>
 P&acirc;ler, ofut-ch' deux heures de temps!<br>
 Un' bouoch' si fra&icirc;che, et pis qui dents!<br>
 Et qu' oulle est jolie quand ou rit!<br>
 Si chutt' fill'-l&agrave; sait picagni,<br>
 Oulle est capabl' de mauvaiti&eacute;.<br>
 Ch'est une hypocrit', ma f&eacute;!<p>

 Pour ma part, mai, je n'le crai pon!<br>
 Tout d' m&ecirc;me ch' est mus d'&ecirc;t' vier gar&ccedil;on!<p>

 Si n'fallait qu' prendre un' femme au mains!<br>
 Mais ch'est l's aviers! V'l&agrave; chen que j'crains!<br>
 J'vais siez not' fr&egrave;re de temps en temps.<br>
 Ch'est l&agrave; que j'vai chen qu'ch'est qu'd'&egrave;fants!<br>
 Il en a une raccachie!<br>
 Quand i' sont touos ensemble, i crient<br>
 Et font leux sabbat que de vrai,<br>
 Nou n'en a que d'en raffoler!<p>

 Quand j'vai ditai, je m'dis bon! bon!<br>
 Ah! que j'sis ben d'&ecirc;t' vier gar&ccedil;on!<p>

 Ocquo s'i' restaient tr&eacute;jous p'tits!<br>
 Nou-z aime assez &agrave; ouir leur d'vis,<br>
 Et ch'est fort amusant que d'vais<br>
 Les drols de tricks qu'i' font parfais,<br>
 Mais d&egrave;s qu' un co' ils ont grandi,<br>
 Nou' n' peut pus, dam! s'en arrangi ;<br>
 Ils us'eraient jusqu'au f&eacute; des reues,<br>
 Et faut &ecirc;t' tr&eacute;jous souotre ieux.<p>

 I vaut ben mus n'en av&eacute; pon!<br>
 Et vivre en paix comme vier gar&ccedil;on!<p>

 Qui n' airait qu' des gar&ccedil;ons ocquo!<br>
 Nou n' sen aperchevrait pon trop,<br>
 Car disons qu'i' faich'nt les mutins,<br>
 Et s'mett'nt &agrave; galloper les qu'mins,<br>
Tout d'suit' nou les paque &agrave; <a href="ertou.html">Terr'neuve</a>.<br>
 L&agrave; i' d&egrave;shal'nt du mus qu'i' peuvent.<br>
Et gagnent leux vies, et &agrave; leux r'tou<br>
 I' vos rapport'nt ocquo quiqu' sou.<p>

 Ov tout ch'l&agrave;, nou n'me dira pon<br>
 Ch'est pus d'profit d'&ecirc;t' vier gar&ccedil;on!<p>

 Mais ch'est les fill's! - chez jeunes drinettes,<br>
 I' leux faut tr&eacute;jous tant d'atouettes!<br>
 I' venn'nt sans cess' vos tormenter,<br>
 Que nou-z'en est tout hors de sai<br>
 "Papa par chin - papa par l&agrave;!<br>
 "Don'-mai chen-chin - donn'-mai chen-na!<br>
 "I' m' faut un' robe! - i m' faut des gants!"<br>
 Ou ben "j'ai besoin de ribans!"<p>

 Pour mai la t&ecirc;te m'y tiendrait pon!<br>
 J'aime mus ocquo &ecirc;t' vier gar&ccedil;on!<p>

 De pus chen qu'il y a d' pi&egrave;re ocquo<br>
 Nou crains trejous qu'i n'faichent quiqu' dro! -<br>
 Il est ben vrai, chen qu'nou peut faire<br>
 D&egrave;s qu'i' sont d'&acirc;ge &agrave; &agrave; s'en d&eacute;faire<br>
 Ch'est d'les marier hors de la vaie<br>
 Sans perd' de temps, et pis apr&egrave;s,<br>
 Nou-z'en est quitt' de tout souci,<br>
 Ch'est &agrave; leux hommes &agrave; en soigni!<p>

 Oui - mais - si nou n' les marie pon!<br>
 I' vaut mus rester vier gar&ccedil;on!<p>

 Les gens mari&eacute;s sont ben &agrave; pliaindre!<br>
 Bon! j'ai laissi man feu s'&egrave;teindre.<br>
 Je n' gagn' ren de l'&egrave;tiboqui.<br>
 Le mus ch'est d' s'en all&eacute; s'couochi -<br>
 Ch'est trop bouonn' heur' - pourtant - je crai<br>
 Qu'au lieu d' chla j'prendrai man chap&eacute;,<br>
 Et irai siez l'bouon homme Elie,<br>
 Vaie si sont ocquo touos en vie!<p>

 Je m'ennyie, pour n'en menti pon!<br>
 Vla l'pi&egrave;r, quand nou-z est vier gar&ccedil;on!<p>

 I' faut y aller;  - j'verrai Nancy<br>
 Et j'airai un p'tit d'fonne of lii!<br>
 De vrai je song' trop &agrave; chutt' fille!<br>
 Aussin ch'est qu'oulle est si gentille!<br>
 Oulle a des yeux! - Mais si j'yallais<br>
 P't&ecirc;tr' ben qu'les gens en dvis'raient.<br>
- Je n'irai pon! - Djantr qu'i' fait fraid!<br>
- Nou tremble ichin! - Eh ben j'irai!<p>

Et apr&egrave;s tout, ch'la n' m'emp&ecirc;ch' pon<br>
Si j'veurs, de rester vier gar&ccedil;on!<p>

&nbsp;<p>

<i><a href="marett.html">Robert Pipon Marett</a></i><p>

</TD></TR></TABLE></CENTER>
<P>&nbsp;</P>

<FONT SIZE=2>
Viyiz &eacute;tout:<p>
<ul>
<li><a href="mathiage.html">L'amour et l'mathiage en J&egrave;rriais</a><p>
<li><a href="viedvier.html">Vie d'Vier Gar&ccedil;on - Vie d'Vier Cuochon</a><p>
<li><a href="abcviergarcon.html">L'Alphabet d'un Vi&egrave;r Gar&ccedil;on</a><p>
<li><a href="pensent.html">A tchesque les vieirs gar&ccedil;ons pensent?</a><p>
<li><a href="vier_garcon2.html">L'&Egrave;rpenti d'un Vi&egrave;r Gar&ccedil;on</a><p>
<li><a href="gdfchance.html">Quand eune vielle fil'ye vait eune chance...</a><p>
<li> <a href="vieirsgarcons.html">Eunne chance pour les vieirs gar&ccedil;ons</a><p>
<li><a href="souhaitproverbe.html">Le souhait du Vier G&agrave;r&ccedil;on</a><p>
<li><a href="tante.html">Les piaintes d'une vielle tante a mai</a><p>
<li><A HREF="reflexf.html">Reflexions d'une Vieille Fille</A><p>
<li><A HREF="reflexg.html">Reflexions d'un Vi&egrave;r Gar&ccedil;on</A><p>
<li><a href="gainees.html">La Vielle Fille Gain&eacute;es.</a><p>
<li><A HREF="consolf.html">Les Consolations d'une Vieille Fille</A><p>
<li><a href="charmes.html">Des charmes d'amour</a><p>
<li><a href="mathious.html">Mathi'-ous, Garcons, Mathi'-ous</a><p>
<li><A HREF="mathiet.html">Les Promesses d'Homme Mathiet</A><p>
<li><a href="lament2.html">Les lamentations d'eunne vieille fille</a><p>

<li><a href="lamentvf.html">Les Lamentations d'une Vieille Fille</a><p>
<li><a href="vieillesfilles.html">Les Vieilles Filles</a><p>
<li><a href="viersiez.html">L&eacute; Vi&egrave;r Siez-Nous</a><p>
<li><a href="gdfsermathier.html">Les d'vis du Bouan'homme George</a><p>
</ul></FONT>
<P>&nbsp;</P>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
