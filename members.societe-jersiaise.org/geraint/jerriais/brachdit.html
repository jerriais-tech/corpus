<HTML>
<HEAD>
<TITLE>Eune brachie d'bouons vi&egrave;rs ditons et expressions</TITLE>
<META  name="keywords" content="JÃ¨rriais, language, langue, dictons, proverbs, sayings, folklore">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Eune brachie d'bouons vi&egrave;rs ditons et expressions</h2></font></center>
<P>&nbsp;</P>
<P>Nou-s-a publi&eacute; touos les vi&egrave;rs ditons J&egrave;rriais dans bein des Bullet&icirc;ns ava&ucirc; l's ann&eacute;es. Mais n'en r'v&eacute;ch&icirc;n eune braichie, d&eacute; ches ditons, et d'vielles expressions, tels qu&eacute; nou l's avait donn&eacute;s dans eune articl'ye sus "La Chronique" y'a pus d'eune trentaine d'ann&eacute;es, et nou-s-a pens&eacute; qu&eacute; v'l&agrave; tchi vaut p't-&ecirc;t' la peine d&eacute; r'produithe chenna, comme &eacute;tant d'tchi &icirc;nt&eacute;r&ecirc;ssant &agrave; r'li&eacute;the eune aut' fais. Et les v'ch&icirc;n, don, bigbichis, comme i' f&ucirc;drent publi&eacute;s y'a si longtemps.</P>
<P>Nou dit qu&eacute; pi&egrave;rre tchi roule n&eacute; ram&acirc;sse pon d'mousse, mais qu&eacute; changement d'p&acirc;tuthes fait les vieaux gras. Et quand nou-s-a la t&ecirc;te souos l'aile nou n'a danme pon la br&eacute;lue. Nou dit - B&ecirc;te comme la jeunment Rabot tch'avalit san poulain et tchi riait d'sa b&ecirc;tise, et pis &eacute;tout - J'va d'fain et homme d'&ecirc;train sont deux faillis annimaux. Chein tch'est du pa&icirc;sson d'cliav&eacute; n'est qu&eacute; d'la viope, et ch'est les tch&egrave;rouongnes tchi ruinnent les ha&ucirc;gards.</P>
<P>Faithe la leinsive &agrave; la t&ecirc;te d'un n&egrave;gre est peine p&egrave;rdue, sans doute, et ch'est, ma f&eacute;, b&ecirc;te comme Jean Badgi du Di (Dicq) tchi fa&icirc;thait des cr&ecirc;pes au Dgi&acirc;bl'ye. Ch'n'est pon la belle cage tchi nou&ocirc;rrit l'oua&icirc;th&eacute;, ni l'habit tchi fait l'mouaine, mais i' li'a&icirc;gue hardi, dgia. Ch'est l'oua&icirc;th&eacute; tchi n'a qu'eune plieunme tchi vole l&eacute; mus, et ch'est les cordonni&egrave;rs tchi sont les pi&eacute;thes ca&ucirc;chis.</P>
<P>Va vaie la fil'ye d&eacute; tan vaithin - si tu n'la vai l's&eacute; tu la v&egrave;rras l'mat&icirc;n. Col&eacute;the d&eacute; peltas n'duthe pas. Les uns dithent, col&eacute;the d&eacute; c'maille.... d'autres, col&eacute;the d&eacute; puche....</P>
<P>I' y'a des gens qu&eacute; nou peut dithe d&eacute; ieux tchi sont comme un por tchi n'fait du bein qu'aupr&egrave;s sa mort. Et y'en a d'aut's d&eacute; tchi nou dit tch'il' ont l'beurre tou&ocirc;nn&eacute; du c&ocirc;t&eacute; d'la langue.</P>
<P>D&eacute;vant trouver &agrave; r'dithe i' faudrait saver faithe, et si nou n'l&eacute; sait pon i' faut s'taithe. &Egrave;rgardez d'pr&egrave;s l&eacute; chein tchi n'rit janmais, et pis m&ecirc;fi'-ous du chein tchi rit tr&eacute;jous. Chein tchi n'a janmais 't&eacute; ni janmais n&eacute; s'sa, ch'est un nid d'souothis dans l'ouothelle d'un cat.</P>
<P>I' y'a bein des b&ecirc;tes tchi mangent du fain, mais acouo pus tchi mangent du pain. L&eacute; Bou&ocirc;n Dgieu n'donne pon pus d'laine &agrave; un mouton tch'i' n'peut porter. La puche &agrave; la main, l&eacute; galant n'est pas liain. L'yi du ma&icirc;tre fait pus qu' ses deux mains. Les femmes et les pies ont hardi d&eacute; d'vis. L&agrave; o&ugrave;'est qu'un j'va s'rou&ocirc;le i' reste tr&eacute;jous du p&eacute;. Les pigeons n'juquent pon auve les corb&icirc;ns. Janmais ga&ucirc;chet n'fit bel &ecirc;ffet. Les l&egrave;rmes d'un veuvyi sont comme d&eacute; l'ieau dans un pangni. Les Malzards et les Hottons sont des fricacheurs d&eacute; cr&eacute;tons!</P>
<P>Quand nou conna&icirc;t ses va&icirc;ssieaux nou n'a pon qu' faithe d&eacute; les m'suther. Les pri&eacute;thes du s&eacute; n&eacute; sont pon les cheinnes du mat&icirc;n. Vielle fil'ye, vielle gu&eacute;nil'ye; vi&egrave;r gar&ccedil;on, vi&egrave;r couochon! N'cache pas les j'vaux tchi veurt, ni i' n'y'a pon comme s&eacute; sa c'm&icirc;nse &agrave; laver. Nou vait tr&eacute;jous l'bou&ocirc;n c'min quand l'tch&eacute;thiot est v&egrave;rs&eacute;.</P>
<P>D'la br&ecirc;que dg'hielle, d'la briche d&eacute; co et d'la figue d&eacute; tchian - ch'est toute la m&ecirc;me chose. Ch&acirc;tchun a sa valeu, et l'cat a la sienne. I' n'faut pon pus d'ma&icirc;tres qu&eacute; d'grands m&acirc;ts. Et i' n'faut pon mett' les cats marchands d'graisse, ni faithe l&eacute; cottin au vieau d'vant tch'i' n'sait v'nu.</P>
<P>Quand i' fait raide b&eacute;, nou dit qu' ch'est du temps &agrave; Jean Malzard - calme, caud et bieau sol&eacute;. Ciel gavel&eacute; et fil'ye fard&eacute;e sont deux bieaut&eacute;s bein vite p&acirc;ss&eacute;es.</P>
<P>&Ecirc;prouver n'est pon tout faithe, mais faithe et d&ecirc;faithe garde les gens en travas.</P>
<P>En J&egrave;rri, tch'as-tu? en Dg&egrave;rn&eacute;sy, tch'es-tu? I' faut bein pa&icirc;tre l&agrave; o&ugrave;'est qu' nou-s-est fitchis. I' n'y'a vielle pouque tchi n'trouve sa liache.</P>
<P>I' n'faut pas dithe - fontaine, j&eacute; n'b&eacute;thai pon d't&eacute;n ieau, et i' faut janne mouothi ou vi&egrave;r souffri. I' marche bein tchi m&egrave;ne san j'va par la bride, mais i' n'y'a si bou&ocirc;n tchithtchi tchi n'v&egrave;rse.</P>
<P>P'tite souothis n'est janmais morte souos gros tas. Tch'a quat' sou et pas d'dettes, nou peut dithe a plieine pouchette. Tchi trop haut monte &egrave;rdescend &agrave; sa honte, et tchi s'couoche auve les tchians s'&egrave;rl&egrave;ve auve des puches. Tchi trop embraiche mal &ecirc;treint. Tch'aime B&egrave;rtram aime san tchian, mais tch'aime la moelle et la graisse n&eacute; s'enrichit pas.</P>
<P>A rithe et &agrave; badinner nou n's&eacute; c&acirc;sse pon les dents. Tchi saithait les coups happ'thait les loups. Quand nou n'a pon chein qu' nou-s-aime i' faut aimer chein qu' nou-s-a. Quand nou-s-est au fond d'la baue (un mot d'l'&Ecirc;st), i' n'faut pon l'crier &egrave;s oua&icirc;sieaux. Les cheins tchi s'entr&eacute;-veulent s'entr&eacute;-valent. L&eacute; malheur d&eacute; iun fait l'bonheur d&eacute; deux. La faim cache l&eacute; loup du bouais. Tchi prend un veuvyi a pot et tchulyi, et femme &agrave; vouos r'prochi. La peine est bouonne d&eacute; tchi nou-s-amende.</P>
<P>Reintchivaille qu&eacute; nou conna&icirc;t vaut mus qu&eacute; reintchivaille qu&eacute; nou n'conna&icirc;t pas. Rein d'pus ordgilleux qu'un riche tch'a 't&eacute; dgeux. Ritha bein tchi ritha l'drein. Si la m&eacute; bouoillait i' y'&eacute;thait bein des paissons d'tchuits.</P>
<P>Des gens tchi sont entrinn&eacute;s pouor &ecirc;t' tr&eacute;jous &agrave; la mode nou dit - Si ch'tait la mode i' port&eacute;thaient la coue d'la vielle trie sus lus t&ecirc;te. Si ou vouos assi&eacute;vez dans l'bel janmais ou n'mont'tez dans l'&ecirc;tchelle. S'i' y'a eune mauvaise brocque, ou crie la preunmi&eacute;the. Si les femmes n'avaient pon pus d'malice qu&eacute; l's hommes, i' n'pou&ocirc;rraient pas vivre. Si l'rouai n'avait pon d'bieaux j'vaux, tchi'est qu'en &eacute;thait? Trop d'femmes et trop d'maiethons font l's hommes aller &agrave; r'tchulons, Tant duthe l&eacute; temps, tant duthe la f&ecirc;te.</P>
<P>Un d&eacute;nyi mal atchi en fait fondre mille. Un vi&egrave;r ch&eacute;va n'a pon b&eacute;soin d'un neu batchu. Vi&egrave;rs amours et t&icirc;sons br&ucirc;l&eacute;s, en bein p'tit d'temps sont ralleunm&eacute;s. Quand y'a eune bosse au bat&eacute; y'a un creux dans la m&eacute;. P't&icirc;t couochon, gr&ocirc;sse p&acirc;nnais; et p't&icirc;te b&acirc;rr&icirc;que, gr&ocirc;sse bonde.</P>
<P>L&eacute; Bou&ocirc;n Dgieu donne les provisions, et l'Dgi&acirc;bl'ye envyie les couques. Ch'n'est pon a&icirc;si &agrave; pliutchi un crapaud quand i' n'y'a pon d&eacute; g'veux d'ssus. Ch'est les cannes cratchies tchi duthent l&eacute; pus longtemps.</P>
<P>Si les couochons avaient d's ailes, i' vol'laient &agrave; l'abattoir. Ch'est dans les chiques et chiquetons qu' nou-s-&ecirc;l&egrave;ve les pus bieaux gar&ccedil;ons. L&eacute; Dgi&acirc;bl'ye et l'monde sont cou&ocirc;th&icirc;ns g&egrave;rmains.</P>
<P>Vi&egrave;r dent&eacute;, vi&egrave;r ent&egrave;rr&eacute;. Les longs discours font les courts jours. Quand nou tue eune mo&ucirc;que &agrave; v&egrave;rs, il en veint sept ou huit &agrave; l'ent&egrave;rrement. Vaut mus vivre en esp&eacute;thance qu&eacute; d'cr&eacute;ver au m'sesp&eacute;. L&eacute; chein tch'&ecirc;corche est aussi pi&eacute;the qu&eacute; l'chein tchi tue.</P>
<P>N'y'a pon d'f&ecirc;tes sans lendemain. Quand i' fait fraid, des portes valent mus qu' des h&egrave;ches. Les fos font les fricots, les sages les mangent. Tch'a faim et h&agrave;te (prononc&eacute; - fain-et-h&acirc;te) n&eacute; saithait mangi honn&ecirc;tement.</P>
<P>Jann&egrave;che tchi vil'ye et vieill&egrave;che tchi dort m&egrave;nent &agrave; la mort. N'est pon &ecirc;capp&eacute; tchi san lian tra&icirc;ne. Leune du sanm'di et fil'ye d&eacute; pr&ecirc;tre n'&eacute;thaient janmais deu &ecirc;tre.</P>
<P>Les louanges d&eacute; s&eacute;-m&ecirc;me et d'sa m&eacute;the n&eacute; valent rein du tout. Pus nou-s-&ecirc;tiboque la salet&eacute;, pus ou pu. A la mode tout est c'mode. Ch'est dans les p'tites bo&ecirc;tes tchi sont les bouons onguents, et dans les grandes les excellents. &Egrave;s grands maux, les grands r'mi&egrave;des.</P>
<P>Quand i' tchait d'la plyie &agrave; un mathiage, ch'est s&icirc;ngne d&eacute; gratt&icirc;n. I' faut qu' nou s'sente du m&ecirc;tchi qu' nou m&egrave;ne. Tchi prend vaque prend vieau. I' n'y'a pon d'roses sans pitchets. Un bou&ocirc;n pliaingnant vit chent ans. P&ecirc;tcheux n'a janmais mal au tchoeu d's pouque. Ch'est au fond qu&eacute; l's &ecirc;pices sont.</P>
<P>Quand l'Bou&ocirc;n Dgieu envyie un poulain, il envyie un fagot d'fain. Tant pus d'pr&ecirc;sse, tant pus d'abus. Nou n'a rein sans peine, pon m&ecirc;me l'ieau d'la fontaine.</P>
<P>R&egrave;gl'ye duthe, mais d&eacute;r&egrave;gl'ye n&eacute; duthe pas. S'i' n'y'avait pon d'rente &agrave; vendre n'y'en &eacute;thait pon d'acat&eacute;e. N'faut pon s'fier sus les souliers des morts.</P>
<P>A janne souothis vi&egrave;r cat. Eune souothis tchi n'a qu'un creux est bein vite attrap&eacute;e. L&eacute; tchian tchi va sans &ecirc;tre &icirc;nvit&eacute; &egrave;rveint sans d&icirc;nner. L&eacute; chein tchi n'a pon d't&ecirc;te n'a pon qu' faithe d&eacute; chap&eacute;. Faute d&eacute; tr&eacute;pid, trais pi&egrave;rres peuvent faithe. L&eacute; chein tch'aime sa maiethon rapporte branque et t&icirc;thon. Ch'n'est pon atout du vinnaigre qu&eacute; nou-s-attrape des mo&ucirc;ques.</P>
<P>H&eacute;las, y'en a acouo tout pliein, d&eacute; ches bouons vi&egrave;rs ditons, des cheins qu&eacute; nou fait s&egrave;rvi &agrave; <a href="st_ouen.html">St. Ou</a>, d'aut's &agrave; <a href="grouville.html">Grouville</a>, d'aut's &agrave; La Mouaie, &agrave; Faldou, &agrave; <a href="la_trinnete.html">La Trinnet&eacute;</a> et par ailleurs. Mais d&icirc;thons, tout trist&eacute;ment, qu&eacute; la grand' partie sont &agrave; ch't heu oubli&eacute;s d&eacute; pus en pus et d&eacute;vant bein d's ann&eacute;es il' &eacute;thont tous dispathu comme l&eacute; restant des choses et traditions J&egrave;rriaises.<P>
&nbsp;<p>

<P><i><a href="lemaistre.html">FLM</a></i></P>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="ditons.html">Tchiques ditons en J&egrave;rriais</a><p>
<li><a href="acouodit.html">Acouo des ditons J&egrave;rriais</a><p>

<li><a href="hasdit.html">Un diton au h&acirc;sard</A><p>
<li><a href="ditjour.html">L&eacute; diton du jour</a><p>
<li><a href="ditongdf.html">Acouo des ditons</a><p>
<li><a href="ditonsme.html">Tchiques ditons entouor l&eacute; temps et la m&eacute;</a><p>
<li><a href="ditons_mangi.html">Tchiques ditons entouor l&eacute; mangi</a><p>
<li><a href="1000ditons.html">Mille Ditons en J&egrave;rriais</a><p>
<li><a href="dictjer.html">Dictons Jersiais</a><p>
<li><a href="dictons_caton.html">Dictons de Dame Caton</a><p>
<li><a href="diton08.html">Dictons, Bon Mots, Proverbes, etc. en Patois</a><p>
<li><a href="dit1903.html">Tchiques vi&egrave;rs ditons</a><p>
<li> <a href="ditons_collas.html">Eune collection d'ditons</a><p>
<li><a href="ditons_noms.html">Des ditons auve des noms</a><p>

</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
