<HTML>
<HEAD>
<TITLE>How Lonore and Mamma went to the Show</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Lonore and Mamma went to the Show</h2></font></center><p>
<br/>

Abon d'gens s'd&egrave;stou&ocirc;nites a r'gard&eacute; quand j'entr&icirc;mes au Show d'Vol&acirc;lle, Lon&ocirc;re et m&eacute;, la s'maine pass&eacute;e; et y'en eut qui s'qu&acirc;rites pour nos laissi mont&eacute; sus la Strade - y pensaient que ch'tait m&eacute; qu'allais d'livr&eacute; les prix. A vrai dithe, j'pathaisa&icirc;mes pon tant pi&eacute;the, ma fille et m&eacute;! Lon&ocirc;re sustout! ov san chap&eacute; a rouoges plieummes, les pus hautes que j'p&ucirc;mes trouv&eacute; en ville - san neu fro d'verte sou&eacute;e ove quatr' rangies d'jodrins a l'entou, et la chaine de montre a Piteur pour faithe un brac'let. J'n'e&ucirc;mes pon l'temps d'faithe pus d'un d'mi&eacute; tou du Marchi qu'y'avait d&eacute;ja chinq ou six jeunes messieux a nos siethe en se d'mandant que ch'tait qu'ches dames la.<br/>
<br/>
&quot;Ch'est des Dgernesiaises,&quot; disait y'un. &quot;Nouffet! s'fit un autre; ch'est la fille du manadjeur d'la Dairy.&quot; &quot;Tchi niollin! s'fit yun qu'avait eunne rosette a sa boutounniethe, j'sis seux d'av&eacute; veu chutte d'mou&egrave;zelle la a Pliamus; ch'est la fille d'un offici d'navithe-de-dg&egrave;rre.&quot; tandi que l'preumi qu'avait p&acirc;sl&eacute; dit qui s'n'allait d'mand&eacute; au President d'la Soci&eacute;t&eacute; si j'ta&icirc;mes pon d'la djingue du Gouverneux. &quot;Craule un mio tan fro par driethe&quot; que j'dis a Lonore, nou nos r'merqu&eacute;, et j'continuimes a nos proumn&eacute; up-an-down.<br/>
<br/>
B&eacute;tot, ne v'la Moussieu Labey qui s'en vint a not' rencontre ov san chap&eacute; a sa main. &quot;Bonjous, Madame Pain: Bonjour Miss Pain; qui dit en offrant l'bras a Lonore. Souhait-ous que j'vos poumenne au-touore du show?&quot; J'clyinti a Lonore d'av&eacute; a prendre san bras; et nos v'la, tou&ocirc;s les tr&egrave;s, a examin&eacute; pigeons, poules, et canariens - les jeunes messieux (y'en avait bi huit ou djix achteu) nos si&#375;zaient par dri&eacute;the.<br/>
<br/>
<img src="co.jpg" WIDTH=144 HEIGHT=195 align="right" alt="un co">
&quot;Estes-ous pour la volalle? Madame Pain; me d'mandi Moussieu Labey, et Miss Pain &egrave;seve t'alle des canariens? Car y'a du chou&egrave;x ichin; et j'peux vos montr&eacute; des poules de toute preumi&eacute; qualit&eacute;.&quot; N'en v'chin yeunne (ou nos vint de Gernezi, et san propri&eacute;taithe en r'fuse tchinze louis) par exemplye, qu'est r'noum&eacute;e pour ses gros oeus: quand ou s'y met pour de bon, ou pond tr&egrave;s jours de siette; ses tr&egrave;s oeus pessent jommais mains d'eunne livre, et ou s'r'pose l'restant d'la s'maine pour r'qu&eacute;manchi l'D&icirc;nmanche.&quot;<br/>
<br/>
&quot;Aimous les poules p&icirc;l&eacute;es? N'en v'chin des Houdans qu'ont un tun sus la t&ecirc;te: ch'est la miyeuthe a manji au fou ov tout pien d'gr&eacute;ev&eacute;. Ches grosses jaunes l&agrave;, ch'est des orpingtons. Y f&ucirc;tes invent&eacute;es par un Moussieu Buff qui mint d'soeux d'r&egrave;t&eacute; a cou&eacute; souos eunne pie; il en sorti un ou&eacute;z&egrave; qui fut accoupli&eacute; ov un vert p&eacute;rrot: l's'oeux futes mins a cou&eacute; souos eunne cauque-suothie - et il en sorti des poules coumme ou viyis l&agrave;, ma chiethe Madame Pain!&quot;<br/>
<br/>
&quot;Ch&egrave;s gros pigeons ichin, nou l's'appele des 'tembleurs' pasqu' quand nou les met a tchuithe, y faut les stoff&eacute; ov pien un teumbleur de cliou d'girouffe: tandi qu'ch&eacute;s chin s'app&egrave;lent des 'carrier pigeons,' parce qu'l'houmme qui les inventi s'rompi l'co en allant d&egrave;snichi un nid dans eune carriethe.&quot;<br/>
<br/>
Y'avait achteu pus d'tchinze a 20 hoummes a bourdounn&eacute; autouore de nous; a offri lus catalogue a Lonore, a lis d'mand&eacute; s'oul &icirc;thait ov yeux b&eacute;the du t&eacute;e tandi que j'continuais a m'proumn&eacute; ov Moussieu Labey; que j'pensi qu'il 'tait temps d'm'en mesl&eacute;. Et pis, je n'viyais pon pourtchi qu'Lonore s'sait a perdre san temps a niollin&eacute; ov du monde san sav&eacute; s'ils 'taient d'mathiage. Chest-tan-tchi, j'inviti Moussieu Labey a v'n'&eacute; bethe du t&eacute;e ov nous et nos dithe tchiq' chose de ch&eacute;s gens la. J'nos assievimes a eunne petite tabye je qu'mandi du t&eacute;e et d'la gache; et quand j'eus dit a Lonore que ch'tait perdre san temps qu&eacute; d'pasl&eacute; a des gens qu'&eacute;taient deja offuche engagis, et qu'en tout cas y faudrait sav&eacute; tchi lieu d'tchulte y frequantaient d'vant que d'les laissi apprechi d'nous. Moussieu Labey nos renseignit sus abon des siens qu'&eacute;taient l&agrave;. De toute la djingue, n'y'en avait qu'tr&egrave;s qui pouorraient nos faithe. Yun, un jeunne maigre, qui joue l'orgue dans eunne chapelle, a la campanne et travalle dan eunne banque: un autre gros court en castchette, qu&eacute; s'n' onclye a un run a Terreneuve; et un houmme mathi&eacute; de tchi la femme est bin avanchie dans la consumption - nou pourrait attendre tchiq mais pour ch'tisla si n'y'avait qu'a. Mais ch'n'est pon qu'y'a presse! Achteu qu'oul a san neu fro et qu'ou prend des lecons pour all&eacute; sus rouollettes a <a href="painolympia.html">Olympia</a>, Lonore, ma fille, n'rest&eacute;tha pon a paitres &eacute;s coucous.<br/>
<br/>
Mais coumme Moussieu Labey nos en apprint long sus les diffethentes sortes de poules! Tchi dommage qui s&eacute; sait tant pressi a s'mathi&eacute;! Lonore et li sont quazi d'la meme talle - a tchiq' chose pr&egrave;s.<br/>
<br/>
<i><a href="brambilo.html">Laiz&eacute; Pain</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painshow3.html">Miss Lon&ocirc;re goes to the Show</a><p>
<li><a href="painflowershow.html">The ladies Pain go to the flower show</a><p>
<li><a href="painexhibition.html">The Pains visit the Exhibition</a><p>
<li><A HREF="nickless.html">Nickless et ses Poules</A><p>
<li><A HREF="nospoules.html">Nos poules</A><p>
<li><a href="vierco.html">Not' Vier Co</a><p>
<li><P><A HREF="coco.html">Cocolincheux</A></P>
<li><a href="cocolincheux.html">Le Co-co-lincheux</a><p>
<li><a href="cockfight.html">A Cockfight and its Moral</a><p>
<li><a href="glinnes.html">Une tchestchon d'Glinnes et d'Cocos</a><p>
<li><a href="endisgrace.html">En Disgr&acirc;ce</a><p>
<li><a href="pmpoules.html">Les poules &agrave; la Merrienne</a><p>
<li><a href="painfunction.html">How the Ladies Fared at the Function</a><p>

<li><a href="cahouain_cos.html">Les c&ocirc;'s d'la Mouaie</a><p>
<li><a href="crufts1909.html">Crufts 1909</a><p>
<li><a href="expomousses.html">Une exposition d'mousses</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
