<HTML>

<!-- Mirrored from members.societe-jersiaise.org/geraint/jerriais/gdfnoue1971.html by HTTrack Website Copier/3.x [XR&CO'2014], Tue, 15 Jul 2025 13:59:10 GMT -->
<HEAD>
<TITLE>Nou&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nou&eacute;</h2></font></center><p>
<img src="noue/bouan_noue.jpg" width="493" height="300" alt="" title="" align="right" />
<font size="-1"><i>San Antonio, Texas,</i><br/>
<i>U.S.A.</i><br/>
<i>L&eacute; 11 d&eacute;zembre, 1971.</i><br/></font>
<br/>
Moussieu l'R&eacute;dacteu,<br/>
<br/>
N&eacute; r'v&eacute;ch&icirc;n Nou&eacute; tch'appr&eacute;che, et d&eacute;pis qu&eacute; j'sis trop liain d'J&egrave;rri pour pouver ch&acirc;tchi d'main auve mes anm&icirc;ns en lus souhaitant un Bouan Nou&eacute; quand l'jour veindre, et embraichi en m&egrave;me temps les danmes et d'moua&icirc;selles souos la touffe d&eacute; dgi pendue en d'ssous d'la porte en entrant, j'prends ch't occ&acirc;sion d'vouos souhaiter, par &ecirc;crit, Moussieu l'R&eacute;dacteu, et &agrave; touos vouos lecteurs et &agrave; m's anm&icirc;ns, un raide Bouan Nou&eacute; et eune Nouvelle Ann&eacute;e tchi vouos apport&eacute;tha les choses qu'ou pouorriez d'sither pour vous-m&egrave;mes, et qune bouanne sant&eacute; et tout pliein d'bonheur et d'prosp&eacute;thit&eacute;!<br/>
<br/>
Ch't ann&eacute;e n'est pus d'longue duth&eacute;e. Pour nous, en Am&eacute;thique, ou n'nouos a pon 'couo apport&eacute; la paix, mais j'avons un Pr&eacute;sident tch'est &agrave; &ecirc;prouver raide &agrave; nouos l'apporter. I' n'y a pon d'doute qu&eacute; si ch'tait nouos chefs d'arm&eacute;es d't&egrave;rre, des airs et d'la m&eacute; tch'avaient l'autorit&eacute;, y'a longtemps qu'chutte dg&egrave;rre d&eacute; Viet-Nam es'sait finnie, mais quand ch'est les <a href="votevoc.html">politiciens</a> tchi c'mandent i' n'y a pon d'accord, sustout quand l'Pr&eacute;sident n'est pon du m&egrave;me parti politique comme l&eacute; Congr&egrave;s quand i' fait tchiquechose, et il est crititchi s'i' n'fait pon au go&ucirc;t des S&eacute;nateurs du parti contraithe! &Agrave; m'n id&eacute;e, l&eacute; syst&egrave;me parl&eacute;mentaithe Angliais est bein pus logique. Au mains,l'Preunmi&eacute; Minnistre Angliais a l'support d&eacute; san parti.<br/>
<br/>
La dg&egrave;rre Arabe-Isra&euml;lite n'est pon 'couo finnie ni n'tout, et y'&eacute;tha p't &ecirc;t' acouo du feu d'satchi d'vant qu&eacute; l's Arabes r&ecirc;al&icirc;sent qu'<a href="gdfisrael.html">Isra&euml;l</a> n'est pon a&icirc;si &agrave; d&ecirc;truithe!<br/>
<br/>
La tchestchion d'expl&ocirc;sion d'popul&acirc;tions est acouo sus l'tapis par ich&icirc;n, et il est &agrave; noter qu&eacute; l'drein r&eacute;censement nouos donne eune addition tchi met l'total d'habitants &agrave; pus d'deux chents millions. Ch'est seux qu&eacute; L's <a href="etatsunnis.html">&Ecirc;tats-Unis</a> et La <a href="gdfruss.html">Russie</a> s'en vont continnuer l'explor&acirc;tion d'l'espace et des plian&egrave;tes. La Russie pour objet p&ucirc;t&ocirc;t militaithe et l'Am&eacute;thique en veue d'les colon&icirc;ser dans un av'n&icirc;n qu&eacute; j&eacute; n'v&egrave;rrons pon nouos-m&egrave;mes, mais tch'est eune possibilit&eacute; pour les g&eacute;n&eacute;th&acirc;tions &agrave; v'n&icirc;n. I' s'pou&ocirc;rrait, &eacute;tout, qu&eacute; l'affaithe d&eacute; trop d'popul&acirc;tion dans l'monde es'sa r&eacute;solue par la destruction des peupy'yes s'il arrive eune dg&egrave;rre &quot;nucl&eacute;aire&quot;. Esp&eacute;thons qu&eacute; telle catastrophe n'arrivetha pon - y'&eacute;thait pus d'aventuthe &agrave; viagi &egrave;s aut' plian&egrave;tes qu&eacute; d'&ecirc;t' fricachis en vie sus chutte t&egrave;rre!<br/>
<br/>
L'Assembli&eacute;e des N&acirc;tions Unies n'a pon 'couo r&ecirc;ussi &agrave; uni les n&acirc;tions et &ecirc;tablyi la paix sus la t&egrave;rre. Y'a tant d'jannes n&acirc;tions tchi s'disent &icirc;nd&eacute;pendantes mais tchi sont en v&eacute;thit&eacute; des dictatuthes et tchi votent d&eacute; chu c&ocirc;t&eacute;-l&acirc;, qu&eacute; j'sommes tr&eacute;jous appel&eacute;s &quot;&Icirc;mp&eacute;rialistes&quot; ouaithe qu&eacute; ch'est l'pus souvent les sou et l'sou&ocirc;tchein d'l'Am&eacute;thique et d'l'Angli&eacute;t&egrave;rre tchi les gardent en vie! Quandtchi qu'j'allons vaie la Justice couronn&eacute;e? Enf&icirc;n, i' patha&icirc;t qu'L'Assembli&eacute;e des N&acirc;tions Unies vaut la peine d&eacute; continnuer pour l'amour d&eacute; donner eune chance &egrave;s n&acirc;tions d&eacute; s'entre-chicangni l&agrave;, &agrave; la pliaiche d&eacute; s'entre-capuchi sus un camp d'bat&acirc;le!<br/>
<br/>
Comme Nou&eacute; est la f&ecirc;te d&eacute; la na&icirc;ssance du Pr&icirc;nce d&eacute; la Paix, n&eacute; v'ch&icirc;n l'temps d'&ecirc;prouver &agrave; l'&ecirc;tablyi. La preunmi&eacute; chose &agrave; faithe d&eacute; chu c&ocirc;t&eacute;-l&agrave; est d'l'&ecirc;tablyi entre les travailleurs et l's &icirc;ndustries pour emp&ecirc;chi les gr&egrave;ves tchi n'finnissent pon par r&eacute;soudre autcheune chose. &Agrave; m'n id&eacute;e, un bouan c'menchement  es'sait d'p&acirc;sser eune louai pour les aboli, et &ecirc;tablyi un sust&egrave;me arbitral. Un sust&egrave;me d&eacute; m&egrave;me d&eacute;v'thait valer la peine d'&ecirc;prouver pour asse&ucirc;ther l'bein-&ecirc;tre des travailleurs. L'arbitr&acirc;tion pouorrait s'faithe sans la p&egrave;rte des jours d&eacute; travas tch'i' n'ratrappent janmais du point d'veue finnancyi viyant qu'les pus hauts gages tchi gangent sont enga&ucirc;m&eacute;s patr la renchi&eacute;the d&eacute; la vie tch'est l'r&ecirc;sultat d'ches pus hauts gages-l&agrave;!<br/>
<br/>
Tch'est tchi vouos pend sus la t&ecirc;te en J&egrave;rri dans la Nouvelle Ann&eacute;e tch'est sus l'pas d'porte? L&eacute; Bouan Dgieu est l'arbitre d'nouos destinn&eacute;es, et i' n'y a qu'Li tchi l'sait. Ch'est seux tch'I' n's'en va pon nouos l'dithe car I' nouos a donn&eacute; l'pouver d'd&ecirc;terminner nouot' mode d&eacute; vie et, si p&ocirc;ssibl'ye, amender l'&ecirc;tat d'nouos vi&egrave;rs jours et nouos m'ner &agrave; eune heutheuse destinn&eacute;e auve l&eacute; p&acirc;ssage du temps, et au Paradis aupr&egrave;s l'tr&eacute;pas!<br/>
<br/>
Ch'est seux qu&eacute; l't&icirc;ntamarre du tourisme s'en va continnuer l'&ecirc;t&eacute; tchi veint, mais j'trouvethai la paix au M&eacute;nage &egrave;s Feuvres &agrave; <a href="st_ouen.html">St. Ou&euml;n</a> si l'Bouan Dgieu m'pr&ecirc;s&egrave;rve pour m'y r'trouver, et quand j'vai l't&icirc;ntamarre &agrave; l'entou d'm&eacute; ich&icirc;n, et la violence et les meurtres et la tue&ucirc;thie dans les routes par l&eacute; nombre excessif d&eacute; motos par les c'm&icirc;ns, v'la tch'i' m'fait penser tch'i' y'a des choses acouo pi&eacute;thes qu&eacute; l'tourisme! Y'a quand-m&egrave;me eune chose qu&eacute; j'voudrais vaie en J&egrave;rri en 1972. Ch&eacute; s'sait d'tchitter &agrave; couvri la belle campangne d&eacute; ma&icirc;sons ou aboli les conditions tchi p&egrave;rmettent &egrave;s travailleurs d'hors-pays d&eacute; l's otchuper ieux-m&egrave;mes au d&ecirc;pit des vrais J&egrave;rriais, vi&egrave;rs ou jannes, tch'en ont b&eacute;soin?<br/>
<br/>
Pi&ecirc;sse la Nouvelle Ann&eacute;e vouos apporter l'bonheur &agrave; tous, et la paix sus toute la t&egrave;rre!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="noue/bouannoue.html">Bouan Nou&eacute;!</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
<li><a href="gdfcomplyiments.html">Comply&icirc;ments d'la saison!</a><p>
<li><a href="gdfcomplyiments1968.html">Les comply&icirc;ments d'la saison</a><p>
<li><a href="gdfcriernoue.html">All'-ous crier Nou&eacute;?</a><p>
<li><a href="gdfnoue1948.html">Les d'vis du Bouan'homme George</a><p>
<li><a href="gdftruncer.html">&Agrave; forche d'truncer, Nou&eacute; veint et s'en va!</a><p>

<li><a href="gdfnoue1974.html">Bouan Nou&eacute;!</a><p>
<li><a href="gdfnouvelan1947.html">Les d'vis du Bouan'homme George</a><p>
<li><a href="gdfnoue1976.html">Nou&eacute;</a><p>
<li><a href="gdfnoue1947.html">Les d'vis du Bouan'homme George</a><p>
<li><a href="noue/gdfnoue3.html">Les d'vis du Bouan'homme George</a><p>
<li><a href="gdfreunminnant2.html">En reunminnant</a><p>
<li><a href="gdfnoue.html">Nou&eacute;</a><p>
<li><a href="gdfnoue1970.html">Nou&eacute;</a><p>
<li><a href="noue/gdfnoue4.html">Nou&eacute;</a><p>
<li><a href="gdfnouvelan.html">L&eacute; Nouvel An</a><p>
<li><a href="gdfsouhaits.html">Souhaits d'nouvelle ann&eacute;e</a><p>
<li><a href="gdfnouvelleannee.html">La Nouvelle Ann&eacute;e</a><p>
<li><a href="gdfresolutions.html">R&ecirc;solutions d'Nouvel An</a><p>
<li><a href="gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>

<li><a href="noue/romeril.html">Romeril</a><p>

<li><a href="painfestivities.html">Moralisings on the Seasons Festivities</a><p>
<li><a href="noue/mangeaille.html">La mangeaille d&eacute; Nou&eacute; d'aut'fais</a><p>

<li><a href="cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>
<li><a href="nativite.html">Eune pi&egrave;che d&eacute; Nativit&eacute;</a><p>
<li><a href="noue/partya2k.html">Nou&eacute; 2000 - L'Assembli&eacute;e d'J&egrave;rriais</a><p>
<li><a href="noue/index.html">La nativit&eacute; clyiquabl'ye</a><p>
<li><a href="noue/vraimessage.html">L&eacute; vrai message de Nou&eacute;</A><p>
<li><a href="noue/podin2.html">L&eacute; Pod&icirc;n d'Nou&eacute;</a><p>
<li><a href="noue/menpodin.html">Men podin d'Nou&eacute;</a><p>
<li><a href="dinednoue.html">San Din&eacute; d'Nou&eacute;</a><p>
<li><a href="cartes_noue.html">Les Cartes d&eacute; Nou&eacute;</a><p>
<li><a href="noue.html">Un Bouan Nou&eacute;</a><p>
<li><a href="raidenoe.html">Un raide bouon No&euml;</a><p>
<li><a href="notnoe.html">Not' No&eacute;</a><p>
<li><a href="papanoe.html">Quand Papa No&euml; veindra</a><p>
<li><a href="samdi.html">L'Samdi d'Nou&eacute;</a><p>
<li><a href="noue1938.html">&Agrave; touos nos Membres et nos Anm&icirc;ns</a><p>
<LI><A HREF="noue_portraits.html">Des portraits pouor Nou&eacute;</A><p>
<li><a href="noue/cauche.html">Tch'est qu'i' y'a dans les cauches d&eacute; Nou&eacute;?</a><p>
<li><a href="dgi.html">J't'embraich'chai souos l'dgi</a><p>
<li><a href="nightbeforechristmas.html">La S&egrave;rvelle d&eacute; Nou&eacute;</a><p>
<li><a href="noue/noue_langlois.html">Nou&eacute;</a><p>
<li><a href="noue/noue_en_jerri.html">Nou&eacute; en J&egrave;rri</a><p>
<li><a href="noue/noue_muchis.html">Bouan Nou&eacute;! - des mots muchis</a><p>
<li><a href="noue/noueqz.html">Bouan Nou&eacute;!</a><p>
<li><a href="noue/cliementdcaen.html">Nou&eacute; siez Cli&eacute;ment d'Caen!</a><p>
<li><a href="pmproblemes.html">Des probl&egrave;mes au Port&icirc;nf&eacute;</a><p>
<li><a href="noue/noue2014gj.html">J'sis gr&eacute;e pouor Nou&eacute;</a><p>
<li><a href="viernoue.html">L'Vi&egrave;r Nou&eacute;</a><p>
<li><a href="gdfthanksgiving.html">Actions d&eacute; Gr&acirc;ces</a><p>
<li><a href="lettrejerriaise24.html">La Lettre J&egrave;rriaise</a><p>
<li><a href="samdidnoue.html">Le Sam'di d'Nou&eacute;</a><p>
<li><a href="farcednoue.html">La farce d'Nou&eacute;</a><p>
<li><a href="noue/servelle2016.html">La S&egrave;rvelle d&eacute; Nou&eacute; 2016</a><p>
<li><a href="noue/noue2016gj.html">L&eacute; 25 d'D&eacute;zembre 2016</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfnoue1971.html by HTTrack Website Copier/3.x [XR&CO'2014], Tue, 15 Jul 2025 13:59:10 GMT -->
</HTML>

