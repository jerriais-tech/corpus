<HTML>
<HEAD>
<TITLE>Gibraltar</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Gibraltar</h2></font></center><p>

L&eacute; 18 d&eacute; mar nouos trouvit dans la cauchie &agrave; Gibraltar. L&agrave;, j'passis man temps &agrave; vaie d's anm&icirc;ns qu'j'avais rencontr&eacute; &agrave; Florence, en Italie, en 1950, o&ugrave;-est tch'il' 'taient &agrave; passer lus leune d&eacute; myi. Il' ont trais &ecirc;fants &agrave; ch't heu, et lus deux gar&ccedil;ons sont &agrave; l'&ecirc;cole en Angli&eacute;t&egrave;rre. Et pis j'passis tchique temps dans la belle Cath&eacute;drale Anglyicane d&eacute; La Sainte Trinit&eacute;. L&agrave;, j'rencontris un Minnistre Dg&egrave;rn&eacute;siais, l&eacute; R&eacute;v&eacute;rend Giles, tchi fut &ecirc;l'v&eacute; dans la congr&eacute;gation d'l'&Eacute;glyise d&eacute; St. Stephen's d&eacute;vant aller au College d&eacute; Kelham en Angli&eacute;t&egrave;rre, o&ugrave;-est qu&eacute; l'R&eacute;v&eacute;rend Hibbs, aut'fais Recteu d'La Trinn't&eacute; en J&egrave;rri, appr&icirc;ns sa th&eacute;ologie.<br/>
<br/>
Comme j'avais d&ecirc;j&agrave; visit&eacute; Gibraltar, j&eacute; n'tais pon &icirc;nt&eacute;r&ecirc;ssi &agrave; vaie les tonnelles et fortifications (autant comme i' vouos en montrent!), mais j'allis r'vaie l'ancien p'tit ch&icirc;nm'tchi&eacute;the just&eacute;ment en d'houors d&eacute; la ville, o&ugrave;-est qu'un tas des mat'lots et soudards tu&eacute;s &agrave; la bat&acirc;lle d&eacute; Trafalgar en 1805 sont ent&egrave;rr&eacute;s. J'&egrave;rgardis sus les tombieaux pour vaie si j'y trouv'thais des noms J&egrave;rriais. J'en trouvis deux tchi pouorraient &ecirc;t' J&egrave;rriais ou Dg&egrave;rn&eacute;siais - l&eacute; Lieut'nant-Commandeur George Le Blianc, de la brig H.M.S Fearless (s&eacute;pultuthe No. 137), et l'Cap'taine J.B. Manoury, du 35me. R&eacute;giment (S&eacute;pultuthe No. 113). Dans chu cas-ch&icirc;n, les chiffres 1771-1809 aupr&egrave;s san nom pouorraient montrer qu&eacute; l'cap'taine Manoury n&eacute; fut pon tu&eacute; &agrave; Trafalgar, et tch'i' mouothit &agrave; l'&acirc;ge d&eacute; 38 ans. I' n'y avait rein tchi montrait l'&acirc;ge au Sieur Le Blianc.<br/>
<br/>
Gibraltar - l&eacute; rotchi a deux mille et d'mi d'long et 1,400 pids d'haut - est si bein connu qu&eacute; j&eacute; n'm'en vais pon entanmer s'n histouaithe, mais en conv&egrave;rsation auve l&eacute; Sieur Garcia, l'anm&icirc;n qu'j'allis vaie, un homme tch'a eune grand' boutique dans la ville, i' m'dit qu'les conm&egrave;r&ccedil;ants et les gens d'bein, et touos l's ouvriy&egrave;rs d&eacute; bouanne &egrave;rnomm&eacute;e &agrave; Gibraltar, forter&ecirc;sse Anglia&icirc;che d&eacute;pis 1704, ont crainte qu&eacute; l's Angliais, si g&eacute;n&eacute;theux et pr&ecirc;ts &agrave; r'donner tout ch'tch'il' ont gangni atout tant d'peine, pouorraient &ecirc;t' b&ecirc;tes assez d&eacute; r'donner Gibraltar &agrave; l'Espangne, tch'est &agrave; prandre avantage d's &ecirc;v&egrave;nements d'nouos jours pour d&eacute;mander pour, viyant qu'ch'est partie d'san pays. Si ch'la s'arrivait, disent-i', la pauvr&eacute;t&eacute; et l'gouv&egrave;rn&eacute;ment d'chu pays-l&agrave; apport&eacute;thaient la m&icirc;ns&eacute;the &agrave; la population d&eacute; 21,000 habitants, et la banqueroute &egrave;s conm&egrave;r&ccedil;ants! Faut esp&eacute;ther qu&eacute; lus crainte n&eacute; s'sa janmais justifi&eacute;e!<br/>
<br/>
<i><a href="lefeuvre.html">George d'La Forge</a></i><br/>
<i>20/11/1964</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="redonde4.html">Redonde</a><p>

<li><a href="redonde6.html">Redonde</a><p>
<li><a href="redonde7.html">Redonde</a><p>
<li><a href="redonde8.html">Redonde</a><p>

<li><a href="gdfafrique.html">En Afrique</a><p>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdf_enrussie1.html">George d'la Forge en Russie 1</a><p>
<li><a href="gdf_enrussie2.html">George d'la Forge en Russie 2</a><p>
<li><A HREF="gdf_enrussie3.html">George d'la Forge en Russie 3</A><p>
<li><A HREF="gdf_enrussie4.html">George d'la Forge en Russie 4</A><p>
<li><A HREF="gdf_enrussie5.html">George d'la Forge en Russie 5</A><p>
<li><a href="gdfruss.html">George d'la Forge p&acirc;le d'la Russie</a><p>
<li><a href="gdfegypte.html">George d'La Forge en &Ecirc;gypte</a><p>
<li><a href="gdfsoudards.html">Les soudards</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

