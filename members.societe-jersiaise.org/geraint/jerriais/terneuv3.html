<HTML>
<HEAD>
<TITLE>Notre Johnny est ervenu d'Terreneuve</TITLE>
<META  name="keywords" content="JÃ¨rriais, language, langue, Newfoundland">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Notre Johnny est ervenu d'Terreneuve</h2></font></center>.<p>
<CENTER><TABLE><TR><TD>
Ma vieille Souky, ma belle Souky, ma chi&egrave;the petite Souky,<br>
Tueais fra&icirc;che comme eunne rose et comme n'ou dit ouquo la jos s&ccedil;ouos l'y&iuml;,<br>
Yia si longtemps qu'jein t'avais veue, t'ervais m'fait grand pia&iuml;zi,<br>
Ma pouore vieille garse, ma nob&iuml;eye, ma chi&egrave;the petite Souky.<p>

Dit m&eacute; &ecirc;stche bein vrai que tan fils, tan Johnny, est ervenu d'Terreneuve?<br>
Ta t'y apportet d'la mouothue, des nos, des &eacute;thans avec des oeuvres?<br>
H&eacute;las!! combein qu'jaime tout chonna, j'sais bein contente d'en av&eacute;.<br>
Crait tu qui m'en vendret? fait m&eacute; l'pi&acirc;izi d'ly d'mand&eacute;.<p>

Ou bein si tu m'einviteais t'chique s&eacute;theais &agrave; b&egrave;the du teais,<br>
Tu pouorrais nos en donn&eacute; eun fricot, et d'm&ecirc;me je pouorrais l'vais.<br>
Sans doute qu'il est bein pus pi&ecirc;sant et qu'il a bein grandit.<br>
Dit m&eacute;, l'erconnaissais tu? d' pis l'temps qui tet hors, il a deu changit.<p>

Fait y toutes sortes de p'tits teurs? comme y y'ien a qui font.<br>
Fait y la me&icirc;ne qu'il a oubliyiet l'Jerriais? conte le m&eacute; tout au long,<br>
O&ugrave; bein a t'y asseais d'esprit; pour n'av&eacute; pas d'ordgi,<br>
Et pour que parmi les villeais y'n se faitche pas motchi.<p>

Est t' y v'nu avec eunne ronde castchi&egrave;the faite avec d'la pai d'ourse?<br>
Et eunne grande k&acirc;zaque bein d'oubi&eacute;e avec eun collet qui r'trousse.<br>
A t'y de chest braies qui sont courtes boutonneais s&ccedil;ouos le j'nou?<br>
Et d'chest haoutes bottes, et des "gaiters" qui sont s'trappeais alentou.<p>

Dit-m&eacute; a t'y cru eunne moustache? o&ugrave; p't&ecirc;tre la t'y r&acirc;zeaie.<br>
Les hommes achteu sont comme les pr&ecirc;tres; chest eunne bein dr&ocirc;le d'ideaie -<br>
D'ein gard&eacute;, ni moustache, ni barbe, ils ont l'air de "convicts".<br>
Eun homme qu'&agrave; eunne belle grande moustache trouve eunne fille bein pus vite.<p>

Pour ervenai a tan Johnny, p&acirc;sle t'y d'cherchi eunne femme?<br>
Sit&ocirc;t qu'ils ont b&acirc;ton et montre, faut allai condithe les dames.<br>
J'pense bein achteu qu'les p'tites drinettes te font divers&eacute;ment b&eacute;,<br>
Pour tan Johnny qu'est bein einstruit, y t&acirc;chont d'latrapp&eacute;.<p>

Et pis tu l's&ccedil;ait si bein comme m&eacute;, il est eun bieau gar&ccedil;on.<br>
Quand y tet p'tit, qu'il tet joli; et eunne si belle complexion.<br>
A t'y ouquo ses chveux corleais comme devant s'en all&eacute;?<br>
O&ugrave; bein les a t'y yieux coppeais si court qu'nou n'peut pas les hall&eacute;.<p>

Oh! mais jamais j'ein l'oublithait, chu chieir petit gar&ccedil;on,<br>
Quand y m'viyiait y couothait vite pour un "kiss". Oh! qui tet bon.<br>
Chest grand domage qu'il est si grand; car y r'mendonna pas,<br>
Y s'&ccedil;ait trop "shy," y sont tous d'm&ecirc;me, mais chonna n'duthat pas.<p>

J'ein s&ccedil;ait s'il est comme yieun que j'connais qu'aime eunne fille de Gouoret,<br>
Il a ideaie quand y r'veindra, d'la d'mand&eacute; - chest un secret!!<br>
Y n' est pas trop ergardant, y dit si chette l&egrave; est preinze,<br>
Qui peut tr&eacute;jous en choiesi eunne aoutre, car y sont quatorze ou t'ch&iuml;enze.<p>

Y n'peut pas &ecirc;tre trop difficile; que s&ccedil;ait eunne soeur o&ugrave; l'aoutre;<br>
Y dit qui faut qu'il en ait yieunne qui s&ccedil;ait belle et bein haoute,<br>
Et pis il aime taut la famille, chest des gens bein avnants.<br>
Y mange souvent des pommes-de-terre avec deuex-str&egrave;s &eacute;thans.<p>

Y l'zont p't&ecirc;tre yieux de tan Johnny, quand y r'vint en Jerri,<br>
De san long viage, chu pouor gar&ccedil;on, j'en avais grand pitchyi.<br>
Qu'il tet content d' &ecirc;tre ervenu vais san p&egrave;the et sa m&egrave;the,<br>
Ses fr&egrave;thes, ses soeurs, touos ses ammeins et san pouor vieir grand p&egrave;the.<p>

Ma pouore vieille garse: il est grand temps que j'men aille pr&eacute;path&eacute;,<br>
Pour man bouan homme, eun bouan fricot. Il aime eun bouan d&icirc;n&eacute;.<br>
Chest dr&ocirc;le que touos les hommes sont d'm&ecirc;me, ils aiment de "bons morceaux."<br>
Si n'ou veux les vais d'bouanne humeur; donneais lu d'bouans fricots.<p>

Si chest que la femme veut av&eacute; eunne robe o&ugrave; eun chapp&eacute;,<br>
Qu'oul ait tr&eacute;jous la tab&iuml;ye d'giernie de "nice" choses pour d&icirc;n&eacute;.<br>
J'lav&icirc;zais de faithe la m&ecirc;me chose pour d&eacute;jeun&eacute; et teais.<br>
Quand yia du bon &agrave; touos les r'pas, ne v'la chein qui lus piais.<p>

Chest pouor hommes, chnest pas &ecirc;tonnant quand y r'vaines pour lus r'pas;<br>
Y sont affameais comme des loups; l'app&eacute;tit n'lus manque pas.<br>
Si chest que l'fricot sent &agrave; bon; quand ils entre dans la maison,<br>
Lus yieux p&eacute;tilles; lus fache souorit; y disent tuaus tchique chose de bon.<p>

Et les femmes qui sont si bouannes; ont la patienche de Job,<br>
Y lus fricache du pa&icirc;son, et m&ecirc;me lus boiolle des bobes;<br>
Il est vrai qu'les femmes sont ernommeais de faithe tout en lus pouv&eacute;,<br>
Pour mettre lus homme heutheuex comme eun prince en l'y donnant eun bouan d&icirc;n&eacute;.<p>

Enfein hommes et femmes preneais m'navis,<br>
Si ou vouleais &ecirc;tre heutheurs dans chute vie,<br>
Ne gronneais pas!! siy&iuml;z tr&eacute;jous de bouanne humeur,<br>
Et sus toutes choses p&acirc;sleais tr&eacute;jous "avec douceur."<p>

&nbsp;<p>
<i><a href="georgie.html">Georgie</a></i><p>
</TD></TR></TABLE></CENTER>

&nbsp;<p>
<font size="2">
<i>Viyiz &eacute;tout:</i>
<ul>

<li><A HREF="terneuv2.html">Terreneuve</A><p>
<li><a href="terreneuve.html">Le r-tou de Phlip de Terreneuve</a><p>
<li><a href="ertou.html">L&eacute; R'tou du Terre-Neuvi opr&egrave;s san prumi viage</a><p>
<li><a href="terneuvi.html">La R'venue du Terneuvi</a><p>
<li><a href="newfsull.html">Newfoundland</a><p>
<li><a href="matelot.html">Chanson du Matelot</a><p>
<li><a href="terreneuve_valon.html">En r'v&eacute;nant d'T&egrave;rreneuve</a><p>
<li><a href="mevlo.html">M&eacute; V'lo R'v&eacute;nu!</a><p>
<li><A HREF="pequeux.html">L&eacute; R'tou du P&ecirc;queux</A><p>
<li><a href="sornet2.html">Chanson triste et sornette tragique</a><p>
<li><a href="grand.html">Le grand de si&egrave;s nous</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
