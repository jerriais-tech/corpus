<HTML>

<!-- Mirrored from members.societe-jersiaise.org/geraint/jerriais/gdfrouoyale.html by HTTrack Website Copier/3.x [XR&CO'2014], Tue, 15 Jul 2025 13:49:57 GMT -->
<HEAD>
<TITLE>La fanmeuse Rouoyale</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La fanmeuse Rouoyale</h2></font></center><p>

<font size="-1"><i>Trenton,</i><br/>
<i>Michigan, USA.</i><br/>
<i>L&eacute; 24 d&eacute; juilet, 1982.</i><br/></font>
<br/>
Moussieu l'R&eacute;dacteu,<br/>
<br/><img src="patates.jpg" width="117" height="100" alt="" title="" border="0" align="right" />
J'tais &icirc;nt&eacute;r&ecirc;ssi d'li&eacute;the, souos &quot;Meridian&quot; dans la g&acirc;zette du huit d&eacute; juilet, qu'eune danme avait p&acirc;ss&eacute; eune tch&icirc;nzaine d&eacute; jours dans eune h&ocirc;tel ou pension en J&egrave;rri mais, ouaithe qu&eacute; ch'tait dans l'temps d'la d&ecirc;fouithie, ou n'eut pon la chance d&eacute; vaie eune nouvelle patate sus la tabl'ye. Acouo pi&eacute;the, ch'tait des patates frites ou en tinne tch'&eacute;tait l'fricot du jour. Et la danme dit (en Angliais, sans doute): &quot;Tchitch'un peut-i' m'dithe pourtchi?&quot;<br/>
<br/>
Mais oui, nou peut l&icirc; dithe pourtchi. J'pou&ocirc;rrais p't-&ecirc;t' l&icirc; dithe qu&eacute; ch'est l'avarice des propri&ecirc;taithes d'h&ocirc;tels et pensions viyant tchi peuvent p't-&ecirc;t' acater des vivres en gros et en tinnes et faithe pus d'profit d'ssus, mais j&eacute; n'veurs pon les crititchi mal &agrave; propos sans &ecirc;t' seux d'man coup. Ch'est tout bouan d'critichi, mais faut pouver faithe mus. Eune ra&icirc;son tch'est p't-&ecirc;t' pus ra&icirc;sonnabl'ye et &agrave; propos est qu&eacute; l'cou&ocirc;tement d'la main-d'oeuvre a tellement ha&ucirc;chi qu&eacute; l'h&ocirc;telyi n'peut pon affa&ucirc;rder a payi assez d'empliy&eacute;s pour p'ler les patates et pr&eacute;pather les l&eacute;dgeunmes du gard&icirc;n. <br/>
<br/>
La Rouoyale est eune si bouanne et fanmeuse patate qu&eacute; nou peut comprendre qu&eacute; les touristes en ont envie quand i' vont en J&egrave;rri. La &quot;nouvelle patate&quot; est un d'lice, et m&ecirc;me les J&egrave;rriais s'en liquent les babinnes dans l'temps d'la d&ecirc;fouithie. Sabre d&eacute; bouais et pistolet d'p&acirc;nnais, j'en mang'geais un fricot &agrave; ch't heu si j'pouvais mett' la patte sus eune pann'l&eacute;e!<br/>
<br/>
Chose bein tchuthieuse ich&icirc;n en Am&eacute;thique est qu&eacute; nouos soudards pr&icirc;ndrent un tel go&ucirc;t &egrave;s patates frites quand il' all&icirc;drent &agrave; la deuxi&egrave;me grand' dg&egrave;rre en France tch'il' en voulaient quand i' r'v&icirc;ndrent. Et au jour d'anniet ch'est l'dgi&acirc;bl'ye &agrave; conf&ecirc;sser d'&ecirc;prouver &agrave; trouver autcheune aut' patate qu&eacute; des patates frites dans touos les restaurants, et m&ecirc;me dans bein d's h&ocirc;tels &agrave; mains qu&eacute; ch&eacute; s'sait eune h&ocirc;tel d&eacute; luxe ou d'preunmi&eacute; cl&acirc;sse.<br/>
<br/>
Quant &agrave; m&eacute;, ayant 't&eacute; n&eacute; dans l'pays d'la Rouoyale, pour longtemps j&eacute; r'gardais ch'l&agrave; comme eune &icirc;nsulte d&eacute; m'ouffri des patates frites &agrave; mangi dans les restaurants quand j'tais en viage ich&icirc;n auve man moto. Pour d&eacute; m&eacute;, ch'est les g&acirc;ter, les patates, d'en faithe des frites. Dans les restaurants i' continnuent &agrave; r'nouveler les p'tites badgettes d&eacute; patate dans l'huile ou la graisse dans la pe&icirc;le ou c&acirc;sstrole &agrave; m'suthe qu&eacute; les r'pas sont s&egrave;rvis, et quand veint l's&eacute; les cheinnes dans l'fond ont envolubinn&eacute; tant d'huile ou d'graisse qu&eacute; l'go&ucirc;t d'la patate a dispathu.<br/>
<br/>
Les miyeu patates Am&eacute;thitchaines veinnent d&eacute; l'&Ecirc;tat d&eacute; Idaho, mais j'n'en ai pon 'couo gou&ocirc;t&eacute; d'autchun bord tchi valent nouot' fanmeuse Rouoyale d&eacute; J&egrave;rri. J'ai 't&eacute; &ecirc;tonn&eacute; d'vaie tch'i' y'a tchiquefais des membres d's <a href="etats.html">&Ecirc;tats</a> tchi veulent faithe les f&egrave;rmi&egrave;rs en &ecirc;prouver d'aut' sortes. Quand j'dis &egrave;s f&egrave;rmi&egrave;rs de par ich&icirc;n qu&eacute; la Rouoyale a 't&eacute; tchultiv&eacute; en J&egrave;rri continuellement d&eacute;pis mil huit chent huiptante sans d&ecirc;g&eacute;n&eacute;ther, il' ont d'la peine &agrave; l'craithe.<br/>
<br/>
Quand nou veint &agrave; tout consid&eacute;ther, nou cr&eacute;thait qu&eacute; d'en donner &agrave; mangi &egrave;s touristes dans l's h&ocirc;tels et ma&icirc;sons d'pension, pr&icirc;ncipalement les &quot;nouvelles&quot; en sa&icirc;son, v'l&agrave; tchi vaudrait mus pour attriotchi les visiteurs qu&eacute; l's annonces, tchi cou&ocirc;tent eune forteune, qu&eacute; l'Conmit&eacute; du Tourisme met en Angli&eacute;t&egrave;rre et ailleurs touos l's ans. Ch'est vrai, quand nou-s-y pense, qu&eacute; l's Angliais daivent trouver ch'l&agrave; dr&ocirc;le tch'il' ont &agrave; payi la hauche pour acater les Rouoyales siez ieux en Angli&eacute;t&egrave;rre, et tch'il' ont h&acirc;te et esp&eacute;thance d'en profiter quand i' veindront en J&egrave;rri, o&ugrave;'est tch'i' sont tchultiv&eacute;es, et pis tch'i' n'en trouvent pon sus la tabl'ye dans l'h&ocirc;tel!<br/>
<br/><img src="chate.jpg" width="200" height="109" alt="" title="" border="0" align="right" />
Eune aut' chose bein &icirc;nt&eacute;r&ecirc;ssante pour m&eacute; dans la g&acirc;zette du huit d&eacute; juilet est l'portrait du <a href="chate.html">Vi&egrave;r Ch&acirc;t&eacute;</a> <a href="orgueil.html">Mont Orgueil</a> quand L's &Ecirc;tats en pr&icirc;ndrent possession d'la Couronne l&eacute; 28 d&eacute; ju&icirc;n, 1907. J'tais p&egrave;rsonnellement pr&eacute;sent et assis sus l'h&egrave;rbe en d'ssus et &agrave; c&ocirc;t&eacute; d'l'entr&eacute;e du ch&acirc;t&eacute; o&ugrave;'est qu'les c&eacute;r&eacute;monies e&ucirc;drent lieu. J'avais couochi en Ville la seurveil'ye pour prendre l&eacute; &quot;train&quot; d&eacute; bouan mat&icirc;n pour Gou&ocirc;rray et trouver eune bouanne pliaiche &agrave; m'assi&eacute;the. La Milice Rouoyale 'tait l&agrave; en grande t&eacute;nue, mais ch'tait l'ann&eacute;e en r'v&eacute;nant qu&eacute; j&eacute; d'v&icirc;ns milicien m&eacute;-m&ecirc;me. Ch'fut un bieau jour d'&ecirc;t&eacute;, et j'm&eacute; r'souveins tout-&agrave;-fait bein d'touos les d&ecirc;tails d&eacute; la c&eacute;r&eacute;monie tchi s'ensuivit, et nouot' Vi&egrave;r Ch&acirc;t&eacute; a bein m&eacute;thit&eacute; san nom ordgillieux d&eacute; Ch&acirc;teau Mont Orgueil.<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="patate.html">La Patate</a><p>

<li><a href="pmroyale.html">Merrienne et la Royale</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="tipperary.html">Dans Mes Poummes de Terre</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="potatostore.html">The Pains in a Potato Store</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pate_patate.html">D'la P&acirc;te d&eacute; Patate</a><p>
<li><a href="pmdigs.html">Ph'lip Digs His Early Patch</a><p>
<li><a href="laxton.html">Laxton's Early</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="defouithie.html">La D&ecirc;fouithie</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates5.html">Ph'lip et les patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates7.html">Les patates et les drouaits d'une femme</a><p>
<li><a href="pmpatates8.html">Les patates et l's'Etats</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrouoyale.html by HTTrack Website Copier/3.x [XR&CO'2014], Tue, 15 Jul 2025 13:49:57 GMT -->
</HTML>

