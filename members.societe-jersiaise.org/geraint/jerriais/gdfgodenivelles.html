<HTML>

<!-- Mirrored from members.societe-jersiaise.org/geraint/jerriais/gdfgodenivelles.html by HTTrack Website Copier/3.x [XR&CO'2014], Tue, 15 Jul 2025 13:51:48 GMT -->
<HEAD>
<TITLE>Des godenivelles</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des godenivelles</h2></font></center><p>

<font size="-1"><i> Fort Lauderdale, Florida,</i> <br/>
<i> U.S.A.</i> <br/>
<i> L&eacute; 17 mar, 1973.</i> <br/></font>
<br/>
 Moussieu l'R&eacute;dacteu, <br/>
<br/>
 Quandi qu&eacute; s'n homme 'tait dans la forge, Missis Pipet v&icirc;nt vaie Manman tch'&eacute;tait assise sus l'sofa &agrave; ranner eune neuve pathe d&eacute; cauches d&eacute; les mettre, qu'oulle avait finni d'ouvrer pour Papa la s&eacute;th&eacute;e d&eacute; d'vant. &quot;Bon! Ch'est vous, Missis Pipet,&quot; Manman l&icirc; dit. &quot;Assi&eacute;v'-ous dans la grand' tcha&icirc;se, don. J'sis bein contente d&eacute; vouos vaie!&quot; <br/>
<br/>
 &quot;Eh bein, Missis Le Feuvre,&quot; Missis Pipet l&icirc; dit, &quot;comme ou l'savez bein, j&eacute; n'sis pon ieune pour aller v&icirc;siter siez mes va&icirc;s&icirc;ns, mais j'sommes v&eacute;nus dans l'qu&egrave;rre pour qu&eacute; Ma&icirc;t' George y mett' eune neuve f&eacute;th&acirc;le, et m'n homme a d&eacute;cid&eacute; d'aver l&eacute; j'va f&eacute;th&eacute; en m&egrave;me temp, ch'est en tchi j'ai pens&eacute; qu&eacute; j'veindrais vouos vaie en attendant.&quot; <br/>
<br/>
 &quot;Ou-s-savez bein fait,&quot; Manman l&icirc; dit. &quot;La forge, atout la feunm&eacute;e et l'br&ucirc;l&icirc;n d'corne quand i' sont &agrave; pr&eacute;pather l'chabot au j'va pour l&eacute; neu f&eacute;, n'a pon just&eacute;ment l'odeu d'dgieau d'colongne, et ch'n'est pon eune salle d'attente conv'nabl'ye pour les femmes.&quot; <br/>
<br/>
 &quot;Ch'est vrai, quand nou-s-y pense,&quot; s'fit Missis Pipet. &quot;J'm&eacute; sis m&egrave;me d&eacute;mand&eacute;e bein des fais pourtchi qu&eacute; l's hommes aiment tant y passer lus s&eacute;th&eacute;es dans l'hiv&eacute; &agrave; la pliaiche d'&ecirc;t' au pid du feu siez lieu &agrave; garder compangnie &agrave; lus femmes!&quot; <br/>
<br/>
 &quot;Eh bein,&quot; Manman l&icirc; dit, &quot;Pour l's hommes, ch'est diff&eacute;thent. I' peuvent s&eacute; graie sans l'confort qu'eune femme appr&eacute;cyie tant. Il' ont qu&acirc;si tous 't&eacute; &agrave; <a href="gdfcote.html">La C&ocirc;te</a> &eacute;tant jannes, et pour ieux ch'est eune manni&eacute;the d&eacute; r&ecirc;union o&ugrave;'est tch'i' peuvent lus entre-ram&eacute;mouaither d'lus aventuthes dans la fraid auve les <a href="gdfrobins.html">Rob&icirc;ns</a>. Et i' n'lus en est d'rein d'donner un coup d'main atout l'gros mart&eacute; quand George est &agrave; battre des fi&egrave;rs d&eacute; tch&eacute;thues. Y'en a tch'avaient travailli dans les forges ich&icirc;n et &agrave; La C&ocirc;te d&eacute;vant lus mathier et lus mett' &agrave; f&egrave;rmer, et tchi sont contents d'pouver a&icirc;dgi &agrave; frapper en s'p&acirc;ssant l'temps. Et &agrave; m'n id&eacute;e, i' sont mus l&agrave; qu'd'&ecirc;tre &agrave; l'aub&egrave;rge. Mess Pipet y'a-t-i' 't&eacute;, &agrave; La C&ocirc;te?&quot; <br/>
<br/>
 &quot;Nann&icirc;n,&quot; s'fit Missis Pipet. &quot;Dans des temps, j'pense qu&eacute; v'la tchi li'&eacute;thait fait du bein d'&ecirc;t' duit par les Rob&icirc;ns l&agrave;-bas. Ch'n'est pon qu'ch'est un mauvais homme. J&eacute; n'peux pon m'en pliaindre. Il est bouan travailleux et i' n'est pon ivrouangne ni d&ecirc;penseux, et i' n'm'a fanmais dit un nann&icirc;n. Mais il est si dou&ocirc;le dans la ma&icirc;son qu&eacute;, dans des temps, j'en sis qu&acirc;si &agrave; but d'pacienche. <br/>
<br/>
 &quot;I' m&acirc;che &agrave; londgieu d'jour, et il est tr&eacute;jous &agrave; &ecirc;copi dans l'graie quand il est dans la ma&icirc;son. I' la&icirc;sse ses habits partout. J'ai tr&eacute;jous &agrave; p&acirc;sser man temps &agrave; r'mett' ses affaithes en pliaiche. I' la&icirc;sse ses braies sus l'but du liet. San veste et sa c&acirc;saque sont tr&eacute;jous par les c'm&icirc;ns. I' flianque des cauches sus l'plianchais dans l'mitan d'la chambre. Quand i' r'v&icirc;nt d'l'&eacute;glyise D&icirc;nmanche mat&icirc;n et tch'il 'tait &agrave; s'd&ecirc;changi pour aller r'muer les vaques, i' m&icirc;nt sa bouanne qu&eacute;m&icirc;nse sus eune tcha&icirc;se et s'assi&eacute;vit d'sus &agrave; d&ecirc;lachi ses bottes. Il env'yit sa dg&egrave;ne emp's&eacute;e dans l'pot &agrave; flieurs qu&eacute; m'm&egrave;e m'donnit pour man jour d&eacute; na&icirc;ssance l&eacute; mais p&acirc;ss&eacute;, et qu'j'ai m&icirc;ns sus l'dg&eacute;ridon en d'vant d'la f'n&ecirc;tre en attendant pour y plianter eune doubl'ye g&eacute;r&eacute;mienne qu&eacute; Mess Hubert &quot;Genteel&quot; m'a prom&icirc;nse. I' pendit san d&ucirc; chap&eacute; sus la c&acirc;rre du grand portrait d'ma grand'm&eacute;the du c&ocirc;t&eacute; d'man p'p&egrave;e, et faillit &agrave; l'abattre d&eacute; d'ssus la muth&acirc;le. <br/>
<br/>
 &quot;J'ai cli&egrave;rgi un titheux pour tch'i' pi&ecirc;sse y mett' ses dg&egrave;nes et ses mouoch&eacute;s et des p'tites affaithes d&eacute; m&egrave;me. H&eacute;las! I' faut vaie les bricoles d&eacute;dans. Y'en a d'toutes les m&eacute;thes - des clious, deux-s'trais vielles pipes tch'ont eune odeu tchi vouos fait l'ver l'tchoeu. D'la ficelle, des vielles brioches, eune vessie d'couochon tch'i' soulait faithe servi comme chipaud&eacute;. Sa Litourgie. Des boua&icirc;tes d'alleunmettes &agrave; ma&icirc;ntchi vi&egrave;des, sa bouanne montre en or, du p'tun, un morc&eacute; d'bra tch'i' fit s&egrave;rvi &agrave; &ecirc;tantchi l'sang quand i' copit l'ponchet en d'bitant un couochon pour mett' dans l'saleux l'hiv&eacute; p&acirc;ss&eacute;. San r'chu d'La Soci&ecirc;t&eacute; Agricole, des lettres d&eacute; san n'veu &agrave; La C&ocirc;te tch'il &eacute;thait deu r&ecirc;pondre y'a longtemps. Des boulets qu&eacute; l'Docteu Beinn'clift l&icirc; donnit quand il avait ma dans l'corps, eune souothitchi&eacute;the, san c&egrave;rtificat d'na&icirc;ssance, la dent tch'il eut d'&ecirc;rachie y'a ch&icirc;nq ans, un oeu d'fa&iuml;ence, un vi&egrave;r d&ecirc;m&ecirc;leux, eune p&eacute;tite boua&icirc;t&eacute;e d'baume pour mett' sus du ma, un' yi d'v&egrave;rre tch'appart&eacute;nait &agrave; san d&eacute;funt cou&ocirc;s&icirc;n tch'avait p&egrave;rdu s'n yi gauche dans eune bastaude d'&ecirc;lection viyant qu'tchique &icirc;ndividu l'avait appel&eacute; un <a href="roselouothi.html">r&ocirc;syi</a> - et Bouan Dgieu sait tchi d'autre!&quot; <br/>
<br/>
 &quot;Enf&icirc;n,&quot; Manman l&icirc; dit, &quot;I' pou&ocirc;rrait &ecirc;t' pi&eacute;the. Il a au mains l'avis d'garder tout chu but&icirc;n-l&agrave; dans l'm&egrave;me titheux. et s'i' n'vouos a janmais fit un nann&icirc;n, i' n'y a pon fort d'hommes comme li par les c'm&icirc;ns!&quot; <br/>
<br/>
 &quot;P't &ecirc;t' bein, ma f&icirc;ngre,&quot; Missis Pipet dit &agrave; Manman, &quot;et j'&eacute;thais peu faithe pi&eacute;the si j'avais mathi&eacute; un ivrouangne. Mais il est temps qu&eacute; j'm'en &acirc;ge.&quot; <br/>
<br/>
 &quot;Eh bein,&quot; Manman l&icirc; dit, &quot;n'oubliez pon d'criyer en p&acirc;ssant!&quot; <br/>
<br/>
<i> <a href="lefeuvre.html">George d'La Forge</a></i> <br/>
<i> JEP 12/4/1973</i> <br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="gdffemmes.html">Les Femmes</a><p>
<li><a href="gdfmoeurs.html">Autres temps - autres moeurs</a><p>
<li><a href="gdfauttemps.html">Aut' temps, aut' moeurs</a><p>
<li><a href="hommes.html">Les hommes - n'm'en p&acirc;lez pas </a><p>
<li><A HREF="escollyi.html">Les pouchettes d'un escollyi</A><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgodenivelles.html by HTTrack Website Copier/3.x [XR&CO'2014], Tue, 15 Jul 2025 13:51:48 GMT -->
</HTML>

