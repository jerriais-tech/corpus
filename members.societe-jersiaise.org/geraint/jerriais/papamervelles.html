<HTML>

<!-- Mirrored from members.societe-jersiaise.org/geraint/jerriais/papamervelles.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>Papa et les pus grandes m&egrave;rvelles du monde</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Papa et les pus grandes m&egrave;rvelles du monde</h2></font></center>

&#147;J'aime bein les m&egrave;rvelles, Papa!&#148; j'dis eune belle arl&eacute;v&eacute;e ensolilyie quand j't&ecirc;mes auve la fanmil'ye &agrave; eune f&ecirc;te. Papa m'avait just&eacute;ment acat&eacute; eune poutchie d'm&egrave;rvelles d'eune st&acirc;lle.<br>
<br>
&#147;Bein seu, man p'tit,&#148; m'dit Papa &agrave; trav&egrave;rs eune bouochie d'm&egrave;rvelle, car il en avait eune poutchie, li &eacute;tout. &#147;Touos les J&egrave;rriais aiment les m&egrave;rvelles. Mais ches m&egrave;rvelles n&eacute; sont pon aussi grandes qu'les cheinnes qu&eacute; j'mangis quand j'travaillais en Afrique dans ma jann&egrave;che.&#148;<br>
<br>

<a href="mervelles.html"><IMG SRC="mervelle4.jpg" WIDTH=300 HEIGHT=145 align="right" border=0 alt="les m&egrave;rvelles"></a>

&#147;Tu mangi des m&egrave;rvelles en Afrique, Papa?&#148; j'l&icirc; d'mandis, tout surpr&icirc;ns. &#147;Couquent-i' des m&egrave;rvelles en Afrique?&#148;<br>
<br>
&#147;Bein, ch'n'est pon l's Afritchains tchi mangent les m&egrave;rvelles, tu sai. Nou-fait, dans les pays d'l'Afrique, i' mangent pust&ocirc;t des steaks d&eacute; crocodile, des carp&eacute;leuses fricachies et des bourgailles d'autruche - ch'est les J&egrave;rriais en autcheune carre du monde tchi graient des m&egrave;rvelles.&#148;<br>
<br>
&#147;Tch'est qu'tu fis en Afrique, Papa?&#148;<br>
<br>
&#147;Not' bat&eacute; fut forchi d'rester au Cap pouor eune pause pouor des r'pathes, et tchiqu's'uns d'nous, les J&egrave;rriais &agrave; bord, pr&icirc;ntent eune djobbe &agrave; la campangne pouor a&icirc;dgi auve la b&acirc;tithie d'un moul&icirc;n &agrave; &acirc;rdvarque....&#148;<br>
<br>
&#147;Tch'est qu'ch'est, un moul&icirc;n &agrave; &acirc;rdvarque?&#148;<br>
<br>
&#147;Tu sai qu'un moul&icirc;n &agrave; ieau peut produithe d&eacute; l'&ecirc;lectricit&eacute;?&#148;<br>
<br>
&#147;Oui, Papa.&#148;<br>
<br>
&#147;Mais en Afrique du Sud y'a des d's&egrave;rts et i' n'y'a pon assez d'ieau pouor &ecirc;t' faite s&egrave;rvi pouor chenna et don les gens d'l&agrave;-bas avaient &icirc;nvent&eacute; l'moul&icirc;n &agrave; &acirc;rdvarque, pa'ce qu'il' avaient bein pus d'&acirc;rdvarques qu&eacute; dg'ieau.&#148;<br>
<br>
&#147;Mais tch'est qu'ch'est un &acirc;rdvarque?&#148;<br>
<br>
&#147;Ch'est eune b&ecirc;te Afritchaine auve un long, long nez et des grandes ouothelles, un mio coumme un bein p'tit &ecirc;l&eacute;phant, tchi mange des freunmions.&#148;<br>
<br>
&#147;Nou-fait, Papa, tu l'as &icirc;nvent&eacute;!&#148;<br>
<br>
&#147;Si-fait, ch'est d'la puthe v&eacute;thit&eacute;. Ches &acirc;rdvarques ont la langue longue coumme eune va&ucirc;le tch'i' font s&egrave;rvi pouor litchi les freunmions d&eacute; d'dans lus creux. Et il' aiment tant mangi les freunmions qu'les Sud-Afritchains avaient pens&eacute; au moul&icirc;n &agrave; &acirc;rdvarque pouor lus donner du pouver &ecirc;lectrique.&#148;<br>
<br>
&#147;Coumme tchi qu&eacute; chenna marche?&#148;<br>
<br>
&#147;Tu vai qu'ch'est coumme eune reue &agrave; hanmster - l&eacute; hanmster couort dans sa reue et la reue tou&ocirc;nne. Bein, i' faut penser &agrave; eune grande reue dans tchi nou met d's &acirc;rdvarques. D'vant la reue - tch'est attatchie &agrave; un g&eacute;n&eacute;thateu &ecirc;lectrique - nou pliaiche eune bo&ecirc;t&eacute;e d'freunmions. L's &acirc;rdvarques dans la reue couothent pouor happer les freunmions, la reue tou&ocirc;nnent et n&eacute; v'l&agrave; d'l'&ecirc;lectricit&eacute;.&#148;<br>
<br>
&#147;Les pou&ocirc;rres &acirc;rdvarques!&#148;<br>
<br>
&#147;Quand i' sont &ecirc;sso&ucirc;ffli&eacute;s, i' m&eacute;thitent du r'pos et eune boll&eacute;e d'freunmions, et eune aut' &ecirc;tchipe d'&acirc;rdvarques les rempliaichent. Mais en r'gardant ches &acirc;rdvarques &agrave; litchi lus babinnes auve lus longues, longues langues, v'l&agrave; tchi nos donnait, nos les J&egrave;rriais, un bou&ocirc;n app&eacute;tit. Et coumme d&eacute; ra&icirc;son don, i' nos v&icirc;nt &agrave; l'id&eacute;e d'faithe des m&egrave;rvelles. Mais nos v'l&agrave; dans l&eacute; d's&egrave;rt auve des freunmions et d's &acirc;rdvarques, mais &agrave; chent milles d'eune boutique ou d'eune f&egrave;rme. Io&ugrave; trouver l's &icirc;ngr&eacute;dgiens? Preunmi&eacute;thement j'ch&egrave;rch&icirc;nmes pouor d's oeufs. I' n'y'avait pon d'poules mais y'avait d's autruches dans l'va&icirc;thinn&eacute;. J'r&acirc;mass&icirc;nmes des oeufs d'autruche et pis j'all&icirc;nmes trouver du beurre. Bein seu qu'i' n'y'avait pon d'beurre dans l&eacute; d's&egrave;rt, mais en trouvant du lait, j'&eacute;th&ecirc;mes du beurre aupr&egrave;s un mio d'travas. J'triy&icirc;nmes un troup&eacute; d'z&egrave;bres mais l'lait d'z&egrave;bre n'tait pon bou&ocirc;n pouor l'&egrave;rchette.&#148;<br>
<br>
&#147;Pouortchi pas?&#148;<br>
<br>
&#147;M&ecirc;me ayant fait l'beurre, i' 'tait acouo r&icirc;lyi ni&egrave;r et blianc - et nou n'veurt pon des m&egrave;rvelles r&icirc;lyies. J'e&ucirc;nmes bein pus d'succ&egrave;s auve l&eacute; lait d'girafe, ouaithe qu&eacute; j'e&ucirc;nmes &agrave; construithe eune &ecirc;tchelle d&eacute; branques et d's&egrave;rpents s'tchis pouor pouver traithe les girafes.&#148;<br>
<br>
&#147;Coumme tchi qu'tu fis l'beurre, Papa?&#148;<br>
<br>
&#147;J'attatch&icirc;nmes eune tchulyi en bouais au moul&icirc;n &agrave; &acirc;rdvarques, et j'f&icirc;nmes l&eacute; beurre d'girafe bein vite. Pouor l&eacute; pr&eacute;chain &icirc;ngr&eacute;dgien, du cactus giant s'tchi au sol&eacute; fit d'la fanmeuse flieu qu'j'moule&ucirc;nmes auve l&eacute; moul&icirc;n &agrave; &acirc;rdvarques, mais tch'est qu'j'pouv&ecirc;mes faithe pouor l&eacute; chucre? I' n'y'avait pon d'chucre dans l&eacute; d's&egrave;rt - mais nou n'peut pon faithe des m&egrave;rvelles sans tchiquechose pouor radouochi la p&acirc;te. Dans les touos vi&egrave;rs temps avant l'&icirc;ntroduction du chucre nou soulait faithe s&egrave;rvi l'myi. Heutheusement, un &ecirc;ssaim d'mo&ucirc;ques &agrave; myi avait lus rue&ucirc;que dans l'va&icirc;thinn&eacute;. L&eacute; probli&egrave;me 'tait qu'les mo&ucirc;ques &agrave; myi d'chutte contr&eacute;e-l&agrave; 'taient &ecirc;normes - grandes coumme des balles d&eacute; pa&ucirc;me. Et don ch'tait chanceux qu'j'av&ecirc;mes apport&eacute; nos ratchettes &agrave; seule f&icirc;n d'nos abuser auve un jeu d'pa&ucirc;me en travaillant. Les mo&ucirc;ques &agrave; myi 'taient si grandes et b'santes qu'i' n'volaient pon bein qu&eacute;daine, et don j'couoth&icirc;nmes dans la rue&ucirc;que en ch&acirc;tchant nos ratchettes, et en baillant des ouappes auve les ratchettes &egrave;s mo&ucirc;ques &agrave; myi quand ches'-ch&icirc;n appr&eacute;ch&icirc;tent trop d'pr&egrave;s... ch'tait pi&eacute;the qu&eacute; Wimbledon, mais j'r&ecirc;uss&icirc;nmes &agrave; collecter deux-trais bouqu't&eacute;es d'myi pouor nos m&egrave;rvelles.&#148;<br>
<br>
&#147;Ouaou!&#148;<br>
<br>
&#147;V&eacute;the, ch'tait mangnifique: j'av&ecirc;mes nos &icirc;ngr&eacute;dgiens pouor l'&egrave;rchette, mais j'n'av&ecirc;mes pon tout &agrave; fait r&ecirc;alis&eacute; la situ&acirc;tion. I' nos fallait trais gros oeufs pour c'menchi - et j'en av&ecirc;mes, trais gros oeufs. Mais ches oeufs d'autruche 'taient gros coumme des footballs. &Eacute;pis l'lait d'girafe 'tait div&egrave;rs&eacute;ment haut et tu peux comprendre qu'l&eacute; beurre 'tait grand &eacute;tout. Et la flieu v'nait du cactus giant du pays, et coumme d&eacute; ra&icirc;son don la flieu 'tait bein grande &eacute;tout. Et viyant qu'les mo&ucirc;ques &agrave; myi 'taient hardi grandes, ieux, j'av&ecirc;mes un amas d'grand myi &eacute;tout. Coumme tu peux &icirc;nmaginner, quand j'f&icirc;nmes nos m&egrave;rvelles, i' 'taient les pus grandes m&egrave;rvelles du monde. J'f&icirc;nmes s&egrave;rvi not' &ecirc;tchelle d&eacute; branques et s&egrave;rpents s'tchis pouor gr&icirc;mper amont seul'ment pour pouver coper la p&acirc;te atout eune scie. &Eacute;pis j'rou&ocirc;l&icirc;nmes la p&acirc;te atout not' vainne. Mais pouor l'ver les m&egrave;rvelles et les mett' dans  not' &ecirc;norme c&acirc;ssetrole (tchi 'tait un grand vi&egrave;r tank &agrave; gaz), j'pr&icirc;nmes des cordes et j'att'l&icirc;nmes les &acirc;rdvarques et l's encouothag&icirc;nmes auve deux-trais pouongnies d'freunmions.&#148;<br>
<br>
&#147;Euuuuh, des pouongnies d'freunmions!&#148; j'excli&acirc;mis. &#147;Mais dans tchi qu'tu bouoillis les m&egrave;rvelles? Y'avait-i' assez d'molle gra&icirc;sse?&#148;<br>
<br>
&#147;Oh n&acirc;nn&icirc;n-dgia - j'f&icirc;nmes s&egrave;rvi d&eacute; l'hielle d&eacute; coute!&#148;<br>
<br>
J'l'aime bein quand Papa m'acate des m&egrave;rvelles, mais il est un fichu vi&egrave;r menteux.<p>
&nbsp;<p>

<I><a href="jerpoem.html">Geraint Jennings</a><br>
Avri 2003<p></I>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papagalettes.html">Papa et ses galettes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_halloween.html">Papa m'a explyitchi tout entouor Halloween!</a><p>
&nbsp;<p>

<li><a href="mervelles2017.html">Des m&egrave;rvelles</a><p>
<li><a href="mervelle.html">Coumment faithe des m&egrave;rvelles</a><p>
<li><a href="mervelle2.html">Des M&egrave;rvelles</a><p>
<li><A HREF="gdfmervelle.html">Les M&egrave;rvelles d&eacute; J&egrave;rri</A><p>

</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/papamervelles.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
