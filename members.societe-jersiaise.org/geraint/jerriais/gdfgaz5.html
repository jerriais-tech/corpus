<HTML>

<!-- Mirrored from members.societe-jersiaise.org/geraint/jerriais/gdfgaz5.html by HTTrack Website Copier/3.x [XR&CO'2014], Tue, 15 Jul 2025 13:45:01 GMT -->
<HEAD>
<TITLE>Dans la g&acirc;zette&#8230;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Dans la g&acirc;zette&#8230;</h2></font></center><p>

<font size="-1"><i>Fallbrook, California,</i><br/>
<i>U.S.A.</i><br/>
<i>L&eacute; 13 d&eacute; mar, 1976</i><br/></font>
<br/>
Moussieu l'R&eacute;dacteu,<br/>
<br/>
La chose tchi m'a frapp&eacute; en ouvrant la g&acirc;zette du 15 d&eacute; janvyi, tchi veint d'arriver ich&icirc;n, est qu&eacute; l'Juge Bailhache est d&eacute; m'n avis qu&eacute; l's individus tchi cachent des motos quand <a href="baithe.html">il' en ont &agrave; bord</a> d&eacute;v'thaient et peunnis pus s&eacute;v&eacute;thement tch'i' n'l'ont 't&eacute; dans l'p&acirc;ss&eacute;. Y'a longtemps qu' j'ai pens&eacute; ch'l&agrave; &eacute;tout et qu' j'en ai fait mention dans mes lettres, mais sans doute l&eacute; temps arrive qu&eacute; nou n'aime pon r&eacute;p&eacute;ter la m&egrave;me turlutte s'maine aupr&egrave;s s'maine. Vouot' articl'ye d'fond au sujet, Moussieu l'R&eacute;dacteu, est mangnifique, et la lettre du Docteu Pilkington, tchi nouos donne un accompte du proc&eacute;d&eacute; juridique en Su&egrave;de contre les gens tchi cachent lus motos quand i' sont en &ecirc;tat d'ivr&ecirc;sse, vaut la peine d&eacute; li&eacute;the &eacute;tout.<br/>
<br/>
J'vai qu' les travailleurs dans les garages s'en vont &ecirc;t' payis neu louis la s'maine d&eacute; pus, et qu' les m&eacute;caniciens tchi sont au-faits peuvent gangni jusqu'&agrave; chinquante louis la s'maine. Eh bein, nou sait bein qu' ch'est du sal travas et qu' v'la tchi m&eacute;thite des bouans gages, mais v&icirc;ngt-deux pour chent m'patha&icirc;t &ecirc;t' un accra&icirc;t tch'est hardi haut, et ch'est chu hauchissement d'gages continnuel tchi fait accraitre l&eacute; cou&ocirc;tage de la vie pour tout l'monde. Sans doute, les s&#375;ndicats vouos dithont l'contraithe, mais i' n'est pon b&eacute;soin d'&ecirc;t' professeu en matchi&egrave;the math&eacute;matique pour vaie qu' les gages sont mathi&eacute;s au cou&ocirc;tage du produit d'l'oeuvre et d'marchandise et qu' ch'est l'acateux tch'en paie la renchi&eacute;the. Et d&eacute;pis qu&eacute; l'travailleux li-m&egrave;me a &agrave; payi la renchi&eacute;the tch'est l'r&ecirc;sultat d'ses pus hauts gages, i' r'd&eacute;mande pour eune aut' augment&acirc;tion d'gages et l'affaithe n&eacute; finnit janmais. <br/>
<br/>
A m'n id&eacute;e, les jannes malfa&icirc;teurs tchi vol&icirc;drent l&eacute; bat&eacute; au Sieur Gay d'Gouorray n'ont pas 't&eacute; peunnis assez par la Cour Rouoyale quand nou pense qu&eacute; l'bat&eacute; &eacute;thait peu &ecirc;t' naufragi sus les rotchi&egrave;rs l&eacute; tou d'la c&ocirc;te, sans p&acirc;ler du vol d&eacute; motos et lus mauva&icirc;tchi en g&eacute;n&eacute;ral. Ch'est la badgette tch'i' faut pour civil&icirc;ser des mauvais sujets, et ch'est, &agrave; m'n id&eacute;e, la seule peunnition tchi pou&ocirc;rrait d's'encouothagi les malfa&icirc;teurs - ouaithe tchi s'pou&ocirc;rrait qu' l'id&eacute;e d'Moussieu Ph'lippe de Veulle d&eacute; lus h&acirc;ler l'drouait d'cachi un moto vaudrait la peine d'&ecirc;prouver.<br/>
<br/>
J'sai bein tchi'i' y'a un tas d'monde tchi sont si raffinn&eacute;s tchi'i' sont contre l'id&eacute;e d'autcheune peunnition corporelle, et qu&eacute; m's id&eacute;es les choquent. J'm'&egrave;rsouveins m&egrave;me qu'eune fais j'chotchi eune danme quand j'li dis qu&eacute; j'tais en faveur de la peine d&eacute; mort pour meurtre. J'y sis acouo. L&eacute; nombre d'meutres ichin en Am&eacute;thique touos les jours est &acirc;ffreux, et j'sis seux qu'la peine d&eacute; mort comme peunnition en empech'chait la maintchi.<br/>
<br/>
Ch'tait int&eacute;r&ecirc;ssant d'li&eacute;the l'articl'ye d&eacute; Chris Bright au sujet d'la manni&eacute;the qu&eacute; nou d&eacute;v'thait r'ch&eacute;ver les missionnaithes des T&eacute;moins d'Jehovah. Ch'est vrai tch'i' sont eune emb&ecirc;te quand i' continnuent &agrave; &ecirc;prouver &agrave; vouos conv&egrave;rti &agrave; lus r&eacute;ligion, mais j'ai tr&eacute;jous admith&eacute; l'&ecirc;ffort tch'il' y mettent. Si nouos minnistres travaillaient la maintchi aussi d&ucirc; comme ieux pour faithe les gens aller &agrave; l'&eacute;glyise &agrave; la pliaiche d'aller dans l's aub&egrave;rges, l's &eacute;glyises es'saient plieines au D&icirc;nmanche.<br/>
<br/>
Je n'pr&eacute;tends pon saver l&eacute; vrai r'mi&egrave;de pour s&eacute; d&ecirc;faithe des visites des T&eacute;moins d'Jehovah mais j'en connais ieune tchi s'sait p't-&ecirc;t' se&ucirc;the d&eacute; r&ecirc;ussi. Ch&eacute; s'sait d'&ecirc;tudier la <a href="biblye.html">Bib'lye</a> au point qu&eacute; nou veindrait &agrave; la conna&icirc;tre aussi bein - ou mus - qu'ieux. Dans tel cas ch&eacute; s'sait a&icirc;si d'lus montrer sus tch'il accompte qu&eacute; nou n'peut accorder &agrave; lus &icirc;nt&egrave;rpr&eacute;t&acirc;tion des Saintes &Ecirc;crituthes.<br/>
<br/>
Les Mormons sont un aut' exempl'ye d&eacute; la r&ecirc;ussite d'eune p&egrave;rsistance par lus missionnaithes tch'a m&ecirc;nagi &agrave; &ecirc;tablyi lus tchulte dans bein des pays. Les dreins tchi v&icirc;ndrent m&eacute; vaie au M&eacute;nage &egrave;s Feuvres f&ucirc;drent surpr&icirc;ns quand j'lus dis qu&eacute; j'conna&icirc;ssais l'originne d&eacute; lus r&eacute;ligion et qu' j'avais v&icirc;sit&eacute; lus quartchi-g&eacute;n&eacute;ral &agrave; Salt Lake City dans l'&Ecirc;tat d&eacute; Utah en Am&eacute;thique, et marchi l'tou d'lus templ'ye et entr&eacute; dans l'tab&egrave;rnacl'ye et dans l'templ'ye, devant tch'i' f&ucirc;sse consacr&eacute;, pas bein liain d'Londres. J'e&ucirc;nmes eune agriabl'ye v&icirc;site et i' n'&ecirc;prouv&icirc;drent pon &agrave; m'conv&egrave;rti.<br/>
<br/>
F&eacute;licit&acirc;tions &agrave; Moussieu F. de L. Bois pour sa mangnifique articl'ye dans la g&acirc;zette au sujet d'la dispathition d'l'&ucirc;sage obligatouaithe d&eacute; la langue Fran&ccedil;aise comme langue officielle dans L's &Ecirc;tats. Ch'est int&eacute;r&ecirc;ssant d'vaie qu&eacute; ch'tait d&ecirc;j&agrave; rare en 1930 d&eacute; ou&iuml; un cas pliaidgi entchi&eacute;thement en Fran&ccedil;ais dans la Cour d'Assise.<br/>

<br/>

Malheutheusement, nouot' vielle langue J&egrave;rriaise est en train d&eacute; dispatha&icirc;tre &eacute;tout, et ma seule consol&acirc;tion, quand j'pense &agrave; telle trag&eacute;die, est qu&eacute; j&eacute; s'sai eune vielle poutchie d'os quand oulle arriv&eacute;tha, et qu&eacute; j'n'en s&eacute;thai rein!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfvitesse.html">I' faut molli d'vitesse!</a><p>
<li><a href="gdfmotos.html">Les motos</a><p>
<li><a href="gdfmauvaitchi.html">Mauva&icirc;tchi sans profit</a><p>
<li><a href="gdfmefaits.html">M&ecirc;faits et finnances</a><p>
<li><a href="gdfgaz3.html">La Bouanne g&acirc;zette d&eacute; J&egrave;rri</a><p>
<li><a href="gdfgazette.html">Dans la g&acirc;zette...</a><p>
<li><a href="gdfgaz2.html">Dans la g&acirc;zette 2</a><p>
<li><a href="assembliee/gazette1978.html">Visite &agrave; la g&acirc;zette</a><p>
<li><a href="gdfjep75.html">L&eacute; Passage du temps</a><p>
<li><a href="mormon.html">Mormon ma&ucirc;gr&egrave; l'y</a><p>
<li><a href="gazelie.html">La Gazette!</a><p>

<li><a href="gdfgaz4.html">Dans la G&acirc;zette...</a><p>
<li><a href="gdfgaz5.html">Dans la g&acirc;zette</a><p>
<li><a href="gdfgaz6.html">Dans la G&acirc;zette</a><p>
<li><a href="gdfgaz7.html">Dans la g&acirc;zette...</a><p>
<li><a href="gdfnouvelles2.html">Des nouvelles de J&egrave;rri</a><p>
<li><a href="gdfnouvelles1968.html">Des nouvelles d&eacute; Jerri!</a><p>
<li><a href="gdfnouvelles3.html">Des Nouvelles d&eacute; J&egrave;rri</a><p>
<li><a href="gdfnouvelles1968b.html">Les nouvelles d&eacute; J&egrave;rri sont tr&eacute;jous les beinv'nues!</a><p>
<li><a href="gdfintethet.html">Nouvelles d'&icirc;nt&eacute;th&ecirc;t</a><p>
<li><a href="gdfweekly.html">La Bouanne 'Jersey Weekly Post'!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgaz5.html by HTTrack Website Copier/3.x [XR&CO'2014], Tue, 15 Jul 2025 13:45:01 GMT -->
</HTML>

