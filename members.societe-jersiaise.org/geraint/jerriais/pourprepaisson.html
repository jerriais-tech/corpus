<HTML>

<!-- Mirrored from members.societe-jersiaise.org/geraint/jerriais/pourprepaisson.html by HTTrack Website Copier/3.x [XR&CO'2014], Tue, 15 Jul 2025 13:59:31 GMT -->
<HEAD>
<TITLE>L&eacute; pou&ocirc;rre p&ecirc;tcheux et l&eacute; p'tit pourpre pa&icirc;sson</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; pou&ocirc;rre p&ecirc;tcheux et l&eacute; p'tit pourpre pa&icirc;sson</h2></font></center><p>

Y'avait eune fais un pou&ocirc;rre p&ecirc;tcheux d&eacute; tchi la bouonnefemme 'tait eune picangn'r&ecirc;sse. Un jour la bouonnefemme l&icirc; dit qu'viyant qu'i' n'y'avait rein &agrave; mangi siez ieux et qu'ou n'voulait pon mouothi d'faim et d'tchi acouo qu'ou r'grettait bein d's'&ecirc;t' mathi&eacute;e &agrave; li, i' d&eacute;vthait rapporter eune bouonne p&ecirc;que ou autr&eacute;ment y'&eacute;thait du h&egrave;rtch&icirc;n.<br/>
<br/>
L&eacute; p&ecirc;tcheux don s'en fut &agrave; la p&ecirc;que dans san p'tit bat&eacute; et c'menchit &agrave; p&ecirc;tchi. Mais i' n'attrapit rein. I' drannetit et r'drannetit mais n'y'eut pon d'hale. Aupr&egrave;s d's heuthes i' 'tait pouor &egrave;rl&acirc;chi mais, en pensant &agrave; sa bouonnefemme gr&eacute;geaise, il &ecirc;prouvit eune dreine fais. Et quand i' halit san drannet, il y trouvit un p'tit pourpre pa&icirc;sson. &quot;Au mains j'&eacute;thons eune bouochie &agrave; ch&acirc;rer aniet,&quot; qu'l&eacute; p&ecirc;tcheux dit.<br/>
<br/>
Fut-i' ravi quand l'pa&icirc;sson l&icirc; p&acirc;lit! &quot;N&eacute; m'tuez pon, Moussieu l'p&ecirc;tcheux, s'i' vos plia&icirc;t! J'sis un pa&icirc;sson du sc&icirc;n, un tch&eacute;tha&ucirc;d d'la m&eacute;. Et s'ou m'l&acirc;tchiz, j&eacute; f'thai un tou pouor qu&eacute; pouor l'restant d'la journ&eacute;e tout chein qu'ou souhait'tez par l&eacute; pouver du p'tit pourpre pa&icirc;sson s'sa gr&eacute;e d&ecirc;li&ecirc;ment!&quot;<br/>
<br/>
Assa, la prom&ecirc;sse d'un pa&icirc;sson magique, i' n'y'avait pon d'&egrave;rfus. L&eacute; p&ecirc;tcheux don r'l&acirc;tchit l&eacute; p'tit pouorpre pa&icirc;sson ho-l'bord dans la m&eacute;. I' d&eacute;cidit d'&ecirc;canchi l'affaithe et, en lanchant san drannet &agrave; l'ieau, souhaitit par l&eacute; pouver du p'tit pourpre pa&icirc;sson qu'san drannet f&ucirc;sse remplyi d'pa&icirc;ssons. Quand i' r'halit l'drannet i' l'trouvit bein b'sant mais y'avait tchiquchose d&eacute; tchuthieux pa'ce qu&eacute; l'cont'nu tch&icirc;ncaillait. Et quand i' v&egrave;rsit sa p&ecirc;que dans l'bat&eacute; i' r&eacute;al&icirc;sit qu&eacute; ch'tait un amas d'tinn&eacute;es d'sardinnes. V'l&agrave; tchi 'tait d'la tchuthieuse magie - ch'tait of&ucirc;che qu&eacute; l&eacute; p'tit pourpre pa&icirc;sson n'avait pon grand sc&icirc;n. I' 'tait of&ucirc;che trop p'tit - ou trop pourpre, qu'l&eacute; p&ecirc;tcheux reunminnit. Tout coumme, il avait sa p&ecirc;que &agrave; rapporter siez li.<br/>
<br/>
Quand i' r'v&icirc;nt &agrave; sa ca&ucirc;minne et mouontrit les tinn&eacute;es d'sardinnes &agrave; sa bouonnefemme, mou&ocirc;n Doue d'la vie, fut-alle f'l&eacute;e! &quot;Tchi pe&ucirc;le! Tchi reintchiv&acirc;le! Coumme tchi qu&eacute; j'pouvons affa&ucirc;rder du pa&icirc;sson en tinne quand tu'es s'p&ocirc;s&eacute; d'&ecirc;t' un p&ecirc;tcheux!&quot; Et ou picangnit et gronnit et lichonnit et l'traitit d&eacute; toutes les sortes.<br/>
<br/>
L&eacute; p&ecirc;tcheux criyait qu'sa bouonnefemme &eacute;thait peu &ecirc;t' un mio r'm&egrave;rciante pouor la p&ecirc;que, v&eacute;the un mio diff&eacute;thente, qu'i' li'avait apport&eacute; et m&icirc;ns dans la tchu&icirc;sinne, et i' dit, &quot;Par l&eacute; pouver du p'tit pouorpre pa&icirc;sson j&eacute; souhaite qu'ou n'faiche d'aut' si suthe minne!&quot;<br/>
<br/>
Et d'un co la v'l&agrave; changie! Nou dit qu'i' faut aver l'nez au mitan d'la fache, mais achteu au mitan d'la fache d'la bouonnefemme i' n'y'avait d'aut' d&eacute; nez - y'avait du maqu'th&eacute;! V&eacute;the, la ma&icirc;ntchi d&eacute; d'vant d'un pa&icirc;sson r&icirc;lyi et r'conna&icirc;ssabl'ye sortait d'sa fache l&agrave; o&ugrave;'est qu'un moment d'vant san nez avait bein 't&eacute;. Et la bouonnefemme n&eacute; l'avait pon r'm&egrave;rtchi coumme ou continnuait &agrave; dge&ucirc;ler.<br/>
<br/>
Aupr&egrave;s acouo tchiques mots enraigis oulle aheuqu'tit. &quot;Mais d&eacute; iou qu'tu'as pr&icirc;ns ches tinn&eacute;es, tout coumme? Y'a tchiquechose tchi sent &agrave; h&eacute;than!&quot; qu'ou dit.<br/>
<br/>
&quot;Ah nou-fait, bouonnefemme, ch'est du maqu'th&eacute; qu'est chenna!&quot; Et l'p&ecirc;tcheux pouaintit &agrave; la fache transform&eacute;e d'sa femme.<br/>
<br/>
Quand ou r&ecirc;al&icirc;sit chein tchi s'tait adonn&eacute;, ou paillit et c'menchit &agrave; cou&ocirc;rre au m'sesp&eacute; l'tou d'la tchu&icirc;sinne. L&agrave;-d'ssus l'cat d'&acirc;tre s'r&ecirc;vilyit, sans doute &ecirc;mo&ucirc;tchi tant par l'odeu d'pa&icirc;sson tchi v'nait d&eacute; chein tchi soulait &ecirc;t' l&eacute; nez d'la bouonnefemme, tant par la pi&acirc;l'lie, et s'lanchit souotre la bouonnefemme. Les v'l&agrave; don &agrave; cou&ocirc;rre l&eacute; tou d'la tchu&icirc;sinne, la bouonnefemme piaillante si&eacute;vie par l'cat mia&ucirc;nant tchi chassait l'maqu'th&eacute; au mitan d'sa fache.<br/>
<br/>
&quot;A&icirc;gue-m&eacute;! A&icirc;gue-m&eacute;! Au s'cours, bouonhoumme!&quot; qu'ou briyit en couothant hors d'la tchu&icirc;sinne et dans l'bel. &quot;J&eacute; n'veurs pon &ecirc;t' vengie et chass&eacute;e d'chutte manni&eacute;the-ch&icirc;n!&quot;<br/>
<br/>
&quot;Eh bein,&quot; qu'l&eacute; p&ecirc;tcheux dit, &quot;par l&eacute; pouver du p'tit pourpre pa&icirc;sson, qu'ou n'sait d'aut' chass&eacute;e d'chutte manni&eacute;the-l&agrave;!&quot;<br/>
<br/>
Et d'un co l'affaithe fut changie. La bouonnefemme n'tait d'aut' chass&eacute;e par l&eacute; cat d'&acirc;tre. Nan, l'cat avait 't&eacute; transform&eacute; en &ecirc;tente d&eacute; sa&ucirc;ciches - tchi la chassait tr&eacute;jous! Les sa&ucirc;ciches galopaient souotre la bouonnefemme sus, pouor des dg&eacute;thets, des sa&ucirc;ciches; auve des sa&ucirc;ciches dri&eacute;the coumme eune coue; un coupl'ye d&eacute; sa&ucirc;ciches pouor d's ouothelles; &eacute;pis acouo deux sa&ucirc;ciches tchi gaffaient coumme eune goule, ou bein un b&eacute;. Ch'tait d'vaie d'it&eacute;!<br/>
<br/>
Et l'tchian tchi ha&ucirc;tait dans l'bel, i' l'vit &eacute;tout et s'en fut en couothant d&ecirc;li&ecirc;ment souotre les sa&ucirc;ciches. Un co qu&eacute; l'tchian fut &agrave; ses trousses &eacute;tout, la bouonnefemme couothit et briyit coumme d&eacute; pus b&eacute; et n'&egrave;rv&eacute;l&agrave; l'sc&icirc;n tchi marchit acouo et... par l&eacute; pouver du p'tit pourpre pa&icirc;sson la bouonnefemme n&eacute; fut d'aut' chass&eacute;e d'la manni&eacute;the d'pis qu&eacute; l'tchian fut changi en boulot d'fain.<br/>
<br/>
L&eacute; p&ecirc;tcheux r'gardait chein tchi s'p&acirc;ssait: la bouonnefemme au pa&icirc;sson tchi cra&ucirc;lait au mitan d'sa fache coumme ou couothait l'tou du bel auve eune &ecirc;tente d&eacute; sa&ucirc;ciches galopante souotre lyi et un boulot d'fain tchi boulait souotre les sa&ucirc;ciches.<br/>
<br/>
&quot;A&icirc;gue-m&eacute;!&quot; qu'la bouonnefemme briyait tr&eacute;jous. Mais n'y'avait dg&eacute;the d'a&icirc;gue car la vaque, ayant r'm&egrave;rtchi un boulot d'fain tchi boulait dans l'bel, s&eacute; d&ecirc;fitchit et sauticotit &agrave; la siette &agrave; seule f&icirc;n d'mangi du fain. Par l&eacute; pouver du p'tit pourpre pa&icirc;sson i' n'tait pon d'm&ecirc;tchi qu'la bouonnefemme f&ucirc;sse chass&eacute;e d'm&ecirc;me, et la vaque tchi 'tait achteu &agrave; chasser la bouonnefemme fut changie en grande bathilyie d'cidre tchi boulait souotre l&eacute; fain.<br/>
<br/>
Et n&eacute; v'l&agrave; bouonnefemme &agrave; cou&ocirc;rre, et sa&ucirc;ciches, fain, et bathi, touos ieux, &agrave; la chasser &agrave; sa siette. La bouonnefemme t&acirc;chit d's'en &ecirc;capper en couothant hors du bel et ava&ucirc; la rue. Mais n&eacute; v'l&agrave; sa&ucirc;ciches, fain et bathi tr&eacute;jous souotre lyi. Et ou piaillait tr&eacute;jous &agrave; ha&ucirc;teu d't&ecirc;te.<br/>
<br/>
L&eacute; p&ecirc;tcheux n'savait sus tchi pid danser. &quot;Ou s'en va sans doute,&quot; qu'i' pensit, &quot;faithe eune tou&ocirc;nn&eacute;e &eacute;pis r'v&eacute;n&icirc;n quand ou s'sa l&acirc;ss&eacute;e. J'm'en &icirc;thai par la raccourche d&eacute; l'aut' bord et j'l'&egrave;rtrouv'thai par les c'm&icirc;ns.&quot; Et i' s'arroutit.<br/>
<br/>
Y'avait par les c'm&icirc;ns chu jour-l&agrave; un Chent'nyi tchi v'nait d'la Ma&icirc;son du Gouv&egrave;rneux o&ugrave;'est qu'il avait 't&eacute; pouor l'affaithe d'la fil'ye au Gouv&egrave;rneux. Quand chu Chent'nyi-l&agrave; &ecirc;pyit un tchuthieux chathivathi sus l&eacute; c'm&icirc;n tch'arrivait qu&eacute;daine &agrave; l'rencontrer, fut-i' &ecirc;m&egrave;rvilyi! Ch'tait-i' p&ocirc;ssibl'ye? Eune femme auve un pa&icirc;sson au run d'nez si&eacute;vie d'un tas d'sa&ucirc;ciches vivantes &eacute;pis d'un boulot d'fain &eacute;pis d'eune bathilyie d'cidre!<br/>
<br/>
Coumme chutte proc&ecirc;ssion &icirc;mprobabl'ye l&eacute; p&acirc;ssait &agrave; toutes gambes, i' pensit qu&eacute; chenna d&eacute;vthait &ecirc;t' tchique manni&eacute;the d&eacute; contravention d'la louai, et qu&eacute; sans dout ch'tait san d'ver d'&egrave;rmett' l'affaithe en ordre. Et i' s'&egrave;rtou&ocirc;nnit et c'menchit &agrave; cou&ocirc;rre souotre la pathade fantastique d&eacute; bouonnefemme, sa&ucirc;ciches, fain, et bathi. Mais d'pis qu'i' 'tait achteu &agrave; chasser la bouonnefemme, l&eacute; v'l&agrave; d'un co changi par l&eacute; pouver du p'tit pouorpre pa&icirc;sson en eune cabot&eacute;e d'patates tchi s'en fut en gabathant &agrave; la coue d'la siette. Et n&eacute; v'l&agrave; touos ieux &agrave; avanchi l&agrave; d&eacute; iou qu'l&eacute; Chent'nyi 'tait just&eacute;ment v'nu: &agrave; la Ma&icirc;son du Gouv&egrave;rneux.<br/>
<br/>
Tout n'allait pon bein l&agrave;-bas &agrave; la Ma&icirc;son du Gouv&egrave;rneux. Ch'est en tchi l'Gouv&egrave;rneux avait consult&eacute; l'Chent'nyi entouor sa fil'ye. Il est d'm&ecirc;tchi d'explyitchi qu'l&eacute; Gouv&egrave;rneux avait consult&eacute; l'dgi&acirc;bl'ye &agrave; quat' entouor sa fil'ye tchi 'tait trejous bein triste. Ou s'lamentait, ou l&egrave;rmait, ou plieuthait tr&eacute;jous. I' n'y'avait pon d'&egrave;rmi&egrave;de. L'A&icirc;gue d&eacute; Camp d&eacute; S'n Excellence 'tait soup&eacute; d'aver &agrave; rareunner souotre la d'moua&icirc;selle tchi plieuthait tant qu'toute la Ma&icirc;son du Gouv&egrave;rneux en 'tait mucre. Il avait &agrave; vatonner les plianchais tchi 'taient cou&egrave;rts d&eacute; mathes sal&eacute;es; il avait &agrave; juser l's unniformes du Gouv&egrave;rneux tchi 'taient tremp&eacute;s coumme des vatards; il avait &agrave; &ecirc;tchuther les m&eacute;dales d&eacute; S'n Excellence tchi v'naient campries d'la mouoill&ecirc;tuthe.<br/>
<br/>
L&eacute; Gouv&egrave;rneux avait p&acirc;ler du probli&egrave;me d'sa fil'ye &egrave;s &Ecirc;tats; mais m&ecirc;me les pus r&icirc;thibl'yes d&eacute;bats d'l'Assembli&eacute;e n&eacute; pouvaient pon faithe la fil'ye sou&ocirc;rithe. L&eacute; Bailli, habilyi dans ses robes, avait m&ecirc;me &ecirc;canchi deux-trais calipettes l&eacute; trav&egrave;rs du Vi&egrave;r Marchi, mais ou n'tait pon du tout am&ucirc;th&eacute;e.<br/>
<br/>
L&eacute; Gouv&egrave;rneux avait don somm&eacute; chu Chent'nyi &agrave; seule f&icirc;n qu&eacute; ch't&icirc;-l&agrave; &acirc;gisse l&eacute; tou du va&icirc;thinn&eacute; &agrave; procli&acirc;mer qu&eacute; l'chein tchi fa&icirc;thait rithe sa fil'ye &eacute;thait eune mangnifique pinnetchinne d'la Couronne. Et l'Chent'nyi 'tait just&eacute;ment pouor procli&acirc;mer la nouvelle quand i' fut transform&eacute; en  cabot&eacute;e d'patates tchi gabathait souotre eune bathilyie d'cidre tchi boulait souotre un boulot d'fain, tchi boulait souotre eune &ecirc;tente d&eacute; sa&ucirc;ciches tchi galopait souotre la bouonnefemme du p&ecirc;tcheux tch'avait du maqu'th&eacute; l&agrave; o&ugrave;'est qu'ou soulait aver un nez - et toute la racachie &agrave; lus tr&icirc;nmousser du bord d'la Ma&icirc;son du Gouv&egrave;rneux.<br/>
<br/>
Pouor d'la fil'ye au Gouv&egrave;rneux, lyi, ou 'tait pouor sorti d'siez lyi dans la c&acirc;rrosse d&eacute; S'n Excellence. La c&acirc;rrosse, m'n&eacute;e par un bieau blianc j'va, 'tait pr&ecirc;te l'avant &agrave; la Ma&icirc;son. L'A&icirc;gue d&eacute; Camp tchi 'tait pouor la cachi, avait m&icirc;ns ses huilets, ouaithe qu&eacute; sol&eacute; l&icirc;th&icirc;sse, &agrave; seule f&icirc;n d'rester s&eacute; sans &ecirc;t' arrou&ocirc;s&eacute; des l&egrave;rmes d&eacute; sa p&acirc;ssagi&eacute;the. Oulle arrivit &agrave; la porte, att&icirc;nf&eacute;e pouor sa tou&ocirc;nn&eacute;e. Coumme d&eacute; ra&icirc;son, ou plieuthotait en fa&icirc;thant la lippe. L'A&icirc;gue d&eacute; Camp 'tait bein enny&eacute; d'ou&iuml; la d'moua&icirc;selle hou&icirc;mbrer sans en finni, mais d'un co n&eacute; v'l&agrave; qu'i' ou&iuml;t un diff&eacute;thent brit: la pi&acirc;l'lie d'eune femme, &eacute;pis eune boul'lie et eune jotchul'lie... Et il &ecirc;pyit la tchuthieuse course tchi d'valait l'mont.<br/>
<br/>
&quot;Restez l&agrave;, s'i' vos plia&icirc;t, Mad'moua&icirc;selle,&quot; qu'i' s'fit. &quot;J'dai aller &icirc;nvestidgi.&quot; Et i' montit dans la c&acirc;rrosse, pr&icirc;nt les c'mandes du j'va et cache! Aupr&egrave;s tchiques moments i' rattrapit la racachie. Fut-i' ravi d&eacute; s'trouver &agrave; chasser eune cabot&eacute;e d'patates, eune bathilyie d'cidre, un boulot d'fain, eune &ecirc;tente d&eacute; sa&ucirc;ciches et eune femme au nez d'maqu'th&eacute;. Mais i' n'restait pon ravi d'm&ecirc;me pouor bein longtemps car par l&eacute; pouver du p'tit pouorpre pa&icirc;sson la c&acirc;rrosse fut changie en grand piano, l&eacute; bieau blianc j'va en p'tite blianche scabelle d&eacute; musique et l'A&icirc;gue d&eacute; Camp, li, en un p'tit couochon. Et la scabelle et l'piano &agrave; bouler souotre l&eacute; restant d'la <br/>
<br/>
&Agrave; chu moment-l&agrave; l'p&ecirc;tcheux, tch'avait pr&icirc;ns eune raccourche - tch'avait bein raccourchi san c'm&icirc;n, mais i' n'avait pon couothu d'm&ecirc;me - l&eacute; p&ecirc;tcheux arrivit et s'm&acirc;tit l&agrave; &agrave; r'garder coumme tchi qu'la course avait g&acirc;ngni des couotheurs.<br/>
<br/>
L&eacute; p'tit couochon, assis sus l'piano tchi boulait ava l'mont, n'avait pon p&egrave;rdu tout san s'na militaithe et en honnant m&ecirc;nagit d'dgider l'piano, la scabelle, l&eacute; bathi, l'boulet, les sa&ucirc;ciches et la bouonnefemme &agrave; faithe d'mi&eacute;-tou et lus appr&eacute;chi des h&egrave;ches d'la Ma&icirc;son du Gouv&egrave;rneux, et b&eacute;t&ocirc;t toute la dga&icirc;ngue arriv&icirc;tent l'avant &agrave; la Ma&icirc;son - o&ugrave;'est qu'la fil'ye au Gouv&egrave;rneux 'tait acouo m&acirc;t&eacute;e. La d'moua&icirc;selle &egrave;rgardait la farce tchi s'pr&eacute;sentait l'avant &agrave; lyi: la bouonnefemme au nez d'maqu'th&eacute; &agrave; pliailli et toute sa siette &agrave; la chasser (auve l&eacute; p'tit couochon assis sus l'grand piano tchi honnait chi tchi sembliait &ecirc;t' d's ordres militaithes).<br/>
<br/>
Et toute &ecirc;b&eacute;zouie, ou s'arr&ecirc;tit d'plieuther....<br/>
<br/>
les carres d&eacute; sa bouoche trembly&icirc;tent et ou sou&ocirc;rit....<br/>
<br/>
ou sou&ocirc;rit blianc....<br/>
<br/>
et s'&ecirc;gouffit d'rithe!<br/>
<br/>
L&eacute; p&ecirc;tcheux s'tra&ucirc;lit amont la cache d'la Ma&icirc;son et y trouvit sa bouonnefemme et toute sa siette &agrave; cou&ocirc;rre l&eacute; tou du bel, eune janne d'moua&icirc;selle tchi riait &agrave; hahas, et S'n Excellence dans s'n unniforme bein heutheux d'vaie sa fil'ye &agrave; rithe d&eacute; m&ecirc;me.<br/>
<br/>
&quot;Chu carnava, ch'est-i' &agrave; vous, Moussieu?&quot; qu&eacute; l'Gouv&egrave;rneux l&icirc; d'mandit.<br/>
<br/>
&quot;J'dai dithe, Messire, qu&eacute; j'sis responsabl'ye au mains pouor ma bouonnefemme-l&agrave;,&quot; qu'l&eacute; p&ecirc;tcheux r&ecirc;ponnit. &quot;J'm'extch&ucirc;the s'ou vos disteurbe atout sa pi&acirc;l'lie.&quot;<br/>
<br/>
&quot;N'y'a rein &agrave; vos extch&ucirc;ther pouor,&quot; qu&eacute; S'n Excellence l&icirc; dit. &quot;Ch'est en tchi, ous avez dg&eacute;thi ma fil'ye d'eune maladie d'tristesse, et j'avais procli&acirc;m&eacute; qu'l&eacute; chein tchi fa&icirc;thait ma fil'ye rithe &egrave;rch&eacute;vthait eune pinnetchinne d'la Couronne. Ou s'sez &agrave; vot' aise, ma bouonhomme, pouor l'restant d'vot' vie!&quot;<br/>
<br/>
L&eacute; p&ecirc;tcheux r'chut les papi&egrave;rs d&eacute; pinnetchinne, &egrave;rm&egrave;rcyit l'Gouv&egrave;rneux, souhaitit bonheu &agrave; la d'moua&icirc;selle &eacute;pis par l&eacute; pouver du p'tit pourpre pa&icirc;sson tout fut r'changi coumme ch'avait 't&eacute; d'vant.<br/>
<br/>
Ou qu&acirc;s&icirc;ment: l'A&icirc;gue d&eacute; Camp du Gouv&egrave;rneux d&ecirc;couvrit qu'i' savait jouer l'piano; l&eacute; Chentn'yi fit forteune auve ses cli&ocirc;s&eacute;es d'mangnifiques patates; la vaque donnait du cidre au run d'lait; l&eacute; cat et l'tchian n'taient d'aut' coumme cat' et tchian; et l'p&ecirc;tcheux p&acirc;ssit l'restant d'sa vie en paix sans aller en m&eacute;. Pouor d&eacute; sa bouonnefemme, ou n'picangnait d'aut' et 'tait div&egrave;rs&eacute;ment trantchil'ye et paisibl'ye (s&eacute;non qu'ou n'pouvait janmais d'aut' st&eacute;ner l'odeu du maqu'th&eacute;). Et s'ou p&acirc;ssez par l'Mont du Gouv&egrave;rneux, ou ou&iuml;thez of&ucirc;che &agrave; fliotter dans l'air un brit d'au liain d'rithie d'hardelle.<br/>
<br/>
<i>Moralit&eacute;:</i><br/>
<br/>
<i>La vie est coumme eune tinn&eacute;e d'sardinnes: j'sommes touos nous &agrave; en ch&egrave;rchi pouor la cli&eacute;.</i><br/>
<br/>
<p>
<i><a href="jerpoem.html">Geraint Jennings</a></i><p>



&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="piedpiper.html">L&eacute; P&icirc;freux Piel&eacute; d'Hanm'l&icirc;n</a><p>
<li><a href="mathouaith.html">L&eacute; Mathinnyi et l'Oua&icirc;th'l&icirc;n</a><p>
<li><a href="vaquenettisseuse.html">L'histouaithe d&eacute; la vaque nettisseuse</a><p>
<li><a href="2cats.html">Deux cats lus en f&ucirc;tent boutitchi</a><p>
<li><a href="soupegalot.html">La soupe d&eacute; galot</a><p>
<li><a href="mergotton_honmard.html">M&egrave;rgotton et l&eacute; Honmard</a><p>
<li><a href="crocodile_jkannand.html">Crocodile</a><p>

<li><a href="pmfish.html">Merrienne and the big fish</a><p>

<li><a href="jul2017a.html">L'Histouaithe du Ch&egrave;r, d'la Ch&egrave;rvette, et du Chef Minnistre</a><p>
<li><a href="ptitpaisson.html">L&eacute; p'tit pa&icirc;sson et l'p&ecirc;tcheux</a><p>
<li><a href="noue/liongj.html">Un lion pouor Nou&eacute;</a><p>

<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papabliase.html">Dans la bli&acirc;se siez Papa</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papa_camembert.html">Papa et l'camemb&egrave;rt</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papagalettes.html">Papa et ses galettes</a><p>
<li><a href="papa_petrole.html">Papa, la p&eacute;trole et toute la p&eacute;tentaine</a><p>
<li><a href="papa_halloween.html">Papa m'a explyitchi tout entouor Halloween!</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pourprepaisson.html by HTTrack Website Copier/3.x [XR&CO'2014], Tue, 15 Jul 2025 13:59:31 GMT -->
</HTML>

