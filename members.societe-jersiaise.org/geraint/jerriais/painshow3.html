<HTML>
<HEAD>
<TITLE>Miss Lon&ocirc;re goes to the Show</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Miss Lon&ocirc;re goes to the Show</h2></font></center><p>


&quot;Tch&egrave;s qu'tu'en pense?&quot; que j'dit l'aut s&eacute; a Piteur, quand j'f&ucirc;mes couochis et qu'la veue fut &egrave;steinte [...] &agrave; dithe vrai, j'nos 'taimes couochis [...] veue; avec chu &quot;daylight-saving,&quot; nous y v&egrave;t ocquo assez a s'couochi sans chandelle; et j'peux br&icirc;nji mes ch'veux a t&acirc;tons sans diffitchult&eacute;; ch'est eunne habitude que j'prins etant fille, de brinji et rabrenji pour un bouan quart-d'heuthe - v'la tchi les fait r'l&icirc;z&eacute;. Lon&ocirc;re est coumme m&eacute; souos chu raport la; car, ch'est pas pour [...] mais si s'adounnait qu'ou la v&icirc;ssi&ecirc;tes, le s&eacute;, justement d'vant que s'couochi, d'u endr&eacute;t san mitheux, toute en blianc ov ses long c'veux avaut l'dos, et ses bieaux bras bliancs a r&acirc;tl&eacute; cheunna que les dents du pienne en volent par la chambre, ou rest&eacute;thaites en &eacute;xtase.<br/>
<br/>
Mais r'venons a nos moutons. &quot;Tch&egrave;s qu'tu'en pense?&quot; que j'dit a Piteur, l'aut' s&eacute;, quand j'e&ucirc;mes nos t&ecirc;tes sur l'ouothillyi. &quot;J'sis en m&ecirc;me d'all&eacute; proumn&eacute; ma fille au Show d'Roses. Toute la Haute Classe y s'a; y'&eacute;tha d's officiers &egrave;spais coumme grille, et tch&egrave;s qui sait - enfin - comprends tu?&quot;<br/>
<br/>
Piteur fut ouillinne - m&ecirc;me qu'i m'dounni deux shlings pour accat&eacute; eunne &egrave;scharpe en mouslinne bliue pour amath&eacute; atou&ocirc;re de la taille a Lon&ocirc;re.<br/>
<br/>
Nos v'l&agrave; don, toutes les deux, dans toutes nos attifaiches, siez l'Gouverneux d'Jerri, parmi toute la Nobli&egrave;che. Les siens d'vous qui n'taient pon au Show en ont oui p&acirc;sl&eacute;, sans doute, et que j'y &eacute;taimes! Tout l'monde se d&egrave;stouonait quand j'passaimes; Lon&ocirc;re a tr&egrave;s pas l'avant a m&eacute;, ov san parasol l'v&eacute; haut pour ne pon muchi san chap&eacute;, sa robe qu'ou laissait tra&icirc;n&eacute; sus l'gravi tout du long, coumme tchi dithait &quot;Y'a des sous pour en acat&eacute; d'autre&quot;: s'n &egrave;scharpe qui croch'tait dans les branques d'arbuste; ses haut talons qui faisaient des creux dans l'herbe du &quot;lawn.&quot; Jusqu'a un photographe muchi driethe eune touffe de feugiethe a prendre not' portrait &quot;on the sly.&quot; Y'eut m&ecirc;me un offici, ov un long sabre, qui s'en vint p&acirc;sl&eacute; a Lon&ocirc;re. Ch'est absolument coumme j'vos l'dit! Sans doute, ch'qu'i' lis dit fut seulement: &quot;Keep off the grass!&quot; Mais v'la tchi fut dit d'eunne si nice moniethe, avec un tet &quot;smile,&quot; et il avait d'si belles moustaches! J'en avons r'p&acirc;sl&eacute; bin des fais d'pis, entre m&eacute; et ma fille.<br/>
<br/>
Et pis nou s'proummi partout. Dans les gardins, parmi l's all&eacute;es, a l'entou d'la musique; et partout nou s'd&egrave;stouonait a admith&eacute; Lon&ocirc;re. Y'en eut m&ecirc;me qui s'mintes a nos siethe partout ou-&egrave;s qu'j'allaimes; d'autres, des jeunes officiers, qui nos rattrapaient, nos passaient, et pis s'en r'venaient sus lus pas pour av&eacute; ocquo eunne autre chance d'admith&eacute; ma fille. Y'en avait m&ecirc;me qui souffliait la feumm&eacute;e d'lus cigarette souos san chap&eacute; (v'la tchi veur dithe, en language de soudard, &quot;J'voudrais vos p&acirc;sl&eacute;.&quot;) et, driethe m&eacute;, j'en entendi yun dithe a san camarade, en lis montrant Lon&ocirc;re: &quot;Dem fine fat gurl; ooos she?&quot; Sus tchi je m'd&egrave;stoun&ocirc;ni a lis dounn&eacute; yunne des cartes-de-visite a m'n'houmme:<br/>
<br/>
<div align="center">Piteur Pain, Gent.<br/>
&quot;Evening Post.&quot;<br/></div>
<br/>
Mais la ou-&egrave;s qu'j'eut la miyeu preuve que Lon&ocirc;re n'est pas la preumi&eacute; v'nue, coumme y'a des jaloux qui vos l'dithaient, ch'fut souos la tente &egrave;s roses. Quand j'entr&icirc;mes y'avait un fliotchet d'monde atroupl&eacute; atou&ocirc;re d'eunne rose, eune belle rouoge rose, m&egrave;me couleu qu'la fache a Lon&ocirc;re sinon un mio pus rouoge si ch'tait par la. &quot;La pus belle rose du Show,&quot; que l'monde s'ent' disait. Et, m'cr&eacute;thous? Quand j'p&ucirc;mes apprechi, l'nom d'chutte belle rouoge rose la, ch'tait: &quot;Leon Pain&quot;!<br/>
Leon Pain! ch'est a dithe, Eleonore Pain! la pus belle flieur siez l'Gouverneux! Ah, ha!<br/>
<br/>
Je r'pass&icirc;mes souvent dans l's envithons, et toutes les fais, pour que les gens sussent, j'disais tout haut: &quot;Lon&ocirc;re! Allons admith&eacute; la rose qu'est noumm&eacute;e coumme t&eacute;,&quot; et j'faisais des ptits saluts et des &quot;how-di-doo&quot; d'la t&ecirc;te a drouette et a gauche, et tout l'monde nos si&eacute;zait pour vaie chutte flieur qu'avait yeu l'hounneu d'&ecirc;tre noumm&eacute;e apr&egrave;s Miss Pain, la fille a Piteur et La&iuml;z&eacute; Pain, autfais d'la Fosse-&egrave;s-Cabots, a ch't'heu du &quot;Post,&quot; et ch'est l&agrave; qu'faut &egrave;scrithe pour en sav&eacute; pus long sus la d'mou&ecirc;zelle qu'a pr&ecirc;t&eacute; san nom a eunne rose qu'a gagnyi l'preumi&eacute; prix.<br/>
<br/>
<i><a href="brambilo.html">Missis La&iuml;z&eacute; Pain</a></i><br/>
<i>The Jersey Weekly Post 1/7/1916</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painshow2.html">Why Piteur would not take Lon&ocirc;re to the Show</a><p>
<li><a href="painincident.html">An Incident in the Pain Family</a><p>
<li><a href="painfille.html">Laiz&eacute; Pain et sa fille</a><p>
<li><a href="painconcert.html">How they fared at the concert</a><p>
<li><a href="painshow.html">How Lonore and Mamma went to the Show</a><p>
<li><a href="millelouis.html">Tch&egrave;s qui veux Mille Louis?</a><p>

<li><a href="gjroses.html">I' n'y'a pon d'roses sans pitchets</a><p>
<li><a href="drainerose.html">La Draine Rose d&eacute; l'&Ecirc;t&eacute;</a><p>
<li><A HREF="rose2.html">La Prumier Rose du R'nouv&eacute;</A><p>
<li><a href="bellerose.html">Belle rose</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

