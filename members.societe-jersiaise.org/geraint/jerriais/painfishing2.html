<HTML>

<!-- Mirrored from members.societe-jersiaise.org/geraint/jerriais/painfishing2.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
<HEAD>
<TITLE>Why the Fishing Picnic Fell Through</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Why the Fishing Picnic Fell Through</h2></font></center><p>


Eunne djingue de nous avions fait nos plians pour affr&eacute;t&eacute; l'Duc pour all&eacute; p&ecirc;tchi d's ormers &egrave;s Mintch&egrave;s. Ch'fut m&eacute;, coumme etant l'pus d'visant d'la squod, qu'eut la coumission d'all&eacute; faithe les arrangements ov le Maitre d'Port.<br/>
<br/>
I' s'dounne que je n'le counnais pon d'veue, l'Maitre d'Port; mais nou m'dit qui n'y'avait qu'a rod&eacute; aoutou du ouaisbridge, nous 'tait seux de l'trouv&eacute; &agrave; buzard&eacute; dans l's alentours. &quot;Tu verras un bel houmme habiyi en Amitha, ov eune grand longue-veue souos l'bras, qui m'dites. Soiogne d'ot&eacute; tan chap&eacute; en appr&eacute;chant d'li - ch'est dans les R&eacute;gli&eacute;ments - et d'mande li tchi prix l'Duc pour eunne bord&eacute;e d'p&ecirc;que.&quot;<br/>
<br/>
J'trouvi man moussieu sans peine. I' sortait de s'n office pour all&eacute; sus l'but d'la cauchie vaie si la derni&eacute; dj&ecirc;le avait &egrave;slouessi la lanterne du phare - j'le r'counnu a sa longue-veue.<br/>
<br/>
&quot;Affr&eacute;t&eacute; l'Duc! qui m'r&egrave;spounni: Y'a moyen; a condition que l'Coumiti n'en aie pon besoin. Entrez dans m'n ffice: j'nos n'allons vaie tch&egrave;s qu'en est.&quot; Quand j'fumes entrez i' d'mandi a un clerque qu'etait a aidji a un autre clarque a affil&eacute; un crayon d'pliomb - i' lis d'mandi tch&egrave;s qu'en 'tait pour le Duc, et si l'Coumiti l'avait r'tenu. &quot;Oui, qu'dit l'clerque, l'Coumiti la r'tenu pour Vendredi. Ch&egrave;s Messieux veulent profit&eacute; d'la grande math&eacute;e pour all&eacute; vaie si le r'sac des lou&ecirc;mes &eacute;thait offuche d&egrave;sgrad&eacute; les fondations d'la Grande Buche - ch'est l&agrave; qu'y'a les pus tendres ormers.&quot;<br/>
<br/>
&quot;H&eacute; bin, mais, tch&egrave;s qu'ous en dites pour Jeudi? s'fit l'Maitre d'Port en s'pliantant d'vant m&eacute;: N'y'a rin de r'tenu pour Jeudi!<br/>
<br/>
V poaur Jeudi, que j'r&egrave;spounni; un jour vaut l'autre. Y'&eacute;tha ti tchiq' chose a payi?<br/>
<br/>
&quot;Rather! qui dit. Quand l'Duc va &egrave;s Mintch&egrave;s avec le Coumiti, ch'est tr&eacute;jous pour la Protection des C&ocirc;tes (ou n'avez qu'faithe de ritounn&eacute; - j'p&acirc;sle s&eacute;thieusement) et ch'est &egrave;s frais d'l'&Icirc;le. Mais quand ch'est des partitchuliers, pour all&eacute; p&ecirc;tchi; ch'n'est pus du tout l'm&ecirc;me bat&eacute;! Pour vous qui n'&ecirc;tes rin dans l's Etats, ni pathent d'autchun juge, ni m&ecirc;me man couosin, y'a des frais et des conditions.<br/>
<br/>
Primo. Ch'est chinq louis par math&eacute;e, payable d've que d'embertchi, et a vous d'fourni un tounn&eacute; d'tcherbon pour l'engin. Ou fournithez vot' vitalle et a b&eacute;the; et ch'est la couotumen d'en apport&eacute; assez pour l'&egrave;stchipage en m&ecirc;me temps. L'Duc fournit la vaisselle; et y'a des titchbouchons dans touos les laqueurs. Chaque matlot a drou&eacute;t a un 'tip' d'un shling et un &egrave;stchu pour le mecanicien. Y'etha un bathi sus l'pont dans tchi chaque p&ecirc;tcheux s'engage a met siex ormers - ch'est pour les Pauvres Honteurs, et ch'est m&eacute; tchi souongne de la port&eacute; a domicile.&quot;<br/>
<br/>
Ch'est un mio chi, que j'dit: Estch qui n'y'ethait pas un mio d'rabat - nos gens ont tr&eacute;jous vot&eacute; ov le Recteu, et j'allons quazi touos les Dinmanches au tchulte.<br/>
<br/>
&quot;N'y'a pas moyen de l'faithe a miyeu marchi, que dit l'Maitre d'Port, en ouvrant san titcheux; et ous n'allez m'sinner chu papi ichin. Ch'est eunne simplye formalit&eacute;. Eunne petite caution de quat' mille louis pour le cas que l'Duc f'thait naufrage tandi qu'ous s'aient a bord, vous et vos ormers.&quot;<br/>
<br/>
Caution bi dam! que j'dit. Du djantre si j'sinne chu papi l&agrave;! Quement! Si vot' boustre d'pilote perd le bachot? che s'ait nous &agrave; l'payi! Not fer Joe! Quand j'payons d&ecirc;ja chinq louis d'avanche, et l'tcherbon, et chatchun siex ormers pour les pauvres - sans compt&eacute; la neurtuthe de l'&egrave;stchipage - j'aimthais mus vaie vot' Duc sus ses 'beam-ends' dans l'fond d'la vielle cauchie!<br/>
<br/>
Et j'sorti d'la d'eunne i&egrave;re, pour all&eacute; dithe a nos gens, qui m'attendaient au British, qu'i' n'y'avait pas moyen: not' pus b&eacute; s'ait d'accat&eacute; un chent d'ormers siez Orviss, et d'les faithe coutchi par Missis Couillard - ov hardi d'persi.<br/>
<br/>
<i><a href="brambilo.html">Piteur Pain</a></i><br/>
<i>The Morning News 11/3/1914</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="fishing.html">A Disastrous Fishing Expedition</a><p>
<li><a href="gdfpeque.html">La P&ecirc;que</a><p>
<li><a href="cahouain_peque1910.html">La p&ecirc;que</a><p>
<li><A HREF="pliein.html">Aupr&egrave;s du Pliein</A><p>
<li><a href="fein.html">La Fein Couronne l'Oeuvre</a><p>
<li><a href="vertemuothue.html">D'la Verte Muothue</a><p>
<li><a href="peque.html">La Loi sus la P&ecirc;que</a><p>
<li><a href="peque2.html">Sus la P&ecirc;que</a><p>
<li><a href="trappe.html">La trappe</a><p>
<li><a href="quoue.html">Par la Quoue, Maf&eacute;</a><p>
<li><a href="carriere.html">Aventure Carri&egrave;retique</a><p>
<li><a href="paismous.html">Les Pa&icirc;ssons &agrave; Mousieu</a><p>
<li><a href="recolte.html">La R&eacute;colte du paisson</a><p>
<li><a href="molly.html">Vos plia&icirc;t-i' du pa&icirc;sson?</a><p>
<li><a href="pmfish.html">Merrienne and the big fish</a><p>
<li><A HREF="pequeux.html">L&eacute; R'tou du P&ecirc;queux</A><p>
<li><a href="ecreho2.html">Un P'tit Viage en &Ecirc;cr&eacute;ho</a><p>
<li><a href="vra.html">Le Vra d'La Rocco</a><p>
<li><a href="vra2.html">Qui n'ouait qu'une clioche n'ouait qu'un son!</a><p>
<li><a href="bassemathee.html">B&acirc;sse math&eacute;e, haute math&eacute;e</a><p>
<li><a href="ptitpaisson.html">L&eacute; p'tit pa&icirc;sson et l'p&ecirc;tcheux</a><p>
<li><a href="fripon2.html">L&eacute; P&ecirc;tcheux et l&eacute; Fripon</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painfishing2.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
</HTML>

