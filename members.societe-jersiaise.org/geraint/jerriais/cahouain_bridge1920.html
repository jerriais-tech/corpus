<HTML>

<!-- Mirrored from members.societe-jersiaise.org/geraint/jerriais/cahouain_bridge1920.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
<HEAD>
<TITLE>Le sujet d'conversation ches jours ichin a 't&eacute; la frumethie du &quot;Bridge&quot;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le sujet d'conversation ches jours ichin a 't&eacute; la frumethie du &quot;Bridge&quot;</h2></font></center><p>

Le sujet d'conversation ches jours ichin a 't&eacute; la frumethie du &quot;Bridge&quot; Jeudi pass&eacute; et les fermiers qui d&ecirc;fouithent des patates contre l's ordres du Conseil de l'Union.<br/>
 <br/>
 I'y a certains messieux qu'ont l'habitude de v'nin distchuter ches choses-l&agrave; dans notre bureau, et comme ch'la, le Caouain, qui ouait diversement cliai est gard&eacute; au couothant de tout ch'qui s'passe.<br/>
 <br/>
 L'aut'e jour Ma&icirc;t'e Dan L&ecirc;caudey se trouvait l&agrave; quand La&iuml;esse Ernon entri pour nos d'mander d'annoncer qu'il avait besoin de d&ecirc;fouisseurs. &quot;Bonjour Mess Ernon, se fit Ma&icirc;t'e Dan. &quot;Est-che vrai qu'i' y eut oquo des fermiers qui d&ecirc;fouithent hier malgre qu'il tait d'fendu ?&quot;<br/>
 <br/>
 &quot;Ah, oui dja, &agrave; ch'qui pathait. Les noms des siens qu'ont 't&eacute; d&ecirc;couverts ont 't&eacute; post&eacute;s sus l'Weighbridge et non m'a dit qu'i y en a chinq ou six.<br/>
 <br/>
 &quot;Eh bain ch'est d'tchi honteux !&quot; s'fit l'bouanhomme L&ecirc;caudey, qu'est un grand supporteux de l'Union. &quot;Nous &ecirc;prouve &agrave; lus faithe du bain par emp&ecirc;chi un &quot;block&quot; quand i' n'y a pas d'batcheaux, et t&acirc;chi d'garder l'prix des patates pour qu'i ne vainjent pas &agrave; rain comme nous a veu tchiquefais, et pis v'la du monde qui cherchent &agrave; mettre des barres dans les reues et qu'&ecirc;prouvent &agrave; lus enrichi tandis qu'lus vaisins sont arr&ecirc;t&eacute;s ! Si j'&eacute;tais &agrave; la pliaiche &egrave;s marchands je n'lus acat'tais pas lus patates, par exemplye !&quot;<br/>
 <br/>
 &quot;V'l&agrave; justement chein qu'i' sont &agrave; faithe aussin ! Y a une grand vainnee de qu&acirc;si chent cabots qu'a t&eacute; sus l'Weighbridge d&eacute;pis &agrave; matin et personne ne veur en appr&eacute;chi. Le sien qui l'a apport&eacute;e, quand il a veu que les marchands ne voulaient pas l'acater, a tout de suite tel&eacute;phon&eacute; &agrave; san grand fr&egrave;the qui s'en est v'nu en ville &agrave; toute vitesse sus la bike et d&egrave;s qu'il a veu qu'san nom &eacute;tait sus la liste des d&eacute;linquents i' s'en est all&eacute; trouver un homme d'affaithes qui s'est rendu imm&eacute;diatement aupr&egrave;s du S&eacute;cretaithe de l'Union et li a ordonn&eacute; au nom d'san client de croua&icirc;si chu nom-l&agrave; imm&eacute;diatement. Le S&eacute;cretaithe a refus&eacute; nettement et l'autre a dit qu'i' s'en va en vaie pus long.&quot;<br/>
 <br/>
 &quot;J'ai ou&iuml; ettou que Ma&icirc;t'e Cli&eacute;ment d'Caen mins san monde &agrave; d&ecirc;foui hier l'arl&eacute;v&eacute;e, sais-tu si ch'est vrai ?&quot;<br/>
 <br/>
 &quot;Eh bain j'avais ou&iuml; chenna ettou m&eacute;, mais je n'peux pas dithe pour seux car je n'le vis pas m&eacute;-m&ecirc;me, et pis d'ailleurs, comme je sommes vaisins, j'aime mus n'dithe mot. Je sais bain qu'il a pass&eacute; attou un viage diversement bouanneheuthe &agrave; matin, mais damme chenna n'me r'garde pas quand tchi qu'i' l's a d&ecirc;fouies. San nom n'est pas sus la &quot;board&quot; tr&eacute;jous.&quot;<br/>
 <br/>
 &quot;Ah !&quot; dit Ma&icirc;t'e Dan, &quot;si chu vier avare-la a d&ecirc;foui, i dev'thait &ecirc;tre expos&eacute; aussi bain comme les autres ! Et j'm'en vais vos dithe une chose La&iuml;esse Ernon, si ch'est qu'ou' l'savez, et qu'ou n'l'avez pas d&ecirc;nonc&eacute;, eh bain, sacr&eacute;bleu ! ous &ecirc;tes aussi pi&egrave;the comme li ! Et ch'est Dan L&ecirc;caudey qui vos l'dit !&quot;<br/>
 <br/>
 La&iuml;esse, li, prins tout-d'suite le pa&icirc;vre au nez et s'mins &agrave; juther sus l'bouonhomme. Je n'sais pas tch'est qu'en aithait 't&eacute; si Fra&icirc;nque Amin n'avait pas t&egrave; l&agrave;. Mais i lus dit, &quot;Ah &ccedil;a, en v'l&agrave; assez, Messieux ! N'oubliez pas qu'ou n'&ecirc;tes pas dans une auberge ichin !&quot;<br/>
 <br/>
 A la fin i lus r'calmithent un mio et finithent par ch&acirc;tchi d'main ensemblye. <br/>
 <br/>
<i> <a href="gwdec.html">Caouain</a></i><br/>
<i> 15/5/1920</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmbridge.html">Sus l'Bridge</a><p>

<li><a href="cahouain_bridge1920b.html">Je pense bain, gar&ccedil;ons qu'ous &ecirc;tes tous bain tchuthieux</a><p>
<li><a href="cahouain_cliemenragi1927.html">Sou voulez faithe Ma&icirc;t'e Cli&eacute;ment d'Caen enragi</a><p>
<li><a href="painconduct.html">Most Reprehensible Conduct of Our Employe</a><p>

<li><a href="saison.html">La Saison des Patates</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_bridge1920.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
</HTML>

