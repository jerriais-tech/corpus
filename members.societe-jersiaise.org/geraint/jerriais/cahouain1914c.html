<HTML>

<!-- Mirrored from members.societe-jersiaise.org/geraint/jerriais/cahouain1914c.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>Nouvelles de la djerre</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nouvelles de la djerre</h2></font></center><p>

Toutes les g&acirc;zettes tout chu temps sont si remplyies de nouvelles de la djerre, que je m'&eacute;tais imagin&eacute; que mes lecteurs es'saient bein contents d'aver un p'tit mio d'change, et j'avais r&eacute;solu de laissi la djerre de c&ocirc;t&eacute; et d'&ecirc;crithe sus tchique aut'e sujet.<br/>
<br/>
Mais ou m'exchus'sez, gar&ccedil;ons, je trouve que ch'est impossiblye.<br/>
<br/>
La djerre domine tout pour le moment, les gens ne p&acirc;lent pas d'aut'e chose, et tout chein qui s'passe en est pus ou meins affect&eacute;. Ergardez m&ecirc;me men illustre coll&eacute;gue &quot;Querist,&quot; malgr&eacute; que s'n imagination est presqu'aussi fertile comme la meinne, i' n'peut pas p&acirc;ler d'aut'e chose nittou, li.<br/>
<br/>
Dans s'n articlye de M&ecirc;cr&eacute;di pass&eacute;, ou z-&eacute;thez r'mertchi qu'i' s'd&eacute;cidi tout court de pitchi la djerre de c&ocirc;t&eacute; et d'p&acirc;ler sus tchiquechose de meins ludgubre pour fini de remplyi sa colonne, mais tch'est qu'en fut l'r&ecirc;sultat? I' sauti de dans la castrole dans l'feu et s'mins &agrave; raconter des 'Fishing Yarns,' malgr&eacute; qu'i' dait bein saver, &agrave; l'&acirc;ge qu'il a, que des histouaithes de p&ecirc;que ne sont jamais ergard&eacute;es comme &eacute;tant dignes de fouai.<br/>
<br/>
Et entre nous, je n'crai pas qu'i y-ait grand v&eacute;thit&eacute; dans chein qu'i' nouos conti M&ecirc;credi au s&eacute;, mais enfin ch'est li qui sait.<br/>
<br/>
<div align="center">* * *</div><br/>
<br/>
Eh bein, pour ervenin &agrave; nos moutons, sav'ous bein que dans la campagne les choses qu&eacute;menchent &agrave; r'venin un mio &agrave; lus nivet.<br/>
<br/>
Une grande partie des r&eacute;servistes fran&ccedil;ais que s'en 'taient all&eacute;s erjoindre lus r&eacute;giment sont ervenus en J&ecirc;rri.<br/>
<br/>
Les autorit&eacute;s militaithes, &agrave; ch'qui patha&icirc;t, lus ayant dit que pour acheteu ils ont trop d'monde, mais qu'ils envi&ecirc;thont pour ieux pus tard s'il en ont besoin.<br/>
<br/>
Les patrons &agrave; ches hommes-l&agrave; sont bein contents de les r'vaie sus lus travas; nou z-avait quasi pens&eacute; quand nou les vit tous lus en aller que l'travas s'en aller rester &agrave; faithe, mais ch'est &ecirc;tonnant comment que les affaithes ont marchi tout-d'm&ecirc;me.<br/>
<br/>
Il est vrai que la sercli&eacute;thie des rachines &agrave; 'tai un mio n&eacute;gligie, mais les machines &agrave; battre n'ont pas arr&eacute;t&eacute;, i&eacute;ux, tout l'monde s'est donn&eacute; un coup d'main et v'l&agrave; qu'a marche &agrave; merveille.<br/>
<br/>
Sav'ous bein que l'aut'e jour, je m'trouvais dans la campagne quand i' faisait une telle abominablye chaleur, et quand j'ou&iuml; le ronnement d'une machine &agrave; battre, je dis &agrave; m&eacute;-m&ecirc;me:<br/>
<br/>
&quot;Caouain, si tu voltigeais jusque l&agrave;, i' y-aithait peut-&ecirc;tre bein moyen d'aver une feis &agrave; baithe!&quot;<br/>
<br/>
Eh bein, je trouvi la machine souos un grand shed en corrugated et je m'en fut me jutchi sus iun des girders.<br/>
<br/>
Tch'est qu'ou criyiz que j'vi d'l&agrave;-haut? Iun des pus biaux spectaclyes de ma vie! Deux des filles du boss, belles comme des roses, &eacute;taient &agrave; rempliaichi l's hommes &agrave; la machine.<br/>
<br/>
I' y-en avait iune sus l'haut &agrave; passer les djerbes ou &agrave; copper les lians, et l'autre &eacute;tait &agrave; bas &agrave; haller les cra&icirc;nchons.<br/>
<br/>
Le tchoeu du pouore Caouain a tr&eacute;jous 'tai bein susceptible &egrave;s charmes de jolies jeunes demoua&icirc;selles, mais je vos asse&ucirc;the que quand je vis cheuses-chin &agrave; donner d'm&ecirc;me un coup-d'main ouais qu'i' fallait, je dis &agrave; m&eacute;-m&ecirc;me: V'l&agrave; des filles qui valent lus pa&icirc;ds en or.<br/>
<br/>
Mais i' faut dithe ettou que i' y-en a d'autres.<br/>
<br/>
J'en ai veu, m&eacute;, des p'tites hardelles que nou viyait souvent &agrave; lus promener &agrave; travers de la ville, habillyies &agrave; la dern&eacute; mode, <i>open-work silk stockings</i> et je n'sai tchi, avec lus <i>music-roll</i> &agrave; la main, mais qu'nou vait pus souvent acheteu dans les clios avec une scabelle et une canne &agrave; lait, ou bein &agrave; houetter des navets &agrave; c&ocirc;t&eacute; d'pep&eacute;e. Le Bouanhomme a dit qu'i' s'sa temps assez de jouer d'la musique quand la djerre es'sa finie, mais que dans l'entretemps, comme i' n'peut pas s'graie tout seu i' faut qu'les hardelles b&acirc;illent un coup d'main sus la ferme. Et les chi&eacute;thes petites lus sont minses &agrave; lus d'v&eacute;, sans gronner trop, ma f&eacute;!<br/>
<br/>
<div align="center">* * *</div><br/>
<br/>
Mais comment que tout est trantchil au prix des autres ann&eacute;es!<br/>
<br/>
Pas d'<a href="bataledeflieurs.html">Bataille de Flieurs</a>, pas d'visiteurs, pas d'show &agrave; <a href="springfield.html">Springfield</a>, pas d'b&eacute;zars &agrave; Niermont, pas show d'<a href="st_cliement.html">St. Cli&eacute;ment</a> au <a href="sanmathes.html">Mannyi de Samar&eacute;s</a>. Comment qu'nou manquetha les p'tites promenades attouo d'l'&ecirc;cliuse &agrave; la veue pus ou meins incertaine des lanternes chinouaises et ches moments de doux repos iou qula bouaisesie est la pus &ecirc;paisse!<br/>
<br/>
Pas d'swimming matches au Bathing Pool, et justement &agrave; l'occasion que l'grand &quot;Diving Competition&quot; &eacute;tait pour &ecirc;tre contest&eacute; pour la prumi&eacute; feis en J&ecirc;rri.<br/>
<br/>
Pas d'Eisteddfod, qu'&eacute;tait pour &ecirc;tre si int&eacute;r&ecirc;ssant ch't anneaie, sustout pour les siens qu'aimaient le j&ecirc;rriais, car j'ai ou&iuml;, sus la pus haute autorit&eacute;, que le Comit&eacute; qui s'occhupait de chute section-l&agrave;, s'&eacute;tait surpass&eacute; dans ses efforts pour mettre devant l'public tout che qu'i' y-avait de pus amusant.<br/>
<br/>
Tout, enfin, a 'tai r'mins &agrave; cause de la djerre, et che n'est qu'juste oquo, quand nou veint &agrave; y penser.<br/>
<br/>
Ch'n'est pas ichin un temps pour le divertissement et frivolit&eacute;.<br/>
<br/>
Tandis qu'une partie de nos habitants sont souos l's armes pour la protection de la patrie, i' faut que les siens qui restent s'appliquent s&eacute;rieusement &agrave; lus d'v&eacute; pour alligi autant que possiblye la terriblye d&ecirc;tresse qui s'en va p'ser de pus en pus sus nous.<br/>
<br/>
Esp&eacute;thons que la situation actuelle es'sa de courte duth&eacute;e.<br/>
<br/>
<br/>
<i><a href="gwdec.html">Caouain</a></i><br/>
<i>La Chronique de Jersey 29/8/1914</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>

<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="sympathie.html">Sympathie</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="prussien.html">Le Proc&egrave;s du Prussien</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="cahouain1914espions.html">Espions Allemands</a><p>
<li><a href="cahouain1914armes.html">Aux armes, citoyens!</a><p>
<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="cahouain_modestie.html">La modestie m'emp&ecirc;che...</a><p>
<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="greenfieldsoffrance.html">Les v&egrave;rts clios d'France</a><p>
<li><a href="1914gj.html">L&eacute; r&ecirc;sultat d&eacute; chutte dg&egrave;rre-ch&icirc;n</a><p>

<li><a href="dgerre.html">La dg&egrave;rre</a><p>
<li><a href="pmeisteddfod.html">Merrienne goes to the Eisteddfod</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain1914c.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>

