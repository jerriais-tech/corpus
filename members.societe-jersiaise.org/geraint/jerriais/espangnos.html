<HTML>

<!-- Mirrored from members.societe-jersiaise.org/geraint/jerriais/espangnos.html by HTTrack Website Copier/3.x [XR&CO'2014], Tue, 15 Jul 2025 13:56:53 GMT -->
<HEAD>
<TITLE>La L&eacute;gende des Navithes Espangnos</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La L&eacute;gende des Navithes Espangnos</h2></font></center><p><br>
<br>
Contre la f&icirc;n d'l'ann&eacute;e 1495, i' s'fit eune grand' temp&ecirc;te - eune temp&ecirc;te futhieuse du ou&ecirc;st. Et ou s'abattit sustout sus les Gr&egrave;ves d&eacute; <a href="st_ouen.html">St. Ou&euml;n</a>, duthant trais jours et trais nyits. La tra&icirc;si&egrave;me s&eacute;th&eacute;e d'chutte grand' temp&ecirc;te y'eut eune accalmie, et un troup&eacute; d'hommes s&eacute; trouvaient sus La Campangne en d'sus des Hanni&eacute;thes, r'gardant en m&eacute; les veues d&eacute; ch&icirc;nq grands navithes &agrave; la d'rive tchi s'en v'naient comme pouor s'&ecirc;chouer. Les vailes en chitchettes, les navithes donnaient des s&icirc;ngnaux d'd&ecirc;tresse mais sans r'ch&eacute;ver autchun s&icirc;ngna en r&ecirc;ponse d&eacute; la c&ocirc;te. Nouos pilieurs (car n&eacute; v'l&agrave; chein tch'il' 'taient) s&ucirc;drent bein vite qu&eacute; ch'tait des navithes espangnos et, s'doutant tchi d'vaient &ecirc;tre cli&egrave;rgis d'tr&eacute;sors, il' arr&ecirc;taient tch'i' f&ucirc;ssent na&ucirc;fragis et &ecirc;chou&eacute;s sus les gr&egrave;ves pouor pouver l's aborder et les pilyi. Mais, viyant qu'les navithes n&eacute; s'&ecirc;chouaient pon vite assez, les pilieurs s'm&icirc;ndrent &agrave; alleunmer des feux sus eune partie d'la gr&egrave;ve o&ugrave;'est qu'i' y'avait l'pus d'rotchi&egrave;rs - pus du c&ocirc;t&eacute; d'L'&Ecirc;ta. Les batchieaux au m'sesp&eacute;, pensant qu&eacute; ch'tait l&agrave; l'havre, s&eacute; la&icirc;ss&icirc;drent attither et, trop tard, prendre au pi&egrave;ge. Les pilieurs dansaient sus la gr&egrave;ve, d&eacute; jouaie, sachant &agrave; ch't heu pouor seux qu' lus ji avait r&ecirc;ussi. Tout d'm&ecirc;me, quatre des navithes coul&icirc;drent et tout l'monde &agrave; bord f&ucirc;drent p&egrave;rdus. Mais l'ch&icirc;ntchi&egrave;me, l&eacute; pus grand d'la fliotte, s&eacute; louogit dans les rotchi&egrave;rs pouor &ecirc;tre temp&ecirc;t&eacute; qu&eacute; d'pus b&eacute;. Sus l'pont un vi&egrave;r homme et une janne fil'ye s&eacute; m&icirc;ndrent &agrave; prier. &quot;Sauvez ma fil'ye, et j'vouos b&eacute;nithai!&quot;, criait l'vieillard. &quot;Sauvez-la, et j'vouos donn'nai mes c&ocirc;ffres plieins d'or et tout ch' que j'poss&egrave;de!&quot;. Mais la m&eacute; n'fut pon longtemps d'vant p&acirc;sser par sus l'navithe et emporter la janne &agrave; fond. Ah &ccedil;a, d'vant la pr&eacute;chaine lou&ecirc;me, nou vit l'vi&egrave;r homme s&eacute; butter sus l'pont et prononcer ches patholes : &#147;J'vouos ai offert ma b&eacute;n&eacute;diction et tout man bein, et ou vouos &ecirc;tes motchis d'm&eacute; ! A ch't heu donne eune mal&eacute;diction - j'vouos condamne &agrave; mouothi d'la m&ecirc;me mort cruelle et &agrave; m'rencontrer d'ich&icirc;n un an souos l's ieaux d'chutte baie!&#148; L&agrave;-d'ssus i' s'trouvit emport&eacute; &eacute;tout.<br>
<br>
Juste un an aupr&egrave;s, les pilieurs d&eacute; navithes s&eacute; trouvaient dans les m&ecirc;mes parages, et f&ecirc;taient acouo, sus du v&icirc;n, lus &ecirc;tch&ecirc;te d&eacute; l'ann&eacute;e d&eacute; d'vant et riaient acouo d'la mal&eacute;diction du vieillard. Mais, bein vite, &agrave; ma&icirc;ntchi souards, les v'l&agrave; pr&icirc;ns d'peux. Car n&eacute; v'l&agrave; qu'eune &ocirc;rage se l&egrave;ve, et d's &ecirc;parts d&eacute; feu t&egrave;rribl'yes, et des coups d'foudre, et pis eune temp&ecirc;te comme janmais p&egrave;rsonne n'avaient veu d'vant - eune temp&ecirc;te tch'abattait bouais et maisons et saccageait tout et m'ttait tout en m&icirc;nchons ! Les gens avaient bieau fithe l'avant &agrave; la m&eacute;, terrifi&eacute;s, &ecirc;pouvant&eacute;s - pas mouoyen d'&ecirc;capper &agrave; lus sort! Et la dr&ocirc;le d&eacute; chose 'tait qu&eacute;-tch'i' fil&icirc;ssent &agrave; drouaite ou &agrave; gauche, i' lus sembliait qu'un fant&ocirc;me d&eacute; navithe 'tait l&agrave; d'vant lus i&egrave;rs &ecirc;chou&eacute; sus l'rotchi auve un vieillard &agrave; barbe grise sus l'pont ! Et ouaithe tch'i' s'&egrave;rfugyissent sus la toute pus haute t&ecirc;te, la m&eacute; finnit par les enga&ucirc;mer tous d'vant sol&eacute; l'vant du pr&eacute;chain jour.... Ch'est en tchi, les ieaux envah&icirc;drent tout chu t&egrave;rrain &agrave; janmais, &agrave; cause des m&eacute;faits d's habitants et par la mal&eacute;diction du vieillard d&eacute; l'ann&eacute;e d&eacute; d'vant !<br>
<br>

<i><a href="lemaistre.html">F. L. M.</a></i><p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmbaie.html">La Baie d'Saint-Ou</a><p>
<li><a href="sorel.html">La L&eacute;gende du Pits d'la Tchuette &agrave; Sorel</a><p>
<li><a href="mittes2.html">La Fontaine es Mittes</a><p>
<li><a href="fossealecrivain.html">L'histouaithe d&eacute; La F&ocirc;sse a L'&Ecirc;crivain</a><p>
<li><a href="creux_fantomes.html">Les Creux Fant&ocirc;mes</a><p>
<li><a href="faitchieaux2.html">Les p'tits fa&icirc;tchieaux</a><p>
<li><A HREF="fraude1850.html">Histouaithe du temps d'la fraude</A><p>
<li><a href="nierjva.html">La l&eacute;gende du ni&egrave;r ch&eacute;va</a><p>
<li><a href="rogodaine.html">La Rogodaine</a><p>

<li><a href="rogodaine2.html">La Rogodaine</a><p>
<li><a href="brelade_legende.html">La l&eacute;gende d&eacute; l'&eacute;glyise d&eacute; St Br&eacute;lade</a><p>
<li><a href="hougbie.html">La L&eacute;gende de la Hougue Bie</a><p>
<li><a href="cliochesme.html">La L&eacute;gende des Clioches d'&Eacute;glyises en M&eacute;</a><p>
<li><a href="tchaiseenor.html">L'Histouaithe d&eacute; la Tchaise en Or</a><p>
<li><A HREF="tombelaines.html">L&eacute; Cri des Tomb'laines</A><P>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>
<li><a href="rocqueber.html">Rocque B&egrave;r</a><p>

</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/espangnos.html by HTTrack Website Copier/3.x [XR&CO'2014], Tue, 15 Jul 2025 13:56:53 GMT -->
</HTML>
