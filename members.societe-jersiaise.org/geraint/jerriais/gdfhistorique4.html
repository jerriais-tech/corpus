<HTML>

<!-- Mirrored from members.societe-jersiaise.org/geraint/jerriais/gdfhistorique4.html by HTTrack Website Copier/3.x [XR&CO'2014], Tue, 15 Jul 2025 13:52:50 GMT -->
<HEAD>
<TITLE>Historique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Historique</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 21 septembre, 1974.</i><br/></font>
<br/>
Moussieu l'R&eacute;dacteu,<br/>
<br/>
Ch'est bein &icirc;nt&eacute;r&ecirc;ssant d'li&eacute;the, dans l's almonnas d' La Nouvelle Chronique, la R&eacute;capitulation des principaux &eacute;v&eacute;nements tch'ont lieu avau l's ann&eacute;es, et, pour m&eacute;, l's &ecirc;v&eacute;nements d'l'ann&eacute;e mil huit chent nenant'tch-ieune - l'ann&eacute;e d'ma na&icirc;ssance - ont un &icirc;nt&eacute;th&ecirc;t tout sp&eacute;cial. Sus bein des sens i' y'en aut d'assez &icirc;mportants ch't' ann&eacute;e-l&agrave;. J&eacute; n'voudrais pon pr&eacute;tendre, sans doute, qu&eacute; ma na&icirc;ssance fut d'autcheune &icirc;mportance pour l&eacute; publyi, mais oulle 'tait d'grande &icirc;mportance p&egrave;rsonnelle pour m&eacute;!<br/>
<br/>
Pour les M&eacute;thodistes Wesleyens, ch'tait l'preunmyi d'mar qu&eacute; l'sujet des s&egrave;rmons dans lus chapelles 'tait l'R&eacute;v&eacute;rend John Wesley, viyant qu&eacute; l'pr&eacute;chain jour, l&eacute; 2 d'mar, 'tait l'chent'naithe d&eacute; san d&eacute;c&egrave;s. Pour l's Anglyicans, ch'tait l'ouv&egrave;rtuthe et cons&eacute;cr&acirc;tion d'la neuve &Eacute;glyise d&eacute; St. Paul. L&eacute; Tr&egrave;s R&eacute;v&eacute;rend George Orange Balleine, Douoyen d'l'&Icirc;le, pr&ecirc;chit l's&egrave;rmon. San texte fut : La Maison de Dieu est l'&Eacute;glyise du Dieu vivant, la colonne et l'appui de la v&eacute;rit&eacute;. Un texte tch'est tout aussi vrai au jour d'aniet comme en mil huit chent n&eacute;nant'tch-ieune.<br/>
<br/>
J&eacute; n'pouorrais pon vouos dithe quantchi qu' la preunmi&eacute; pi&egrave;rre d&eacute; la preunmi&eacute;the &Eacute;glyise d&eacute; St. Paul fut p&ocirc;s&eacute;e, mais l'&eacute;glyise m&egrave;me fut ouv&egrave;rte l&eacute; 14 d&eacute;zembre, 1817. I' faut penser qu' oulle avait d&ecirc;t&eacute;rior&eacute; hardi auve l&eacute; p&acirc;ssage du temps, car d&eacute;vant sa nouvelle cons&eacute;cr&acirc;tion en 1891 oulle avait 't&eacute; r'b&acirc;tie &egrave;s frais d'sa congr&eacute;g&acirc;tion au montant de &pound;4,200. La grand' v&egrave;rrinne fut pr&eacute;sent&eacute;e par Madanme Millais, veuve d&eacute; Thomas Millais, &Eacute;tchuyer. P't-&ecirc;t' la m&egrave;me fanmile du fanmeux peintre? Mais quand nou pense : Eune &eacute;glyise &egrave;rb&acirc;tie pour &pound;4,200! Ch'est &agrave; peine si nou pouorrait b&acirc;ti l'consistouaithe pour chu prix-l&agrave; au jour d'aniet.<br/>
<br/>
Ch'n'est pon seulement d'nouot' temps tch'i' y'a ieu tchestchion dans L's &Ecirc;tats d'mett' les Recteurs d&eacute; p&acirc;raisses &agrave; la porte. L&eacute; 9 d&eacute; d&eacute;zembre, 1890, l&eacute; D&eacute;put&eacute; Durell pr&eacute;sentit un projet de louai &agrave; la Chambre pour les expulser, mais l' deux d'f&eacute;vri, 1891, l&eacute; Juge Falle pr&eacute;sentit un projet contre lus expulsion, et eune assembli&eacute;e des constituants d'Ste. Mathie donnit l'mandat &agrave; ses r'pr&eacute;sentants d'voter contre &eacute;tout. Aupr&egrave;s eune grand' distchussion dans L's &Ecirc;tats la d&eacute;cision fut r'm&icirc;nse &agrave; un aut' jour, et l' 19 d&eacute; f&eacute;vri l'projet du D&eacute;put&eacute; Durell fut r&eacute;j't&eacute; par 32 vouaix contre 10. Les Recteurs rest&icirc;drent don si&eacute;gis jusqu'&agrave; la sou&ocirc;-d&icirc;sante r&eacute;forme de 1948.<br/>
<br/>
Ch'tait l' 26 d'janvyi qu&eacute; L's &Ecirc;tats adopt&icirc;drent la louai tch'&ecirc;tablyit l'vote au scrut&icirc;n dans l's &ecirc;lections par 28 vouaix contre 12. Ch'tait &eacute;tout en 1891 qu&eacute; nouot' belle langue J&egrave;rriaise c'menchit &agrave; en perdre officiellement. L&eacute; 22 d'janvyi, l&eacute; R&eacute;cteu d&eacute; Grouville prop&ocirc;sit &egrave;s &Ecirc;tats qu' &agrave; l'av'n&icirc;n les membres aient la lib&egrave;rt&eacute; d'faithe lus discours d&eacute;vant la Chambre en Angliais, mais i' p&egrave;rdit san projet l&eacute; 9 d'avri par 22 vouaix contre 12. V'la tchi montre quand m&egrave;me qu&eacute; l'id&eacute;e 'tait d&ecirc;j&agrave; dans la t&ecirc;te d&eacute; c&egrave;rtains membres. Ch'tait finnalement l' 8 d&eacute; f&eacute;vri, 1900, qu&eacute; L's &Ecirc;tats adopt&icirc;drent l&eacute; projet d'p&egrave;rmett' l'&ucirc;sage d&eacute; la langue Anglia&icirc;che dans la Chambre.<br/>
<br/>
I' patha&icirc;t qu' les Fran&ccedil;ais dans l'&Icirc;le en 1891 n&eacute; lus comportaient pon aussi bein comme les J&egrave;rriais. D'apr&egrave;s l'rapport du Conseil d&eacute; la Prison, pr&eacute;sent&eacute; l' dgix d'mar, sus 58 cr&icirc;nminnels condamn&eacute;s par La Cour Rouoyale, 43 'taient d'nationalit&eacute; Fran&ccedil;aise. Appathemment la bouaisson, comme au jour d'aniet, 'tait hardi la cause d&eacute; mauva&icirc;tchi, car septante-ch&icirc;nq pour chent des condamn&eacute;s 'taient en prison pour aver bu trop.  Mais la Justice 'tait pus s&eacute;v&eacute;the dans chu temps-l&agrave; qu' ou n'l'est &agrave; ch't heu, car l&eacute; 14 d&eacute; mar un gamin du nom de McCrum, trouv&eacute; coupabl'ye d'vol, fut condamn&eacute; &agrave; trais s'maines d&eacute; prison et six coups de verge. I' n'avaient pon d'peux d'publiyer les noms des mauvais &icirc;ndividus ayant mains qu' 20 ans, ni d'faithe s&egrave;rvi la badgette. Un bouan exempl'ye tchi s'sait utile d&eacute; si&eacute;the &agrave; ch't heu qu&eacute; j'sommes emb&ecirc;t&eacute;s par eune racachie d'r&ocirc;deurs d&eacute; bas-&acirc;ge.<br/>
<br/>
I' faut penser qu' les J&egrave;rriais lus sont tr&eacute;jous but&eacute;s sus lus pids d'dri&eacute;the pour cons&egrave;rver lus drouaits et privil&egrave;ges, et tant en fut en 1891 quand un Ordre du Conseil d&eacute; Sa Majest&eacute; annoncit qu&eacute; l'Gouverneux s'en allait rempliaichi l'Bailli comme Pr&eacute;sident du Conseil d&eacute; la Prison. L&eacute; 29 d'octobre eune d&eacute;l&eacute;g&acirc;tion fut env'y&eacute;e &agrave; Londres par L's &Ecirc;tats pour protester contre un Ordre tch'avait 't&eacute; donn&eacute; sans consult&acirc;tion auve l's autorit&eacute;s d'l'&Icirc;le, auve l&eacute; r&ecirc;sultat qu&eacute; l&eacute; 27 juin, 1894, l'Ordre du Conseil d&eacute; Sa Majest&eacute; fut rappel&eacute;.<br/>
<br/>
M&egrave;me l&eacute; temps n'fut pon normal duthant l'hiv&eacute; d' 1890-1891. L&eacute; 22 d'novembre, 1890, l'almonnas nouos dit qu' Une violente temp&ecirc;te se d&eacute;chaine sur l'&Icirc;le. L&eacute; 17 d&eacute;zembre l'hiv&eacute; d&eacute;v'nait d'pi&eacute;the en pi&eacute;the. I' g'lait touos les jours, et tout l'monde 'tait &agrave; patinner partout. L&eacute; 5 d&eacute; janvyi, 1891, tout 'tait couv&egrave;rt d&eacute; n&eacute; et nou viyait des train&eacute;s partout dans les rues. L&eacute; 17 tout 'tait couv&egrave;rt d&eacute; glace et l'almonnas nouos dit qu&eacute; ch'tait l'pi&eacute;the temps connu d'pis quarante ans, et l'31 (d&eacute; janvyi) ou nouos dit L'hiver r&egrave;gne avec une s&eacute;v&eacute;rit&eacute; inouie et qu' la g'l&eacute;e avait duth&eacute; deux mais sans r'l&acirc;che!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfhist.html">Historique...</a><p>
<li><a href="gdfhistorique.html">Historique</a><p>
<li><a href="gdfhistorique2.html">Historique</a><p>
<li><a href="gdfhistorique3.html">Historique</a><p>

<li><a href="gdfhistorique5.html">Historique</a><p>
<li><a href="balo.html">Vote Secret, ou Votaies Par Balo</a><p>
<li><a href="balo2.html">Ou z&ecirc;tes pour le &quot;bal&ocirc;&quot;</a><p>
<li><a href="scrutin1890.html">L&eacute; Scrutin</a><p>
<li><a href="gdffreunmer.html">Voul'-ous freunmer l's &eacute;glyises?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfhistorique4.html by HTTrack Website Copier/3.x [XR&CO'2014], Tue, 15 Jul 2025 13:52:50 GMT -->
</HTML>

