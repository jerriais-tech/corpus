<HTML>

<!-- Mirrored from members.societe-jersiaise.org/geraint/jerriais/pmshows.html by HTTrack Website Copier/3.x [XR&CO'2014], Tue, 15 Jul 2025 13:47:53 GMT -->
<HEAD>
<TITLE>L's Elections et les 'Shows'</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L's Elections et les 'Shows'</h2>
Y'&eacute;tha-t-i' un Change &agrave; Saint Ou ?<br></font></center><p>

<I>&agrave; Portinf&eacute;, St. Ou<br>
</I><br>
Moussieu l'Editeu<br>
<br>
J'sis bein l&acirc;ss&eacute; &agrave; ces s&eacute; et pas sans bouonne raison comme j'm'en vais vos d&eacute;montrer.<br>
<br>
La s'maine qu'menchit mal, car Dimanche matin, quand j'd&egrave;shallis, j'trouvis que deux d'mes b&ecirc;tes avaient saut&eacute; pard&eacute;ssus l'f&ocirc;ss&eacute; du clios dans la niet et avaient fichi l&ucirc;s camp. J'fus forchi d'aller cherchi pour, et au but d'une heuthe ou d'm&ecirc;me, j'les trouvis tout pr&egrave;s de l'Egly&icirc;se d'Saint George &agrave; mangi des chrysanth&egrave;mes dans un gard&icirc;n appartenant &agrave; un moussieu angliais tchi n'tait pas ocquo l'v&eacute;. J'happis mes deux bricoles et je l's entrainis siez-m&eacute;, epis j'm&eacute; m&icirc;ns a r'path&eacute; l'f&ocirc;ss&eacute;, de tchi qu'la Merrienne m&eacute; dit que ch'n'tait pas d'tchi faithe au Dimanche.<br>
<br>
Quand mes vaques se r'&ecirc;capp'thont, Moussieu qu' ch&eacute; s'sait Dimanche ou s&ucirc;s s'maine, ou pou&ocirc;rra cou&ocirc;rre souotre, quand ch&eacute; s'sait jusqu'au bas d'l'Et&acirc; ou du Creux Baillot.<br>
<br>
J'd&eacute;v'thais vos dithe que l'vendr&eacute;di j'avais 't&eacute; au p'tit 'show' de la Soci&eacute;t&eacute; Agricole d&eacute; <a href="st_helyi.html">Saint H&eacute;lyi</a>, ou&egrave;sque j'avais veu tchiques bouonnes b&ecirc;tes et rencontr&eacute; hardi d'mes vi&egrave;rs am&icirc;ns. Je n'pu pas aller au din&eacute; l's&eacute; mais nou m'a dit que l'Wilfred Le Brun, tchi pr&eacute;sidait, d'livrit une raide bouonne adresse en J&egrave;rriais. J'esp&egrave;the que y'en &eacute;tha d'autres tchi suivthont san bouon examplye.<br>
<br>
Mardi, j'fus au 'show' d'<a href="st_louothains.html">Saint Louothains</a> et <a href="st_jean.html">Saint Jean</a> et j'vi la une raide bouonne vielle vacque appartenant au Sieur Eric Vibert. Y'avait d'tchi bouon dans presque toutes les cl&acirc;sses, mais chein tchi m'surpr&icirc;nt un mio ch'tait qu&eacute; hardi des fermiers pathaissaient p&ucirc;s int&eacute;r&ecirc;ssis dans l'&ecirc;lection pour S&eacute;nateurs que dans les b&ecirc;tes.<br>
<br>
Ach'teu, Moussieu, quant &agrave; l'&ecirc;lection, j'veur offri les apolgies &acirc; la Merrienne pour aver dit la s'maine p&acirc;ss&eacute;e que l'Sieur Perchard n'avait jamais fait rein dans la p&acirc;raisse d&eacute; <a href="st_martin.html">Saint Martin</a>. Ch'tait pas vrai car il avait 't&eacute; Vingtgni pour tchiques ann&eacute;es et au jour d'agniet est yun des Experts. Etout, il a fait hardi d'bouon travas pour les fermiers de l'Ile dans pusieurs capacit&eacute;s. I'sembli&eacute;thait tch'il a une bouonne chance d'&ecirc;tre yun des quatre tchi r&eacute;ussithont le pr&eacute;chain mais.<br>
<br>
L&eacute; Sieur Maillard, par chein qu'j'ai ou&iuml; et par chein qu'j'en vais, a une aussi bouonne chance comme autchun, car i' n'y'a rein contre li et il a d's am&icirc;ns pas seulement dans la campagne mais dans la ville &eacute;tout.<br>
<br>
Le D&eacute;put&eacute; John Le M&egrave;rquand n&eacute; dait pas s'g&egrave;ner, car il est seux de r&eacute;ussi, autrement je m'trompe hardi. Il est vrai tch'il est d&ecirc;penseux s&ucirc;s l'&eacute;ducation mais, apr&egrave;s tout, i' n'peut pas d&ecirc;penser un sou que l's Etats n'li ont pas accord&eacute;. Y'en a tchi voudraient l'vais Pr&eacute;sident du Comit&eacute; d'Agritchultuthe, car i' disent que s'il avait la djobbe les fermiers s'saient fortement souot'nus et &eacute;thaient p&ucirc;s d'support et p&ucirc;s d'pouv&eacute; dans l's <a href="etats.html">Etats</a>.<br>
<br>
Je crai, Moussieu, que j'en ai dit assez pour les S&eacute;nateurs agniet. J'esp&egrave;the d'aver tchique-chose de nouv&eacute; pour la s'maine tchi veint. La grande chose ch'est de r&ecirc;villyi les &ecirc;lecteurs et d'les faithe d&ecirc;shaller dans toutes les parties d'l'Ile quand veindra l'grand jour. J'vais bein que la campagne est d&ecirc;j&agrave; int&eacute;r&ecirc;ssie, et j'esp&egrave;the que la ville &eacute;tout prendra la peine d'aller voter. Si les villais f'thont pas p&ucirc;s d'&ucirc;sage d'lus vouaix tch'ils ont fait dans l's &ecirc;lections pour D&eacute;put&eacute; chais draines ann&eacute;es, i'd&eacute;v'thaient perdre l&ucirc;s drouait d'vote pour au mains djais ans.<br>
<br>
Mais, apr&egrave;s tout, Moussieu, chein tchi int&eacute;r&ecirc;sse, la Merrienne et m&eacute;, m&ecirc;me pus qu'les S&eacute;nateurs, ch'est l'&ecirc;lection pour D&eacute;put&eacute; ich&icirc;n &agrave; Saint Ou. J'avions cru, par les rumeurs tchi cirtchulaient dans la p&acirc;raisse la s'maine pass&eacute;e que l'M&agrave;jeur d'Gruchy n'&eacute;thait pas l'support n&eacute;cessaithe pour battre le Sieur Tch&eacute;th&eacute;e, mais achteu que notre '<a href="jjlemarquand.html">J.J.</a>' est &agrave; travaillyi pour li, autchune chose pou&ocirc;rrait s'arriver. M&eacute;-m&ecirc;me, Moussieu, je n'crais pas que l' 'J.J.' &agrave; l'influence dans la p&acirc;raisse tch'il &eacute;thait yeu y'a tchiques ann&eacute;es, mais la Merrienne est convaintchue tch'i' n'est pas r'oubli&eacute; et que l'M&acirc;jeur s'en va profiter pour l'aver a son dos.<br>
<br>
&#147;Fait comme tu voudras Ph'lip&#148; ou dit &#147;mais j't&eacute; donn'nais en avis de penser un mio d'vant mettre tes sous contre l&eacute; M&acirc;jeur.&#148;<br>
<br>
&#147;Oh!&#148; j'li dis, 'mais v'l&agrave; veur-t'i dithe que tu t'en vas voter pour l&icirc;?&#148;<br>
<br>
Ou n'raiponnit pas, Moussieu, et don j'n'en fus pas p&ucirc;s savant. H&eacute;las, tchi b&ecirc;tise que d'aver donn&eacute; la vouaix &egrave;s femmes!<br>
<br>
Pour fini avec 'J.J.' et ses intentions, Moussieu, nou's-entend m&ecirc;me qu'&agrave; la derni&eacute; minute i' pou&ocirc;rrait changi d'id&eacute;e et s'mettre candidat pour S&eacute;nateur. Pus qu'probablye ch'est du gniol&icirc;n, mais avec chenna nou n'peut pas en &ecirc;tre seux, car i'n'y a qu'li tchi sait tch&egrave;sque il a dans la t&ecirc;te; en un mot il est inpr&eacute;dictablye.<br>
<br>
P&acirc;slant d'autre chose, le juge Vouais&icirc;n, comme tout l'restant, peut faithe des b&ecirc;tises, mais nou's-&eacute;thait creu qu'&agrave;ch'teu, ayant 't&eacute; &agrave; la P'tite Cour si longtemps, il &eacute;thait deu sav&eacute; que s'il enviyait l&eacute; pou&ocirc;re balloque en d'vant d'li en pr&icirc;son pour tch&icirc;nze jours, i'n'avait pas l'drouait &eacute;tout de l'mettre &agrave; l'amende. <br>
<br>
J'n'ai pas l'temps agniet d'vos p&acirc;sler du 'show' d'Saint Mart&icirc;n et <a href="la_trinnete.html">la Trin't&eacute;</a>, mais i'faut que j'vos diche que l'Jack Rond&eacute; avait une vaque la tchi pou&ocirc;rrait ch&acirc;tchi la sienne au Sieur Vibert pour l&eacute; championnat d'l'ile. Nou's-entend &eacute;tout de tchiquechose d'extra &agrave; notre 'show' des Trais P&acirc;raisses et j'esp&egrave;the que ch'est vrai, car ch'n&eacute; s'sait pas juste de vaie l'Est remporter toutes les honneurs.<br>
<br>

<i><a href="lebrocq.html">Ph'lip</a></i><br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="pouaison.html">La Pouaison et les S&eacute;nateurs</a><p>
<li><a href="pmsendep.html">Senator Or Deputy?</a><p>
<li><a href="pmangry.html">Merrienne Angry With The Deputy</a><p>
<li><a href="pmsos.html">Ph'lip Sends an S.O.S.</a><p>
<li><a href="pmsenators.html">The Election For Senators</a><p>

<li><a href="pmheifer.html">Ph'lip shows his heifer in milk</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="painshow2.html">Why Piteur would not take Lonore to the Show</a><p>
<li><a href="painshow.html">How Lonore and Mamma went to the Show</a><p>
<li><a href="cahouain_kasteway.html">Le boss me dit l'aoutre jour l'arlev&eacute;e: I faout que tu faiche tchique ch&ocirc;se pour l'Almonas</a><p>
<li><a href="cahouain_betes.html">T&eacute; r'connais-tu un mio dans les b&ecirc;tes?</a><p>
<li><a href="painbullshow.html">Piteur reports on the bull show</a><p>
<li><a href="painnoble.html">All about Golden Fern's Noble</a><p>
<li><a href="pmboeu.html">Ph'lip et san boeu</a><p>
<li><a href="pm3000boeu.html">Trais mille louis pour un boeu!</a><p>
<li><a href="mavieillenancy.html">Ma vieille Nancy</a><p>
<li><a href="joey.html">Joey</a><p>
<li><a href="cahouain_shows1923.html">N'v'la encoure une fais la saison des shows pass&eacute;e</a><p>


<li><a href="pmouting.html">Ph'lip wants an outing</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmshows.html by HTTrack Website Copier/3.x [XR&CO'2014], Tue, 15 Jul 2025 13:47:53 GMT -->
</HTML>
