<HTML>

<!-- Mirrored from members.societe-jersiaise.org/geraint/jerriais/painexpectations.html by HTTrack Website Copier/3.x [XR&CO'2014], Tue, 15 Jul 2025 13:52:05 GMT -->
<HEAD>
<TITLE>Great Expectations!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Great Expectations!</h2></font></center><p>

Ah &ccedil;a! que j'lus dis, Jeudi matin d'la s'maine pass&eacute;e, en lus montrant un titchet que Moussieu P&eacute;rr&eacute;ee m'avait envi&eacute; par la poste &quot;Admit Piteur Pain Esquieur and his woman.&quot; Tch&egrave;s qui s'en vint ov m&eacute; vaie les B&ecirc;tes?<br/>
<br/>
Persounne ne r&egrave;spounni! Laiz&eacute; continui a digott&eacute; souos la tabye ov sa bringe, sans faithe sembliant de m'av&eacute; oui; tandi qu'ma fille s'mint a ritounn&eacute; en l'vant l'nez en l'air et secouant ses &egrave;spaules.<br/>
<br/>
Bon! que j'dit: ou n'dites mot! J'vos offre d'all&eacute; au show d'Betes; la ou-&egrave;s qu'y'etha des douzaines de fils d'fermi en tcheute d'amouotheuses: des gar&ccedil;ons qui savent souognyi des vaques, sci&eacute; du grain, binott&eacute; du froment, sm&eacute; du guano, &egrave;stendre du conr&eacute;! Des gar&ccedil;ons qui s'en vont proumn&eacute; des g'niches endr&eacute;t tout l'monde, cachi des querres a l'entout du 'ring,' et s'faithe photograff&eacute; a la t&ecirc;te de lus boeu!!<br/>
<br/>
J'ethais peu pasl&eacute; longtemps: nos gens n'm'escoutaient pon! A la fin Laiz&eacute; m'dit. T&eacute; et tes fils d'fermi! j'n'en avaons qu'faithe, Djeu merci! Ma fille mathi&eacute; un fermi! Etre oblyigie d'&ecirc;cr&eacute;m&eacute; des pot&eacute;es d'lait touos les matins, r&egrave;scauff&eacute; d'la soupe pour din&eacute;, offuche gli&eacute;nn&eacute; des poummes dans la rouz&eacute;e, et p't'etre m&ecirc;me all&eacute; vendre des ledjeummes au marchi! Mercie! J'avons mus qu'chenna; &ecirc;sche-pas, Lonore?<br/>
<br/>
J'en tais oquo a me d'mand&eacute; tchi djantre les prennait, quand Laiz&eacute; s'mint a faithe a sa fille: N'oublie pas, ma Lonore, que Moussieu l'Pasteur est pour v'nin bethe-du-t&eacute;e anni&eacute;t! Pense a met' des flieurs partout, ta musique sus l'piano, l'Voyage du Chretien sur la tabye, et pendre &quot;Little children, love one another&quot; au d'sus du mitheux: j'm'en vais f&eacute;th&eacute; ta blianche robe, met' d'la dentelle a ta blouse, et du pliatre-de-paris sus tes souliers d'canvas.<br/>
<br/>
On hon! Ch'est d'm&ecirc;me, que j'me fit. Ou tchillyiz l'nez sus l'fermage a ch't'heu! Ch'est des n&eacute;thes casaques et des blianches mains qui vos faut. H&eacute; bin! Ramasse-ous coumme ou pouorez! Mais pour de m&eacute;, j'm'en vais vaie tch&eacute;s qu'a gagnyi la Coupe - et j'men fut en tappant du pi, coumme font touos les Pains quand tchiq' chose les contrarie.<br/>
<br/>
J'passi toute l'arlev&eacute;e au show; a tap&eacute; sus l'dos des gagnants, et a dithe &egrave;s perdants qu'les juges 'taient des &egrave;buzards: i' s'ensi&eacute;vait quazi trejour eunne touon&eacute;e sous la tente a Mess Couillard. J'aidji a Clem Ernon a vendre sa g'niche touth&acirc;tre a un Brezilien, et il a promins d'm'apport&eacute; un cabot d'betraves pour me peine. Et pis, j'men fut vaie les flieurs tandi qu'tout l'monde 'tait a r'gard&eacute; la parade. L'Solet lisait sus l'fruit, et j'm'apperchut qu'y'avait eunne assi&eacute;tt&eacute;e d'preunnes qui soufrait d'la calheu: j'pensi faithe eunne bouonne action en les mettant a l'ombre - dans ma pouchette - et, ma f&eacute;, j'ronbliyi d'les r'metr' sus l'assiette en sortant. Mais n'en dites mot!<br/>
<br/>
Quand j'rentri siez nous, Laiz&eacute; 'tait assise sus l'bras des d'gr&egrave;s a m'attendre, ov san d&eacute;t sus l&egrave;vres.<br/>
<br/>
&quot;Chut! Chut! qu'ou m'dit a l'ouothelle. Tu t'en vas b&eacute;the tan t&eacute;e dans la lavthie. Lonore est l&agrave;! qu'ou s'fit en m'montrant la porte du parleux: ov san pasteur! I' n'faut pas les d&egrave;sranji sus autchun compte! I' n'a presque pas manji a san t&eacute;e; et quand Lonore y'a d'mand&eacute; conmbin d'chucre i' prennait? j'pensais qu'i s'n'allait s'&egrave;svonni. Apr&egrave;s l't&eacute;e, j'me sis l'v&eacute;e en disant que j'm'en allais &egrave;scrithe eunne longue lettre et qu'je n't'attendais pon d'vant n&eacute;the niet (l'bouan Djeu m'pardoun'na chutte mentie) et ne v'la pus deux heuthes que j'sis assise ichin pour t'emp&ecirc;chi d'les disteurb&eacute;. Mais coumme j'voudrais ti don pou&eacute; vaie a travers chutte porte! V'la tchi m'fait pens&eacute; a man jeune temps, quand tu m'faisais la carre, man Piteur! T'en souvains tu? j'tais appi&eacute;e contre la meule du <a href="preinseu.html">prinseu</a> quand tu me d'mandi &quot;Will you be mine?&quot; et que j'respounni en t'prenant a ma brachie: t'en souvains tu?&quot;<br/>
<br/>
J'm'en souvains, all right, que j'dit! mais tch&egrave;s qu'tu'as a m'dounn&eacute; a mangi? J'sis pl&eacute; d's&eacute;!<br/>
<br/>
<i><a href="brambilo.html">Piteur Pain</a></i><br/>
<i>Morning News 27/8/1913</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="painfille.html">Laiz&eacute; Pain et sa fille</a><p>
<li><a href="painvalentines.html">Who sent those Valentines to Lonore?</a><p>
<li><a href="painexpert.html">Rapport d'Expert?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painexpectations.html by HTTrack Website Copier/3.x [XR&CO'2014], Tue, 15 Jul 2025 13:52:05 GMT -->
</HTML>

