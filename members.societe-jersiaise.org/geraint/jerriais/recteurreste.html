<HTML>
<HEAD>
<TITLE>Le Recteur Reste</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Recteur Reste</h2>
<b>Un d&eacute;nouement inattendu</b></font><br/>
<b>(d'apr&egrave;s Jerome K. Jerome).</center><p>

&#8220;Je n'sis pas g&ecirc;n&eacute;e tch'est qu'tu dis, Amice,&#8221; se fit Missice Langliais, &#8220;I' s'peut qu'il est un vilain, d&eacute;sagr&eacute;ablye vi&egrave;r cherche-querelle, je n'dis pas qu'i' n'y' est pon, mais en m&ecirc;me temps, l'homme s'en va, et p't'-&ecirc;tre que jamais je ne le r'verrons.&#8221;<br/>
<br/>
&#8220;Si j'savais qu'i' y avait autchun dangi qu'i' r'vaindrait,&#8221; Amice ra&icirc;ponni, &#8220;je touan'nais l'dos sus l'&eacute;glyise d&egrave;s d'main au matin et je m'mettrais M&eacute;thodiste!&#8221;<br/>
<br/>
&#8220;Oh, mais Amice, ne p&acirc;les pon d'm&ecirc;me don! Si la Providence te ouiyait!&#8221;<br/>
<br/>
&quot;Si la Providence avait affaithe au vi&egrave;r Barbelot, ou sympathis'zait avec m&eacute;!&quot; riposti l'bouohomme Langliais.<br/>
<br/>
&#8220;Mais tu sais bain,&#8221; continuit sa femme, &#8220;que les &ecirc;preuvee nos sont envi&eacute;es pour notre bain, et pour nos apprendre la p&acirc;tienche.&#8221;<br/>
<br/>
&#8220;Tu n'es pas Surveillant, t&eacute;,&#8221; dit Amice, &#8220;tu peux l'&ecirc;viter quand tu veurs, tu l'vai raique quand it est dans la tcha&icirc;the, o&ugrave;est qu'il est forchi de s'contr&ocirc;ler un mio.&#8221;<br/>
<br/>
&#8220;Oh bon! Et pis tch'est qui soigne des d&eacute;cor&acirc;tions et tout chenna, pour le <i>&#8220;Thanksgiving,&#8221;</i> si ch'n'est pas m&eacute;? Oquo ch'tt' ann&eacute;e ch'tait m&eacute; qui ...<br/>
<br/>
&#8220;Bah! ch'n'est qu'unne fais par an, chenna, et j'ai tr&eacute;jous r'mertchi que tu r'vains avec des pliaintes de tchique sorte!&#8221;<br/>
<br/>
&#8220;J'&ecirc;prouve tr&eacute;jous &agrave; m'rassouv'nin que j'sis Chr&ecirc;tchaine,&#8221; se fit la p'tite Missice Langliais. &#8220;Je n'pr&eacute;tends pas &ecirc;tre une sainte, mais si tchiquefais que j'dis tchiquechose hors de la vaie, j'en ai tr&eacute;jous r'gret oppr&egrave;s, et tu l'sais bain, Amice!&#8221;<br/>
<br/>
&#8220;P-t-&ecirc;tre bain,&#8221; s'n homme li dit, &#8220;mais je dis, m&eacute;, qu'un recteur qu'a m&ecirc;nagi, dans l'couothant de deus-trais ans, de faithe sa congr&eacute;gation d&ecirc;tester lus &eacute;glyise, eh bain, ch'est signe qu'i' y a tchiquechose qui n'va pas bain.&#8221;<br/>
<br/>
&#8220;Je sais bain, man chier Amice, que tu'as ieu &agrave; en enduther pas mal, avec les choses qu'i' t'a dit tchiquefais et je n'comprends pas comment qu'tu n't'es pas emport&eacute; d'col&egrave;the pus qu'tu n'as fait. Tu t'es comport&egrave; comme un vrai Chr&ecirc;tchain.&#8221; Missice Langliais fliatti la joue &agrave; s'n'homme comme pour li dithe qu'il avait 't&eacute; bouan gar&ccedil;on.<br/>
<br/>
&#8220;Oh! je n'sis pas bain prompt &agrave; m'm&acirc;rri,&#8221; se fit Amice, &#8220;mais ch'n'est pas tout d'm&ecirc;me bain pliaisant quand i' vos est dit aussi bouan, en pr&eacute;sence de touos l's'officiers de l'&eacute;glyise, que nous a choua&icirc;si de faithe la collecte du c&ocirc;t&eacute; gauche, afin de pouver passer pardessus les membres de sa famille.&#8221;<br/>
<br/>
&#8220;Ah bain ettou! Les &ecirc;fants ont tr&eacute;jous ieu lus pi&eacute;ches de siex sous toutes pr&ecirc;tes dans lus mains!&#8221; s'&ecirc;criyi Missice Langliais en s'm&acirc;rrissant.<br/>
<br/>
&#8220;Vaithe, je l'sais bain, ma ch&eacute;rie, mais tu vai', i' dit des choses comme chenna justement pour cherchi chicane. Mais ch'est les choses qu'i' fait, &agrave; tchi qu'j'objecte.&#8221;<br/>
<br/>
&#8220;Les choses qu'il <i>a </i>fait, tu d&eacute;vthais dithe,&#8221; se fit la p'tite femme en riant. &#8220;Ch'est tout fini acheteu, puisque j'allons &ecirc;tre d&ecirc;faits d'li. Mais oquo, oppr&egrave;s tout, ch'n'est p't'&ecirc;tre pas entch&eacute;thement sa faute. Ch'la ne m'&ecirc;ton'nait pas si ch'tait san faie qui s'sait en d&ecirc;route. Dans chu cas l&agrave;, nou d&eacute;vthait aver pitchi d'li.&#8221;<br/>
<br/>
&#8220;Je pouorrais l'pardonner,&#8221; Amice dit, &#8220;si n'pathaissait pas aver tant d'pliaisi &agrave; faithe ses m&eacute;chancet&eacute;s. Mais enfin, ch'est comme tu dis, i' s'en va, et tout chein qu'j'esp&eacute;the est de ne jamais le r'vaie, ni d'autres comme li.&#8221;<br/>
<br/>
&#8220;Eh bain, tu vaindras avec m&eacute; li payer une visite, n'est-che pas, Amice? Oquothe oppr&egrave;s tout, il a 't&eacute; notre ministre pour bain d's'ann&eacute;es, et a m&ecirc;me b&acirc;t&icirc;si nos mousses, et i' dait &ecirc;tre bain du pour li, le pouore homme, malgr&eacute; qu'i' n'en fait pas la m&icirc;ne, de s'en aller comme chenna, sachant que tout l'monde est content d'en &ecirc;tre d&ecirc;barrass&eacute;s.&#8221;<br/>
<br/>
&#8220;Quant &agrave; chenna, j'ithai bain,&#8221; Amice ra&icirc;ponni, &#8220;mais, tu sais, je m'n'en vais pas c'menchi &agrave; la faithe des biaux-biaux!&#8221;<br/>
<br/>
&#8220;Laisses-m&eacute; faithe, man vi,&#8221; se fit Missice Langliais, &#8220;je saithai bain tchi li dithe, m&eacute;.&#8221;<br/>
<br/>
Les intentions de la charitabl'ye Missice Amice Langliais &eacute;taient des pus chr&ecirc;tchaines. Le R&eacute;v&eacute;rend Auguste Barbelot s'en allait tchitter la p&acirc;raisse le Lundi en r'venant, pour jamais n'y r'mettre le pid - ch'est-&agrave;-dithe, ch'tait l&agrave; san d'sir et le d'sir de touos ses p&acirc;raissiens. Jusqu'acheteu, ni d'un c&ocirc;t&eacute; ni d'l'autre, nou n'avait &ecirc;prouv&eacute; &agrave; cachi la jouaie mutuelle avec tchi que nous attendait le moment de la s&eacute;pathation. Les p&acirc;raissiens &eacute;taient convaintchus qu'un homme comme le R&eacute;v&eacute;rend Auguste Barbelot, M.A., qui cherchait dispute &agrave; tout l'monde alentou d'li, qui n'avait autchune consid&eacute;thation pour les sentiments de tchi que che sait, et qu'&eacute;tait tr&eacute;jous d'opinion que n'y avait qu'li qu'avait raison, es'sait bain mus &agrave; pr&ecirc;chi l'&ecirc;nvangile parmi les Chinouais ou les Zoulous. Nou li'en avait dit autant officiellement et nous avait m&ecirc;me m'nichi de faithe une repr&eacute;sentation au Doyen et &agrave; l'Ev&ecirc;que. Enfin, i' firent tout ch'qu'i' purent pour li prouver que, comme Pasteur de la p&acirc;raisse de Ste.-Clotilde, il avait prouv&eacute;, comme nou dit en angliais, un <i>&#8220;failure.&#8221; </i>Cons&eacute;quemment, le R&eacute;v&eacute;rend Auguste avait r'path&egrave; de faithe des arrangements pour s'en aller ailleurs.<br/>
<br/>
Le Dimanche en r'venant il 'tait pour pr&ecirc;chi san sermon d'adieu et i' s'promettait que chu sermon-l&agrave; s'en allait &ecirc;tre un succ&egrave;s de touos les points d'veue. Les habitants de Sainte Clotilde &eacute;taient bain liain d'&ecirc;tre des gens parfaits, pas pus qu'touos nous, enfin, et l'R&eacute;v&eacute;rend Auguste se fliattait qu'i' s'en allait vos les habillyi comme i' faut, d&eacute;pis ses Surveillants, le Counna&icirc;tablye, les Protchutheurs du Bain Public et les Chant'niers, jusqu'au pouore mins&eacute;thable qui souffliait l'orgue.<br/>
<br/>
Les habitants, ieux, de lus c&ocirc;t&eacute;, se f&eacute;licitaient qu'i' s'en allaient &ecirc;couter le R&eacute;v&eacute;rend Barbelot pr&ecirc;chi pour la derni&eacute; fais.<br/>
<br/>
Mais, chein qui g&acirc;ti tout fut les d&ecirc;marches de Missice Amice Langliais. Un jour dans l'mitan d'la semaine, la servante au R&eacute;v&eacute;rend Auguste Barbelot annonci &agrave; san ma&icirc;tre que Ma&icirc;tre Amice et sa dame &eacute;taient au salon.<br/>
<br/>
I' trouvi chenna un mio dr&ocirc;le, et oppr&egrave;s les aver faits attendre &agrave; peu pr&egrave;s un quart-d'heuthe, i' laissi d'c&ocirc;t&eacute; la pr&eacute;pathation d'san sermon et entri dans l'appartement, s&eacute;v&eacute;the et hautain, et n'offri m&ecirc;me pas de ch&acirc;tchi d'main, mais d'mandi d'&ecirc;tre inform&eacute;, en aussi p'tit d'patholes que possiblye, pourtchi qu'il avait 't&eacute; disteurb&eacute; d'la sorte.<br/>
<br/>
Missice Langliais, qu'avait san p'tit discours tout pr&eacute;path&eacute; quand ou sorti de siez lyi, avait ieu l'intention de li dithe justement en passant, qu'il 'tait d'notre d&eacute;v&eacute; de jamais n'oublier que j'&eacute;tions touos Chr&ecirc;tchains, que ch'tait notre glorieux privil&egrave;ge de pardonner et d'oublier les fautes les uns des autres, que nou n'd&eacute;vthait jamais se s'pather en m&acirc;rrisson - enfin, qu'oulle 'tait v'nue avec Amice, s'n homme, pour dithe qu'i' r'grettaient bain sinc&eacute;thement autchune chose qu'ils aithaient peut dithe ou faithe dans l'pass&egrave;, qu'aithait peut frouaissi sa R&eacute;v&eacute;rence; qu'i' voudraient lis ch&acirc;tchi la main bain cordialement et offri lus miyeurs souhaits pour l'avenin.<br/>
<br/>
L'attitude glaciale de R&eacute;v&eacute;rend Auguste lis fit oublier toutes ses belles patholes.<br/>
<br/>
I' n'restait pus rain pour lyi que de se r'tither honteusement ou bain d'inventer, s&eacute;ance tenante, tchiquechose de nouv&eacute;. Ou chouaisi la derni&eacute;the alternative. Oulle aheuqueti un mio &agrave; c'menchi. Amice, li, &agrave; la pliaiche de li'aidji, s'&eacute;tait faufil&egrave; du c&ocirc;t&egrave; d'la porte et &eacute;tait d&eacute;j&agrave; &agrave; jouer avec la poignie.<br/>
<br/>
Autchune autre femme que Missice Langliais aithait 't&eacute; paralys&eacute;e par le r'gard foudroyant du R&eacute;v&eacute;rend Auguste, mais la p'tite bouanfemme ne fl&egrave;chi pas pour un moment; tant pus qu'ou p&acirc;lait tant pus ou s'animait. Au but d'chinq minutes, le R&eacute;v&eacute;rend Barbelot pathaissait &ecirc;mu, et oppr&egrave;s tchiques instants, quand Missice vint &agrave; but d'haleine, il observi, dans une vouaix qui trembliait d'&ecirc;motion, que la soeur Langliais l'avait mins dans une impasse. Il avait ieu l'intention de tchitter Ste.-Clotilde sans un seul r&eacute;gr&egrave;t. Mais acheteu qu'il 'tait convaintchi qu'i' y avait un mains un membre de sa congr&eacute;gation qui le comprenait &agrave; fond et avait fait preuve d'une si profonde sympathie pour li, san d&eacute;part, au lieu d'&ecirc;tre un vif pliaisi, s'en allait, au contraithe, &ecirc;tre des pus p&eacute;nibl'yes.<br/>
<br/>
Amice, li transport&egrave; par l'&ecirc;loquence de sa femme, ajou&ocirc;ti deus-trais patholes. Quant &agrave; li, il avait tr&eacute;jous ieu la pus grande admithation pour san Recteur, et il 'tait pr&ecirc;t &agrave; admettre que si i' y avait ieu tchiquefais des p'tits malentendus, ch'avait 't&egrave; en grande parties a faute, &agrave; li.<br/>
<br/>
&#8220;Pas du tout, pas du tout,&#8221; fit le R&eacute;v&eacute;rend Auguste. &#8220;Ch'tait li-m&ecirc;me (qu'i' dit) qu'&eacute;tait &agrave; bli&acirc;mer, et san prumi&eacute; Surveillant avait tr&eacute;jous 't&eacute; un homme sans r&eacute;proche.&#8221;<br/>
<br/>
Enfin, Amice Langliais et sa femme restithent &agrave; baithe du th&eacute;e.<br/>
<br/>
En s'en rallant siez ieux Amice dit comme chenna : &#8220;Je crains que je v'nons d'faithe des b&ecirc;tises.&#8221;<br/>
<br/>
Et sa femme fit l'admission qu'oulle en avait dit bain pus qu'ou n'aithait deu ...<br/>
<br/>
La nouvelle de la visite des Langliais se r&ecirc;pandi bain vite par toute la p&acirc;raisse.<br/>
<br/>
Les autres dames r&eacute;alisirent que ch'tait lus d'v&eacute; de montrer &agrave; Missice Langliais qu'ou' n'tait pas la seule Chr&ecirc;tchaine dans Ste.-Clotilde. Et l'dangi &eacute;tait qu'ou pouorrait d&eacute;venin trop ordgilleuse par sus ch'tt' affaithe-l&agrave;. Le R&eacute;v&eacute;rend Auguste, avec une fiert&eacute; pardonnabl'ye, avait r&eacute;p&eacute;t&eacute; une partie des belles patholes de la soeur Langliais. I' s'en allaient vaie, ieux, si ch'est qu'i' n'pouvaient pas fliatter Moussieu l'Recteur aussi bain comme lyi!<br/>
<br/>
Accompagnies d'lus hommes, dans lus habits du Dimanche, i' formithent une proc&ecirc;ssion presque continuelle de Clotildiens d&eacute;sol&eacute;s, qu'allaient frapper &agrave; la porte du probyt&eacute;the.<br/>
<br/>
De Jeudi matin au Samedi au s&eacute;, le R&eacute;v&eacute;rend Auguste, &agrave; sa grande surprinse, d&ecirc;couvri que neuf-djaixi&egrave;mes de ses p&acirc;raissiens l'avaient ador&eacute; des le c'menchement, mais n'avaient pas ieu l'opportunit&eacute; d'exprimer lus sent&icirc;ments r&eacute;els.<br/>
<br/>
Le Dimanche du grand &ecirc;v&egrave;nement arrivi. Le R&eacute;v&eacute;rend Auguste Barbelot avait 't&egrave; si otchup&egrave; &agrave; r'chever san monde, qu'i' n'avait pas ieu l'temps de penser &agrave; aut'e chose. Ch'tait raique &agrave; chinq minutes de onze, quand il entri dans la sacristie, que l'id&egrave;e li r'vint du sermon d'adieu qu'il avait pr&eacute;path&egrave;. Et l'affaithe l'obs&eacute;di duthant tout l'service.<br/>
<br/>
Pr&ecirc;chi un sermon comme chenna oppr&egrave;s les r&eacute;v&eacute;lations des derniers treis jours &eacute;tait absolument une impossibilit&eacute;.<br/>
<br/>
Ch'tait un sermon comme Mo&iuml;se aithait peu pr&ecirc;chi &agrave; Pharaon le Dimanche de d'vant l'exode! En &ecirc;craser une congr&eacute;gation d'adorateurs qui s'lamentaient sus san d&eacute;part, aithait 't&egrave; un proc&eacute;d&eacute; inhumain. Il &ecirc;prouvi &agrave; penser &agrave; tchiques passages qui pouorraient &ecirc;tre choua&icirc;sis ou changis un mio. Mais i' n'y en avait pas. Du c'menchement jusqu'&agrave; la fin i' n'y avait pas une seule phrase qui pouvait &ecirc;tre aut'e chose que mal-sonnante.<br/>
<br/>
Le R&eacute;v&eacute;rend Auguste Barbelot monti douochement dans la tchaithe sans aver la moindre id&egrave;e de tch'est qu'i' s'en allait dithe. Le sol&egrave; illuminait les faches de toute sa congr&eacute;gation et jamais, dans toute s'n'experience, i' n'avait veu une patheille expression de satisfaction et d'contentement. Le sent&icirc;ment li vint qu'i' n'pouvait pas l'perdre ... Mais, tout m&ecirc;me, si ch'tait tous d's hypocrites! ... Nennin! Ch'tait pas d'p&ocirc;ssiblye! Ch'tait Satan qui li souffliait patheil soup&ccedil;on dans l'ouotheille!<br/>
<br/>
Et i' r'patchi san manuscript et l'pitchi d'c&ocirc;t&eacute;.<br/>
<br/>
I' n'avait pas besoin d'un sermon d'adieu.<br/>
<br/>
Les arrangements qu'il avait fait pouvaient bain facilement &ecirc;tre erchangis.<br/>
<br/>
Pour la prumi&eacute; fais d'sa vie le R&eacute;v&eacute;rend Auguste Barbelot pr&ecirc;chi un sermon improvis&eacute;. <br/>
<br/>
I' c'menchi par plaidgi coupabl'ye.<br/>
<br/>
I' s'&eacute;tait laissi influencer par deus-trais mauvaises langues, qui, sans doute, ergret'taient tchique jour les malentendus qu'illes avaient caus&egrave;. Quant &agrave; li i' les pardonnait, malgr&eacute; qu'illes avaient condi &agrave; l'impression que ses p&acirc;raissiens avaient prins une haine contre li. I'voulait faithe ses pus humbl'yes apologies pour l'injustice qu'i' lus avait fait. I' r&eacute;alisait bain acheteu que, &agrave; la pliaiche de lus glorifier sus sans d&eacute;part, i' s'en allaient au contraithe &ecirc;tre pliongis dans la pus profonde m&eacute;lancolie si ch'est qu'i' s'en allait. Acheteu qu'i' savait le respect - i' pouorrait quasi dithe la v&eacute;n&eacute;ration - qu'ils avaient pour li, il 'tait convaintchu qu'i' pouvait oquo lus &ecirc;tre d'une grande utilit&eacute; quant &agrave; lus besoins spirituels. Abandonner un troup&eacute; aussi d&eacute;vou&eacute; le merquethait comme &eacute;tant un berger bain indigne. Mais les regrets qu'il avait entendu exprim&eacute;s duthant les derni&egrave;rs quatre jours, l'avaient d&eacute;cid&egrave;. I'restethait parmi ieux. Mais &agrave; une condition. Il avait ses int&eacute;th&ecirc;ts personnels &agrave; considether. La p&acirc;raisse &eacute;tait grande, et, comme ils l's'avaient tous, i'n'tait pas un jeune homme.<br/>
<br/>
Qu'i' lis fournissent un vitchaithe, jeune, &ecirc;nergique et consciencieux. Il en connaissait iun, un pathent &agrave; li, qui, pour un p'tit salaithe qui n'valait pas la peine de mentionner, acceptethait tout probablyement la poste. La tchaithe n'&eacute;tait pas la pliaiche pour la distchussion de ches choses-l&agrave; mais i' se f'thait un pliaisi de rencontrer, oppr&egrave;s l'service, touos les membres d'la congr&eacute;gation qui voulaient rester.<br/>
<br/>
Tandis qu'nou chantait le derni&eacute; hymne la majorit&eacute; d'la congr&eacute;gation se pr&eacute;pathait pour sorti et filer hors d'la vaie, comptant que, si l'R&eacute;v&eacute;rend Auguste n'avait pas d'support dans l'affaithe d'un vitchaithe, i' s'd&eacute;cid'dait malgr&eacute; tout, de s'en aller.<br/>
<br/>
Mais la malfortune &eacute;tait sus ieux chu jour-l&agrave;.<br/>
<br/>
Devant qu'un seul pusse bouogi, la Recteur, en l'vant san bras, les inviti d'&ecirc;couter pour un moment la lectuthe d'une petite communication, que nou v'nait justement d'lis mettre entre les mains. Il 'tait convaintchu qu'i' s'en allaient &ecirc;tre agr&eacute;ablement surprins et r&ecirc;jouis.<br/>
<br/>
Ils avaient parmi ieux un exemplye de charit&eacute; chr&ecirc;tchaine qui faisait honneur &agrave; l'&eacute;glyise.<br/>
<br/>
Ichin, un &ecirc;trangi, un marchand d'drap qu'avait fait sa fortune et qui v'nait d'accater la Seigne&ucirc;thie, tou&acirc;ni rouoge comme un co!<br/>
<br/>
Ch'tait un bel exempl'ye pour touos les gens d'moyen. Moussieu, er-Moussieu Coppersmith ...<br/>
<br/>
&#8220;Cooper-Smith, s'i' vos plia&icirc;t, avec un trait-d'union,&#8221; se fit l'&ecirc;trangi.<br/>
<br/>
Ah! oui, i' d'mandait bain extchuse, Moussieu Cooper-Smith offrait de payi les salaithes du vitchaithe hors de sa propre pouchette!!<br/>
<br/>
Souos les circonstances, i' n'tait pus tchestion de p&acirc;ler d'une s&eacute;pathation entre le R&eacute;v&eacute;rend Auguste Barbelot et ses p&acirc;raissiens. San seul d&eacute;si' acheteu, &eacute;tait de vivre et d'mouothi, Recteur de Ste Clothilde.<br/>
<br/>
Jamais congr&eacute;gation pus abattue n'a sorti d'un edifice.<br/>
<br/>
&#8220;Il aitha pus l'temps acheteu de nos vengi comme-i'-faut,&#8221; se fit Sam R&acirc;t&eacute;, le deuxi&egrave;me Surveillant.<br/>
<br/>
&#8220;Et ch'est seux qu'chu pathent-l&agrave; &agrave; li, est tout it&egrave;t comme li,&#8221; ra&icirc;ponni sa femme. &#8220;Mais arr&ecirc;tes que j'vaie Elisab&egrave; Langliais, je lis dithai, m&eacute;, tch'est que j'pense de lyi&#8221;.<br/>
<br/>
Mais tch'est qu'&eacute;tait l'utilit&eacute; de tout chenna? Le coup &eacute;tait fait!<br/>
<br/>
<i><a href="gwdec.html">Caouain</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="recteurreste2.html">Le Recteur Reste</a><p>
<li><a href="pmrecteurs.html">Merrienne et les Recteurs</a><p>
<li><a href="pmrecteurs2.html">Nos Recteurs</a><p>
<li><a href="dialogue1830.html">Dialogue entre Me. Gros-Jean et son Recteur</a><p>
<li><a href="viquet.html">Mousieu Jean et san viquet</a><p>
<li><a href="viquaire.html">Le Viquaire</a><p>
<li><a href="ministrejp.html">Un ministre</a><p>
<li><a href="gdfrligion.html">La R'ligion</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

