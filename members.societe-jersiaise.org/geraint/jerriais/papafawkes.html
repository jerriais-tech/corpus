<HTML>

<!-- Mirrored from members.societe-jersiaise.org/geraint/jerriais/papafawkes.html by HTTrack Website Copier/3.x [XR&CO'2014], Tue, 15 Jul 2025 14:00:07 GMT -->
<HEAD>
<TITLE>La S&eacute;th&eacute;e d'Papa Fawkes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La S&eacute;th&eacute;e d'Papa Fawkes</h2></font></center><p><br>
<br>
Papa et m&eacute;, j't&ecirc;mes dans l'shed &agrave; fabritchi un bouonhoumme pouor la S&eacute;th&eacute;e d'Guy Fawkes.<br>
<br>
&#147;As-tu finni la d&ecirc;cop'thie d'la fache, man fistaud?&#148; d'mandit Papa, en stoffant eune vielle pathe d&eacute; braies.<br>
<br>
&#147;J'ai qu&acirc;siment finni, Papa. Mais tchi qu'est chu moussieu d&eacute; tchi qu'tu halis la fache d&eacute; sus l'pitchet d'veue d'rue, et pouortchi qu'il avait affichi san portrait sus touos les bouais et les veues d'rue et les veues d'trafi et les muth&acirc;les du va&icirc;thinn&eacute;?&#148;<br>
<br>
&#147;Ch'est en tchi j'avons l's &ecirc;lections achteu,&#148; r&ecirc;ponnit Papa. &#147;Et chu b&ucirc;sard-l&agrave; est candidat. J'&eacute;thons assez d'manifestes post&eacute;s siez nous pouor en faithe eune bouonne fou&eacute;e pouor la S&eacute;th&eacute;e d'Guy Fawkes ch't' ann&eacute;e, valet. Mais la S&eacute;th&eacute;e d'Guy Fawkes n'est pus m&egrave;rtchie coumme ou 'tait quand j'tais janne. Nou-fait, y'avait les conmit&eacute;s dans les P&acirc;ra&icirc;sses tch'organn&icirc;saient des pathades auve des chars d&ecirc;cor&eacute;s et des costeunmes et des v&icirc;sagi&eacute;thes et des prix pouor les miyeu d&ecirc;dg&icirc;thements. Et tu p&acirc;le d&eacute; fireworks! Ma f&eacute;, nou lanchait des cracots dans les rues d'la Ville, et nou boulait des bathilyies d&eacute; tathe en fliambes dans l'Vi&egrave;r Marchi et la Rue d'Dri&eacute;the.&#148;<br>
<br>
&#147;Mais, Papa, ch&eacute; n'tait-i' pon hardi dang&eacute;theux?&#148;<br>
<br>
&#147;Bein seu, mais ch&eacute; n'tait pon pouor les mousses coumme t&eacute;. Les jannes hoummes soulaient tch&eacute;thier l&eacute; bouonhoumme sus lus &ecirc;pa&ucirc;les par les rues d'la Ville ou d'la P&acirc;ra&icirc;sse avant d&eacute; l'br&ucirc;ler rouoyalement sus eune grande fou&eacute;e sus la gr&egrave;ve. Y'avait pus d'fanne quand y'avait du ji par les c'm&icirc;ns auve la tchithi&ecirc;thie d'bouonhoummes, la lanch'chie d'cracots et la boul'lie d'bathis fliambants... achteu tout est &icirc;nt&egrave;rdit pouor la sant&eacute; et la se&ucirc;th't&eacute; et tout ch'qu&eacute; j'avons &agrave; vaie par les c'm&icirc;ns est l's affiches des fichus candidats.&#148;<br>
<br>
&#147;Pouortchi qu'chu moussieu est candidat, Papa?&#148;<br>
<br>
&#147;Tu sai qu&eacute; quand ta m&eacute;the veurt s'faithe belle et janne, ou s'en va siez l'copeux d&eacute; g'veux et au salon d'bieaut&eacute; et siez l'Body Shop et oulle acate un neu fro et pis ou s'pliaint quand p&egrave;rsonne n'en r'm&egrave;rque la diff&eacute;thence?&#148; explyitchi Papa. &#147;N&eacute; v'l&agrave; chein qu'les danmes font quand i' veulent semblier pus jannes, mais un moussieu, li, quand il a l'id&eacute;e dans sa caboche d&eacute; s'faithe craithe rajanni, bein i' s'met sus les rangs &egrave;s &ecirc;lections.&#148;<br>
<br>
&#147;Coumme tchi qu&eacute; chenna rajannit les m&ecirc;ssieux, Papa?&#148;<br>
<br>
&#147;Oh, ch'est la politique - pus nou piaille et codp&icirc;se &egrave;s &Ecirc;tats coumme un p'tit &ecirc;fant, pus nou r'sembl'ye &agrave; un p'tchiot. Tu sai qu'en &eacute;tant nominn&eacute; coumme candidat, les gris g'veux &egrave;rbreunissent d'eune manni&eacute;the tout &agrave; fait magique, et les g'veux &egrave;rcra&icirc;ssent sus les crannes polies et les rides dispatha&icirc;ssent d&eacute; sus la fache. L&eacute; moment qu'nou-s'est nominn&eacute;, nou p&egrave;rd au mains dgi&ecirc;x ans d&eacute; s'n &acirc;ge. Et pis les candidats affichent lus faches par les c'm&icirc;ns pouor mouontrer &egrave;s gens coumme tchi qu&eacute; chenna a bein marchi. Les portraits des membres d's &Ecirc;tats qu'i' mettent sus les veues et les bouais sont tr&eacute;jous bein pus jannes qu&eacute; nou-s'&eacute;thait creu. Et les politiciens gardent lus jann&egrave;che en &eacute;tant &ecirc;lu. Par exempl'ye, y'a un S&eacute;nateu tch'a 't&eacute; si rajanni par l's &ecirc;lections qu'san portrait qu'i' fait s&egrave;rvi sus ses manifestes et ses affiches n'a pon vieilli d'pis sa preunmi&eacute;the &ecirc;lection. Assa, eune &ecirc;lection vaut mus qu'eune pot&eacute;e d'moisturiser d&eacute; siez Boots. Et la belle fache &agrave; chu moussieu, est-alle bein d&ecirc;cop&eacute;e achteu?&#148;<br>
<br>
&#147;Oui, Papa. La v'ch&icirc;n.&#148;<br>
<br>
&#147;M&egrave;rcie bein des fais, man fistaud. J'allons la cliuter sus la t&ecirc;te au bouonhoumme.&#148;<br>
<br>
&#147;Tch'est qu'i' font, les candidats?&#148;<br>
<br>
&#147;Oh, coumme d&eacute; cou&ocirc;teunme, un tas d'niol&icirc;n,&#148; r&ecirc;ponnit Papa. &#147;Mais la preunmi&eacute; chose est d'&egrave;rch&eacute;ver eune 'd&eacute;pat&acirc;tion' avant d'&ecirc;t' nominn&eacute;.&#148;<br>
<br>
&#147;Ch'est-i' l'porteux d'lettres tchi d'livre la d&eacute;pat&acirc;tion?&#148;<br>
<br>
&#147;N&acirc;nn&icirc;n, man p'tit. Eune d&eacute;pat&acirc;tion est eune dga&icirc;ngue d&eacute; gens d'la P&acirc;ra&icirc;sse tchi veinnent taper &agrave; la porte siez l'chein qu'i' veulent nominner coumme candidat - et ch&acirc;tchun est arm&eacute; d'eune patate.&#148;<br>
<br>
&#147;Tch'est qu'i' font auve les patates, Papa?&#148;<br>
<br>
&#147;I' m'nichent d&eacute; pitchi les patates &egrave;s f'n&ecirc;tres du candidat jusqu'&agrave; ch'qu'i' sait d'avis d&eacute; s'mettre sus les rangs.&#148;<br>
<br>
&#147;L&eacute; pou&ocirc;rre candidat!&#148;<br>
<br>
&#147;N'ai pon trop d'pitchi. I' faut forchi les candidats d&eacute; s'mettre sus les rangs car autr&eacute;ment j'n'&eacute;th&ecirc;mes pon d'&ecirc;lectricit&eacute;.&#148;<br>
<br>
&#147;&Ecirc;lectricit&eacute;, Papa?&#148;<br>
<br>
&#147;Oui-dgia, l's &ecirc;lections sont pouor choua&icirc;si les cheins tchi peuvent asse&ucirc;ther l'pouv&eacute; &ecirc;lectrique pouor toute l'&Icirc;le, et n&eacute; v'l&agrave; pouortchi qu'i' faut d's &ecirc;lecteurs et d's &ecirc;lectriciens. M&eacute;, j'tais &ecirc;lectricien pouor un temps quand j'tais pus janne et j'travaillais au Fort R&eacute;gent.&#148;<br>
<br>
&#147;Au Fort R&eacute;gent, Papa?&#148;<br>
<br>
&#147;Oui, ch'tait du travas &agrave; s'otchuper des batt'ties l&agrave;. Ch'tait d'vant la st&acirc;tion d'pouv&eacute; &agrave; La Collette quand toute l'&Icirc;le d&eacute;pendait des &ecirc;parts d&eacute; feu duthant l'Hiv&eacute; pouor remplyi les r&ecirc;s&egrave;rveurs d'&ecirc;lectricit&eacute; pouor qu&eacute; j'euss&ecirc;mes assez d'&ecirc;lectricit&eacute; duthant l'&Ecirc;t&eacute;.&#148;<br>
<br>
&#147;Mais i' n'y'a pon d'r&ecirc;s&egrave;rveurs d'&ecirc;lectricit&eacute;, Papa!&#148; qu&eacute; j'objectis. &#147;L'&ecirc;lectricit&eacute; est dans les plogues.&#148;<br>
<br>
&#147;Achteu j'avons des plogues dans les ma&icirc;sons, ch'est vrai, mais y'a du temps i' fallait de coqs qu&eacute; nou tou&ocirc;nnait pouor aver eune v&egrave;rr&eacute;e d'&ecirc;lectricit&eacute;. Et les gens dans les vielles ma&icirc;sons &agrave; la campangne soulaient aver &agrave; aller d'houors pouor haler eune bouqu't&eacute;e d'&ecirc;lectricit&eacute; du vi&egrave;r pits quand i' voulait r'ch&egrave;rgi l&eacute; lave-vaisselle.&#148;<br>
<br>
&#147;Papa!&#148;<br>
<br>
&#147;Achteu, not' &ecirc;lectricit&eacute; est pomp&eacute;e d'la France par un grand tchuyau souos la m&eacute;. Les baloques d&eacute; Fran&ccedil;ais voudrait mus nos vendre d'l'&ecirc;lectricit&eacute; gazeuse dans des boutelles, mais chenna cou&ocirc;te bein pus chi et ch'n'est qu'les cheins tch'ont l'nez haut tch'acatent d'it&eacute; pa'ce qu'i' veulent faithe d'san tchian. Mais coumme j't&eacute; dithais, j'soulais travailli au Fort R&eacute;gent &egrave;s batt'ties.&#148;<br>
<br>
&#147;&Egrave;s batt'ties, Papa?&#148;<br>
<br>
&#147;Les soudards avaient construit des grandes batt'ties pouor st&ocirc;rrer l'&ecirc;lectricit&eacute; pouor lus cannons. Y'a des batt'ties au Fort R&eacute;gent et au Ch&acirc;t&eacute; L&icirc;zab&eacute;, et y'a la Batt'tie du Dget et la Batt'tie du Bou&ocirc;lay et la Batt'tie d'Bieauport... et un tas d'aut's batt'ties l'tou des c&ocirc;tes. Et quand j'tais &ecirc;lectricien, j'avais &agrave; dgetter qu'les batt'ties 'taient tr&eacute;jous r'remplyies d'&ecirc;lectricit&eacute;. Mais l's &Ecirc;tats d&eacute;cid&icirc;tent d'outsourcer l&eacute; s&egrave;rvice d'&egrave;rpathes des batt'ties et b&eacute;t&ocirc;t y'avait des probli&egrave;mes.&#148;<br>
<br>
&#147;Tchi probli&egrave;mes, Papa?&#148;<br>
<br>
&#147;Eune compangnie Dg&egrave;rn&eacute;siaise &egrave;rchut l'contrat et l's &ecirc;lectriciens tchi v'naient d&eacute; Dg&egrave;rn&eacute;sy avaient si souvent la mal d&eacute; m&eacute; qu'i' m&ecirc;laient les wiyeurs - et tu sai qu'les &acirc;nes n&eacute; peuvent rein faithe auve lus chabots -  et n&eacute; v'l&agrave; coumme i' c'mench&icirc;tent, les cop'thies d'pouv&eacute;. Et quand les gens lus trouvaient d'un co dans la ni&egrave;rcheu, i' lus ent' dithaient, 'I' faut voter hors ches m&eacute;dgians &egrave;s &Ecirc;tats.' Et parmi l's &ecirc;lectriciens, y'en avaient tchi pensait qu&eacute; m&eacute;, j&eacute; s'sais un bou&ocirc;n candidat, et don il' organn&icirc;s&icirc;tent eune d&eacute;pat&acirc;tion.&#148;<br>
<br>
&#147;Tu 'tais candidat, Papa?&#148;<br>
<br>
&#147;N&eacute; v'ch&icirc;n l'histouaithe, man p'tit. Coumme d&eacute; raison, ch'tait la S&eacute;th&eacute;e d'Guy Fawkes car les &ecirc;lections sont tr&eacute;jous &agrave; chutte sa&icirc;son, et &agrave; chu temps-l&agrave; man va&icirc;th&icirc;n 'tait un d'cendant d'chu fanmeux Guy Fawkes (pa'ce qu'il avait d'la fanmil'ye en J&egrave;rri, tu sai). I' tait bein connu dans la P&acirc;ra&icirc;sse, l&eacute; Sieur Ouinneteur Fawkes, et sa bouonnefemme Nyffan - ou 'tait Gallouaise, v'l&agrave; tch'explyique san nom - car l&eacute; Sieur Fawkes 'tait l'pr&eacute;sident du conmit&eacute; p&acirc;roua&icirc;ssial d'la S&eacute;th&eacute;e d'Guy Fawkes. Il organn&icirc;sait les fou&eacute;es et les pathades et les prix auve l'a&icirc;gue d&eacute; san conmit&eacute;. Et chutte s&eacute;th&eacute;e-l&agrave;, la s&eacute;th&eacute;e d'la d&eacute;pat&acirc;tion et la S&eacute;th&eacute;e d'Guy Fawkes, i' tait, li, dans sa chambre &agrave; s'd&ecirc;dg&icirc;ther coumme s&eacute;n anch&ecirc;tre - auve un haut ni&egrave;r chap&eacute;, un ni&egrave;r mant&eacute; et des so&ucirc;cil'yes et eune moustache et eune barbe en n&eacute;the laine cliut&eacute;es &agrave; sa fache. Et chenna avant d'prendre part dans la pathade et pr&eacute;sider sus les c&eacute;l&eacute;br&acirc;tions. Pouor d&eacute; m&eacute;, j'tais siez m&eacute; &agrave; ha&ucirc;ter dans eune grand' tcha&icirc;se quand la d&eacute;pat&acirc;tion arrivit d'vant la ma&icirc;son arm&eacute;e d'eune ouadginn&eacute;e d'patates car i' voulaient vra&icirc;nment aver un candidat pouor calengi les membres des &Ecirc;tats et i' 'taient pr&ecirc;ts &agrave; pitchi des patates &agrave; mes f'n&ecirc;t's jusqu'&agrave; m&icirc;nniet pouor m&eacute; p&egrave;rsuader d&eacute; m'mett' sus les rangs.&#148;<br>
<br>
&#147;N'avais-tu peux, Papa?&#148; qu&eacute; j'l&icirc; d'mandis.<br>
<br>
&#147;N&acirc;nn&icirc;n-dgia, man p'tit, pa'ce qu&eacute; j'avais just&eacute;ment &icirc;nstall&eacute; la doubl'ye vitri&ecirc;thie dans la ma&icirc;son. J&eacute; n'ou&iuml;yais pon l'brit d'la d&eacute;pat&acirc;tion en d'houors. Bein, la d&eacute;pat&acirc;tion d'&ecirc;lectriciens avaient pr&icirc;ns des patates dans lus mains et s'appr&ecirc;taient &agrave; tither sus l'blianc &agrave; mes f'n&ecirc;t's quand y'e&ucirc;t eune cop'thie d'pouv&eacute;. Tout fut d'un co dans la ni&egrave;rcheu. M&eacute;, dans ma grand' tcha&icirc;se, j&eacute; n'viyais pon la main d'vant s&eacute;, et sans les veues d'rue ni les veues des ma&icirc;sons les cheins d'la d&eacute;pat&acirc;tion n&eacute; viyaient rein nitout. I' pitch&icirc;tent lus patates &agrave; mes f'n&ecirc;t's mais la doubl'ye vitri&ecirc;thie 'tait si renforchie qu'les patates &egrave;rbondiss&icirc;tent v&egrave;rs la ma&icirc;son &agrave; Mess Fawkes et b&ucirc;ch&icirc;tent ses f'n&ecirc;t's &agrave; la pliaiche des meinnes. Ayant ou&iuml; un tapage &egrave;s f'n&ecirc;t's j'm&eacute; l'vis d'un ambron et j'sortis pouor vaie tch'est qu'i' y'a. Mais l'pou&ocirc;rre Sieur Fawkes 'tait si chotchi par l'achie d'patates qu'i' criyait qu&eacute; ch'tait li qu'la d&eacute;pat&acirc;tion voulait coumme candidat, et n'voulant pon aver l'restant d'ses f'n&ecirc;t's b&ucirc;chies par eune deuxi&egrave;me vol&eacute;e d'l&eacute;dgeunmes, i' couothit hors dans san d&ecirc;dg&icirc;thement et dans la ni&egrave;rcheu en criant 'J&eacute; s'sai vot' candidat, j&eacute; s'sai vot' candidat! N&eacute; pitchiz pus d'patates!' Malheutheusement, tant pus d'pr&ecirc;sse, tant pus d'abus, en couothant duthant la cop'thie d'pouv&eacute; i' m&icirc;nt san pid bas sus eune patate tch'avait tch&eacute;e par t&egrave;rre, i' tr&eacute;butchit tchu par sus t&ecirc;te et l&eacute; v'l&agrave; &ecirc;vanni dans l'aithe.&#148;<br>
<br>
&#147;Tch'est qu'tu fis, Papa?&#148;<br>
<br>
&#147;Ah m&eacute;, j&eacute; n'fis rein. En sortant, j'avais compr&icirc;ns la situ&acirc;tion et j'pensais qu&eacute; si j'pouvais filer sans &ecirc;t' veu dans la niet j&eacute; n's'sais pon oblyigi d'p&egrave;rdre man temps dans l'&ecirc;lection. Mais pouor la dga&icirc;ngue d'la d&eacute;pat&acirc;tion, i' 'taient bein confus pa'ce qu'i' n'avaient pon veu qu'les patates avaient r'bondis, et i' pensaient acouo qu&eacute; ch'tait mes f'n&ecirc;t's tch'avaient 't&eacute; b&ucirc;chies et qu&eacute; ch'tait m&eacute; tch'avait couothu hors en criant qu&eacute; j&eacute; s'sais l'candidat et don qu&eacute; ch'tait m&eacute; &ecirc;tourdi et &ecirc;trav'l&eacute; dans la rue et dans la ni&egrave;rcheu. I' ram&acirc;ss&icirc;tent l&eacute; pou&ocirc;rre Mess Fawkes, criyant qu&eacute; ch'tait m&eacute;. Bein seu qu'i' n'avaient pon veu sa fache, ni ses habits qu'il avait m&icirc;ns pouor la pathade d&eacute; chutte s&eacute;th&eacute;e. I' l'plia&icirc;ch&icirc;tent sus lus &ecirc;pa&ucirc;les pouor l'emporter drait &agrave; la Salle P&acirc;roua&icirc;ssiale pouor &ecirc;t' nominn&eacute; coumme candidat, auve la ouadginn&eacute;e d'patates &agrave; si&eacute;the dri&eacute;the chutte dr&ocirc;le d&eacute; proc&ecirc;ssion-l&agrave;. Mais y'avait pus qu'eune proc&ecirc;ssion par les c'm&icirc;ns chutte s&eacute;th&eacute;e-l&agrave; car la pathade d&eacute; Guy Fawkes avait d&ecirc;j&agrave; c'menchi. L&eacute; conmit&eacute; n'avait pon attendu pouor lus pr&eacute;sident, pensant qu'i' valait mus c'menchi la pathade dans la ni&egrave;rcheu et alleunmer la fou&eacute;e un mio pus t&ocirc;t qu'pr&eacute;veu &agrave; seule f&icirc;n d'aver d'la leunmi&eacute;the. Et don la v'l&agrave; la pathade, des pi&ecirc;tons d&ecirc;dgith&eacute;s, eune vainne d&ecirc;cor&eacute;e, et les jannes hoummes &agrave; porter l'bouonhoumme sus lus &ecirc;pa&ucirc;les. P&acirc;sse-m&eacute; les vielles hautes bottes-l&agrave;, man p'tit, s'i' t'plia&icirc;t. Si j'continnue d'm&ecirc;me &agrave; caqu'ter du temps p&acirc;ss&eacute;, not' bouonhoumme d'achteu n&eacute; s'sa janmais pr&ecirc;t.&#148;<br>
<br>
&#147;Mais Papa, tch'est qu'i' s'p&acirc;ssit auve Mess Fawkes?&#148;<br>
<br>
&#147;Par chance les deux proc&ecirc;ssions, les cheins d'la pathade d&eacute; Guy Fawkes et les cheins d'la d&eacute;pat&acirc;tion lus rencontr&icirc;tent au but d'la rue et v'l&agrave; tchi st&egrave;rtit eune bastaude entre les deux dga&icirc;ngues, car l's iuns pensaient qu&eacute; ch'tait l&agrave; les supporteurs d'un aut' candidat, et l's aut's 'taient d'avis qu&eacute; ch'tait l'conmit&eacute; d'S&eacute;th&eacute;e d'Guy Fawkes d'eune P&acirc;ra&icirc;sse va&icirc;thinne &agrave; kidnapper et &agrave; hijatchi lus bouonhoumme - car y'avait eune grande rivalit&eacute; entre les P&acirc;ra&icirc;sses. Et l's &ecirc;lectriciens et les jannes hoummes lus tapaient dans la ni&egrave;rcheu, lus fliantchant des mouochieaux &agrave; ch&icirc;n carres, et les jannes fil'yes &agrave; lanchi des cracots dans la m&ecirc;l&eacute;e pouor encouothagi les jannes hoummes d'la P&acirc;ra&icirc;sse. Et l'ouadg&icirc;n &agrave; patates fut renv&egrave;rs&eacute; et les patates rou&ocirc;l&icirc;tent par d'ssous les pids &egrave;s partis. Tchi pataflias d'patates, man p'tit!&#148;<br>
<br>
<br>
&#147;Lus f&icirc;tent-i' grand ma, Papa?&#148;<br>
<br>
&#147;N&acirc;nn&icirc;n, deux'trais i&egrave;rs pochis et les costeunmes d&ecirc;chith&eacute;s, mais aupr&egrave;s un quart d'heuthe i' r&eacute;alis&icirc;tent la m&ecirc;pr&icirc;nse, ch&acirc;tch&icirc;tent d&eacute; main, et c'mench&icirc;tent d'&egrave;rfaithe lus c'm&icirc;n. Bein seu qu'duthant la bastaude, Mess Fawkes avait tch&eacute;e d&eacute; sus l's &ecirc;pa&ucirc;les des &ecirc;lectriciens et avait 't&eacute; &ecirc;tourdi acouo eune fais. I' 'tait pus hors d&eacute; conna&icirc;ssance qu&eacute; janmais. Et nou-s'avait la&icirc;ssi tchaie l'bouonhoumme d'la P&acirc;ra&icirc;sse &eacute;tout, un &ecirc;pe&ucirc;thas habilyi d'un ni&egrave;r mant&eacute;, auve un ni&egrave;r chap&eacute; et eune barbe et eune moustache en ni&egrave;r tapis. Les deux dga&icirc;ngues ram&acirc;ss&icirc;tent Mess Fawkes et l'bouonhoumme, les r'plia&icirc;ch&icirc;tent sus lus &ecirc;pa&ucirc;les, lus d&icirc;tent bonsouair et hop! d&egrave;rch&eacute; en c'm&icirc;n - la pathade s'en fut au clios o&ugrave;'est qu'il' avaient gr&eacute; la fou&eacute;e et la d&eacute;pat&acirc;tion s'&egrave;rm&icirc;nt en route pouor la r&ecirc;unnion d'nominn&acirc;tion. Ch'est eune bouonne chose qu'un candidat n'a pon &agrave; p&acirc;ler &ecirc;s r&ecirc;unnions d'nominn&acirc;tion - il est nominn&eacute; et s'gond&eacute; par les cheins tch'ont sinn&eacute; san papi d'nominn&acirc;tion - car l&eacute; Sieur Ouinneteur Fawkes avait 't&eacute; assomm&eacute; d&ecirc;j&agrave; deux fais et n'avait pus d'conna&icirc;ssance qu'un satchie d'patates. J'avais veu chein tchi s'p&acirc;ssait car dans la ni&egrave;rcheu j'avais suivi la d&eacute;pat&acirc;tion pouor m'asse&ucirc;ther d'la se&ucirc;th't&eacute; du Sieur Fawkes sans &ecirc;t' happ&eacute; pouor &ecirc;t' candidat m&eacute;-m&ecirc;me.&#148;<br>
<br>
&#147;Quand tchi qu'i' r&eacute;al&icirc;s&icirc;tent qu&eacute; ch&eacute; n'tait pon t&eacute; sus lus &ecirc;pa&ucirc;les, Papa?&#148;<br>
<br>
&#147;Nou-s'arrivit &agrave; la Salle P&acirc;roua&icirc;ssiale, et i' n'y'avait tr&eacute;jous pon d'l'&ecirc;lectricit&eacute;. La Salle 'tait patchie et j&eacute; m'drissis dans l'dri&eacute;the d&eacute; l'Assembli&eacute;e pouor ou&iuml; la nominn&acirc;tion. I' sembliait qu&eacute; l's aut's candidats avaient 't&eacute; bliotchis dans l'ascenseux quand l'pouv&eacute; fut cop&eacute; et l's &ecirc;lectriciens avait apport&eacute; l'seul candidat &agrave; la nominn&acirc;tion. L&eacute; Conn&ecirc;tabl'ye d&ecirc;cliathit qu'l&eacute; candidat avait 't&eacute; &ecirc;lu sans opposition et n&eacute; v'l&agrave; quand l'pouv&eacute; r'v&icirc;nt, les veues f&ucirc;tent r'alleunm&eacute;es et toute l'Assembli&eacute;e &ecirc;lectorale s'app&egrave;rchut qu'il' avaient &ecirc;lu l'bouonhoumme d'la P&acirc;ra&icirc;sse!&#148;<br>
<br>
&#147;L&eacute; bouonhoumme, Papa?&#148;<br>
<br>
&#147;Tu vai qu'&agrave; la f&icirc;n d'la bastaude dans la rue entre les &ecirc;lectriciens et les cheins d'la pathade d&eacute; Guy Fawkes, les jannes hoummes tchi portaient l'bouonhoumme avaient pr&icirc;ns l'Sieur Fawkes et l's &ecirc;lectriciens avaient ram&acirc;ss&eacute; l'bouonhoumme sans lus app&egrave;rch&eacute;ver d'la m&ecirc;pr&icirc;nse. En viyant l'bouonhoumme auve sa barbe et sa moustache d&eacute; ni&egrave;r tapis &ecirc;lu coumme membre des &Ecirc;tats, i' m'v&icirc;nt &agrave; l'id&eacute;e qu'l&eacute; Sieur Fawkes avait 't&eacute; probabli&eacute;ment fliantchi sus la fou&eacute;e et j'criyis &agrave; mes parchonni&egrave;rs, l's &ecirc;lectriciens du dri&eacute;the d'la Salle: 'Hi! Mes gar&ccedil;ons, ous avez m&ecirc;l&eacute; vos bouonhoummes! Ch'est l'Sieur Fawkes tch'est sus la fou&eacute;e!' Mais i' m'r&ecirc;ponn&icirc;tent: 'Bein seu qu'Mess Fawkes est sus la fou&eacute;e. Ch'est la S&eacute;th&eacute;e d'Guy Fawkes! Mais tu 'tais s'pos&eacute; d'&ecirc;t' ich&icirc;n coumme not' candidat. Tch'est qu'tu fai l&agrave;-bas?' L&eacute; Conn&ecirc;tabl'ye &ecirc;prouvit d'r'&ecirc;tablyi l'ordre dans la Salle, mais j'&egrave;rcriyis: 'Nou-fait-dgia, ma&ucirc;dite dga&icirc;ngue d&eacute; pe&ucirc;les, ou kidnap&icirc;tes man va&icirc;th&icirc;n, l&eacute; Sieur Ouinneteur Fawkes, et il est sans doute en chu moment &agrave; sizzler coumme eune sa&ucirc;ciche sus la fou&eacute;e d'la P&acirc;ra&icirc;sse!' Et l'Conn&ecirc;tabl'ye annoncit qu'i' fallait sa&ucirc;ver l'Sieur Fawkes et i' donnit d's ordres &egrave;s Chent'ni&egrave;rs et &egrave;s V&icirc;ngt'ni&egrave;rs et &egrave;s Offici&egrave;rs, et l's &ecirc;lectriciens &egrave;s i&egrave;rs pochis couoth&icirc;tent &agrave; l'us auve toute l'Assembli&eacute;e dri&eacute;the ieux &agrave; crier coumme des fos: 'Sa&ucirc;vez Mess Fawkes! Sa&ucirc;vez Mess Fawkes!'&#148;<br>
<br>
&#147;M&ecirc;nag&icirc;t'-ous &agrave; sa&ucirc;ver Mess Fawkes, Papa?&#148;<br>
<br>
&#147;Heutheusement, i'n'tait qu'&agrave; ma&icirc;ntchi coutchi quand j'arriv&icirc;nmes et les Chent'ni&egrave;rs et l's &ecirc;lectriciens l'hal&icirc;tent d&eacute; sus la fou&eacute;e. Les danmes d'la P&acirc;ra&icirc;sse 'taient all&eacute; qu'si sa bouonnefemme et quand Missis Nyffan Fawkes l'embra&icirc;chit - en br&ucirc;lant ses l&egrave;vres - i' r'v&icirc;nt &agrave; s&eacute;-m&ecirc;me, sauf qu'i' lithait acouo rouoge coumme du f&eacute;. Tout est bein tchi finnit bein, man p'tit.&#148;<br>
<br>
&#147;Ch'fut-i' vra&icirc;nment la f&icirc;n, Papa?&#148;<br>
<br>
&#147;Bein, l'bouonhoumme tch'avait 't&eacute; &ecirc;lu d'v&icirc;nt iun des membres des &Ecirc;tats les pus populaithes qu&eacute; l'&Icirc;le a janmais veu. I' n'mantchait janmais les r&ecirc;unnions, i' n'proposait janmais d'niol&icirc;n et i' n'd&ecirc;pensait pon d'sou. Ch'n'est pon bein souvent qu'les &ecirc;lecteurs et l's &ecirc;lectriciens peuvent dithe qu'il' ont un bouon houmme dans l's &Ecirc;tats. Et pis y'avait l'Sieur Ouinneteur Fawkes tchi, ayant 't&eacute; ro&ucirc;ssi et r&ocirc;ti et deux fais assomm&eacute; par l's &ecirc;lecteurs, avait pr&icirc;ns un go&ucirc;t pouor la politique. Mais viyant qu&eacute; d'pis chutte s&eacute;th&eacute;e-l&agrave; i' n's'&egrave;rfraidgit janmais - il avait 't&eacute; si ca&ucirc;ff&eacute; sus la fou&eacute;e qu&eacute; jusqu'&agrave; san drain soupi i' lithait et br&ucirc;lait acouo - qu'i' n&eacute; pouvait dg&eacute;the s&eacute; mett' sus les rangs coumme S&eacute;nateur.&#148;<br>
<br>
&#147;Tch'est qu'i' fit don?&#148; qu&eacute; j'd&eacute;mandis.<br>
<br>
&#147;Viyant qu'i' 'tait tr&eacute;jous si caud, i' s'm&icirc;nt sus les rangs pouor radiateur!&#148;<br>
<br>
Ou savez qu'man Papa &eacute;thait deu &ecirc;t' candidat, car il est un fichu vi&egrave;r menteux. <br>
<br>
&nbsp;<p>
<i><a href="jerpoem.html">Geraint Jennings</a><br>
2003</i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papagalettes.html">Papa et ses galettes</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_pizzas.html">Les Pizzas &agrave; Papa</a><p>
<li><a href="papa_halloween.html">Papa m'a explyitchi tout entouor Halloween!</a><p>
&nbsp;<p>
<li><a href="guyfawkes.html">La s&eacute;th&eacute;e d'Guy Fawkes</a><p>
<li><a href="guyfawkes2.html">Entouor la s&eacute;th&eacute;e d'Guy Fawkes</a><p>
<li><a href="guyfawkes3.html">Guy Fawkes</a><p>
<li><a href="guyfawkes6.html">Guy Fawkes</a><p>
<li><a href="fawkes_stouen.html">Guy-Fawkes &agrave; St.-Ouen</a><p>
<li><a href="guyfawkes1909.html">Guy Fawkes 1909</a><p>
<li><a href="guyfawkes4.html">Les traditions d'la S&eacute;th&eacute;e d'Guy Fawkes</a><p>
<li><a href="gdfguyfawkes.html">'Guy Fawkes' l&eacute; temps pass&eacute;</a><p>
<li><a href="firework.html">Les feux d'artifice</a><p>
<li><a href="5novembre.html">L&eacute; 5 d'Novembre auve la Section de la langue J&egrave;rriaise</a><p>
<li><a href="5novembre2019.html">L&eacute; ch&icirc;n d'Novembre</a><p>
<li><a href="guyfawkes5.html">La S&eacute;th&eacute;e d'Guy Fawkes</a><p>
<li><a href="guyfawkes40s.html">Les S&eacute;th&eacute;es d&eacute; Feux d'Jouaie, &agrave; la mode des Quarantaines</a><p>
<li><a href="halloween3.html">Halloween et la S&eacute;thee d'Guy Fawkes</a><p>
</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/papafawkes.html by HTTrack Website Copier/3.x [XR&CO'2014], Tue, 15 Jul 2025 14:00:07 GMT -->
</HTML>
