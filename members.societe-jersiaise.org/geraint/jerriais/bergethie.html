<HTML>

<!-- Mirrored from members.societe-jersiaise.org/geraint/jerriais/bergethie.html by HTTrack Website Copier/3.x [XR&CO'2014], Tue, 15 Jul 2025 13:38:19 GMT -->
<HEAD>
<TITLE>La B&egrave;rg&eacute;thie, &agrave; St. Ou&euml;n</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>
La B&egrave;rg&eacute;thie, &agrave; St. Ou&euml;n <br/>
Et tchiques notes entouor les br&eacute;bis <br/></h2></font></center><p>
<a href="bergethie.jpg"><img src="bergethie.jpg" width="323" height="150" border="0" alt="La B&egrave;rg&eacute;thie, &agrave; St. Ou&euml;n" title="" align="right" /></a>
L&eacute; don d'eune b&egrave;rg&eacute;thie &agrave; La Soci&eacute;t&eacute; Jersiaise par Moussieu P. J, L. L'M&acirc;suthi (Le Masurier) d'La Pointe, V&icirc;nchelez, en est iun des pus g&eacute;n&eacute;theurs, et d'autant pus appr&eacute;cyi &agrave; cause d&eacute; sa grand' valeu historique, partitchuli&eacute;thement d&eacute;pis qu' nou pense qu&eacute; ch'est la toute dreine tch'existe dans l'&Icirc;le &agrave; ch't heu. Situ&eacute;e &agrave; l'entr&eacute;e du <i>Grand Clios</i>, mais joignant &agrave; la propri&eacute;t&eacute; Le M&eacute;nage &egrave;s Feuvres dans La Rue des Landes et dans la Tchilliette d&eacute; V&icirc;nchelez, ch'est un p'tit enclios &agrave; pi&egrave;rre secque, un trais-carres d&eacute; mains d'eune p&egrave;rque et d'mie, dans tchi qu' nou-s-attroupait ou cachait les br&eacute;bis d&eacute; d'dans l'grand clios d&ecirc;j&agrave; mentionn&eacute; pouor en faithe la s&eacute;lection, les tou&ocirc;ser, et c&eacute;t&eacute;ra, et ch'la dans nouot' J&egrave;rri tout &agrave; fait diff&eacute;thent du chein qu&eacute; j'conna&icirc;ssons au jour d'aniet. Chu p'tit enclios a 't&eacute; appel&eacute; aut'fais &eacute;tout <i>L&eacute; Bigard</i>. Et nou conna&icirc;t chu mot - <i>bigard</i>, <i>bigachon</i>, <i>bicachon</i> ou <i>picachon</i> - partout J&egrave;rri pouor un p'tit betchet d't&egrave;rre en trian. <br/>
<br/>
Ches b&egrave;rg&eacute;thies, un temps fut, s&eacute; trouvaient partout l'&Icirc;le, mais l'auteur d&eacute; ch't' articl'ye peut dithe qu&eacute; pouor pus d'v&icirc;ngt-ch&icirc;nq ans (d&eacute; 1930 &agrave; 1956), ayant 't&eacute; dans probabli&eacute;ment touos les clios en J&egrave;rri sus l&eacute; d'ver d'sa ch&egrave;rge &agrave; cause d&eacute; san travas, janmais n'rencontrit un patheil enclios ailleurs. I' y'a c&egrave;rtains clios ich&icirc;n et l&agrave; connus acouo par tel nom, et tchiques propri&ecirc;t&eacute;s, dans ch&acirc;que cas &ecirc;videmment d'apr&egrave;s eune b&egrave;rg&eacute;thie d'aut'fais, mais i' n'y'en reste dg&eacute;the comme chette-ch&icirc;n &agrave; <a href="st_ouen.html">St. Ou</a>. Nou s'rappelle tout &agrave; fait bein des anciens du va&icirc;thinn&eacute;, &agrave; ch't heu tous hors, tchi p&acirc;laient d'la b&egrave;rg&eacute;thie comme eune &egrave;rlique du temps p&acirc;ss&eacute;. Ayant appart&eacute;nu &agrave; la m'm&egrave;e au Sieur L&eacute; M&acirc;suthi et &agrave; san p&eacute;the d&eacute;vant lyi, l&eacute; d&eacute;funt Douard L&eacute; Boutilyi (Le Boutillier), oulle avait d'vant ch'la 't&eacute; dans les mains d&eacute; plusieurs membres d&eacute; la fanmil'ye L&eacute; Cornu, l&eacute; preunmyi &eacute;tant Charles Philippe L&eacute; Cornu, tchi l'avait pr&icirc;nse d'un Samuel Hamon fis Jean dans l'ann&eacute;e 1840. Moussieu <a href="lefeuvre.html">George F. Le Feuvre</a>, du M&eacute;nage &egrave;s Feuvres, a tr&eacute;jous compr&icirc;ns qu&eacute; l'Grand Clios et la b&egrave;rg&eacute;thie, atout eune aut' ch&icirc;nquantaine d&eacute; vr&eacute;gies d't&egrave;rre l&agrave; l'tou, &eacute;taient un temps fut la propri&ecirc;t&eacute; d&eacute; ses anch&ecirc;tres, formant partie dudit M&ecirc;nage.<br/>
 <br/>
N'est pon b&eacute;soin d&eacute; grand &icirc;nmaginn&acirc;tion pouor s&eacute; fidguther l'temps p&acirc;ss&eacute; &agrave; ch't &ecirc;gard, L&eacute; gentiment grand clios &eacute;tant peu par un troup&eacute; d'cons&eacute;quenche d&eacute; br&eacute;bis, atout sa b&egrave;rg&eacute;thie tout pr&egrave;s et y joignant, et toutes les activit&eacute;s conc&egrave;rnant la laine d&eacute; ches vi&egrave;rs jours-l&agrave;; la grand' quantit&eacute; d'oeuvre, sustout du corset d'oeuvre, tchi, pus tard, d&eacute;v&icirc;nt hardi bein connu pouor export comme le &quot;jersey&quot;; la vie des gens d'la campangne sus qu&acirc;si touos les sens si diff&eacute;thente d&eacute; la cheinne qu&eacute; j'conna&icirc;ssons d'nouos jours. Les br&eacute;bis f&ucirc;drent d&eacute; grande &icirc;mportance dans l'&ecirc;conomie d'l'&Icirc;le d&eacute;pis l&eacute; Moyen Age jusqu'au 18e, si&egrave;cl'ye. I' faut dithe &eacute;tout, point d'veue historique, qu&eacute; les br&eacute;bis natives d'aut'fais &eacute;taient partitchuli&eacute;thes &agrave; J&egrave;rri et r'm&egrave;rquabl'ye &agrave; cause tch'il' avaient quatre (et siex) cornes. <br/>
<br/>

<img src="brebis.jpg" width="353" height="300" alt="des br&eacute;bis" title="" align="right" />
Un c&egrave;rtain en donnait eune description dans l'an 1584 et d&icirc;thait tch'il' 'taient d&eacute;v'nues  bein rares, et l'historien Jean Pod&ecirc;tre &ecirc;crivant en 1682, d&icirc;thait qu&eacute; &quot;un temps fut, les feunmelles avaient l'pus souvent quat' cornes et les moutons souvent six&quot;.<br/>
<br/>
Y'a des p&acirc;raisses tchi poss&egrave;dent acouo des registres datant d&eacute; ches temps-l&agrave; quand les diff&eacute;thents troupieaux avaient l's ouothelles &ecirc;but&eacute;es, p&egrave;rchies, et c&eacute;t&eacute;ra, pouor conna&icirc;tre lus propri&ecirc;taithes. C&egrave;rtains registres, par exempl'ye, en date d&eacute; 1716 et aupr&egrave;s donnent d&eacute; l'&icirc;nform&acirc;tion hardi &icirc;nt&eacute;r&ecirc;ssante au sujet des &quot;<i>m&egrave;rques</i>&quot; pouor ch&acirc;tchun des f&egrave;rmi&egrave;rs, tous atout d'bouons vi&egrave;rs noms et bein connus dans la p&acirc;raisse mais &agrave; ch't heu pouor la pli&ucirc;part p&eacute;thinm&eacute;s - d'Auvergne, L&eacute; Montais, d'la Perrelle, L'Escaud&eacute;, Gabouoth&eacute; (Gabourel), Dumath&eacute;s (Dumaresq), Barbyi (Barbier), Sprague, Mahaut, Tocque, Ricard, d'la Place, Briard, Prou&icirc;ngs. Un registre pouor la p&acirc;raisse d&eacute; <a href="ste_mathie.html">Ste. Mathie</a> dat&eacute; 1748, des v&icirc;ngtaines du Nord et du Sud, est hardi comme les cheins d'St. Ou et &ecirc;videmment &eacute;tant d&egrave;rch&eacute; eune copie d'un pus vyi. La manni&eacute;the d&eacute; m&egrave;rtchi l's ouothelles des br&eacute;bis d&eacute; ch&acirc;que troup&eacute; 'tait d'&ecirc;buter, fendre, faithe eune &ocirc;que, p&egrave;rchi, coper, et c&eacute;t&eacute;ra, ou enlever eune partie d'eune ouothelle, toute jeune ou les deux. La &quot;m&egrave;rqu&eacute;thie&quot; tchi n'pouvait sinon, l&eacute; pus souvent, &ecirc;t' faite cruellement est souongne&ucirc;thement d&ecirc;crite dans ches registres, et ch'est qu&acirc;si &icirc;ncriyabl'ye mais, en changeant, n'y'en a janmais deux tch'&eacute;taient just&eacute;ment la m&ecirc;me chose, la &quot;popul&acirc;tion&quot; d&eacute; br&eacute;bis &eacute;tant pouortant dans les trais chents troupieaux dans les siex tchilliettes d&eacute; la p&acirc;raisse. (Nou dit des v&icirc;ngtaines dans toutes les aut's p&acirc;raisses.) Quand m&ecirc;me, i' d'vait faller &ecirc;t' bein r'gardant pouor pouver identifier les &quot;m&egrave;rques &quot;.<br/>
<br/>
Ches registres, tchi sont extr&ecirc;mement int&eacute;r&ecirc;ssants, sont appel&eacute;s Les Registres des Merches du Berquail de la Parroisse de St. Ou&euml;n (sic). Nou donn'na rein qu' deux'trais extraits d&eacute; ieune des tchilliettes &agrave; la f&icirc;n d&eacute; ch't' articl'ye. <br/>
<br/>

L&eacute; mot J&egrave;rrais <i>b&egrave;rcas</i> (V. Fr. berquail) 'tait fait s&egrave;rvi pouor des br&eacute;bis en g&eacute;n&eacute;ral, et du <i>b&egrave;rcas d'falaise</i> s&eacute; d&icirc;thait pouor chein tchi pa&icirc;ssait sus les c&ocirc;tes ou falaises du Nord et du Ou&ecirc;st d'l'&Icirc;le, &eacute;tant pouor chutte raison d&eacute; qualit&eacute; &icirc;nf&eacute;thieuse. Et, &quot;par extension &quot;, nou dit ch'la &eacute;tout acouo d'nouos jours, sans complia&icirc;thance bein seux, d&eacute; gens tchi sont consid&eacute;th&eacute;s avait 't&eacute; mal &ecirc;lev&eacute;s, des gens gr&ocirc;ssi&egrave;rs ou sans manni&eacute;thes. Ch&eacute; s'sait p't-&ecirc;t' d'&icirc;nt&eacute;th&ecirc;t d&eacute; donner tchiques aut's mots tch'&eacute;taient aut'fais en usage et bein connus par tout l'monde mais qu&eacute; rein qu' c&egrave;rtains anciens n&eacute; conna&icirc;ssent &agrave; ch't heu. &Agrave; part <i>br&eacute;bis</i> et <i>mouton</i>, l&eacute; p'tit est l'<i>angn&eacute;</i>, eune janne br&eacute;bis d'l'ann&eacute;e eune <i>g&egrave;rche</i>. Nou dit <i>tondre</i> ou <i>tou&ocirc;ser</i>, et un <i>troup&eacute;</i> ou <i>fliotchet</i>. Y'avait un <i>rouet</i> pouor filer. Nou dit <i>ouvrer</i>, et ch'la ch'est d'l'<i>oeuvre</i>. Mais ou pouvez trouver tout ch'la dans l'<a href="gdfdictionnaithe.html">Dictionnaire Jersiais-Fran&ccedil;ais</a>, aussi bein comme <i>banon</i>, <i>b&egrave;rger</i>, <i>laine</i> (laine en s&icirc;n), <i>fi</i> et <i>tr&ecirc;me</i>. <br/>
<br/>
La laine tondue ch'tait d'la <i>laine en s&icirc;n</i>, et nou la lavait et la filait ich&icirc;n, mais contre la fin du 19e. si&egrave;cl'ye quand, d&eacute; pus en pus, i' restait bein mains d'br&eacute;bis, i' d'v&icirc;nt eune cou&ocirc;teunme pouor c&egrave;rtaines gens &agrave; croua&icirc;thi en Nouormandie pouor faithe faithe chenna. Eh bein, nou pense qu&eacute; des membres d&eacute; la fanmil'ye L&eacute; Feuvre, des Landes d&eacute; Gros Nez, f&ucirc;drent parmi les dreins &agrave; y'aller, lus p'tit troup&eacute; &eacute;tant iun des deux'trais tchi restaient. La femme d&eacute; l'auteur d&eacute; ch't' articl'ye, d&eacute; tchi la m&eacute;the d&eacute;funte &eacute;tait eune L&eacute; Feuvre, a acouo eune <i>bou&ocirc;laine d&eacute; fi</i> d&eacute; des toutes dreines br&eacute;bis, et &eacute;tout un rouoge ch&acirc;le ouvr&eacute;, ch't&icirc;-ch&icirc;n ayant 't&eacute; teint en J&egrave;rri, et pis eune cravate ouvr&eacute;e blianch&acirc;tre. <br/>
<br/>
Tchiques br&eacute;bis ont 't&eacute; ranm'n&eacute;es dans l'&Icirc;le les autres ann&eacute;es. Mais, o&ugrave;'est don tch'est chu temps-l&agrave;, chu temps jadis quand i' d'vait y'en aver des mille et des mille partout J&egrave;rri? <br/>
<br/>
Deux'trais extraits du registre d&eacute; ieune des tchilliettes d&eacute; <a href="st_ouen.html">St. Ou</a> pouor 1716 <br/>
<i>(Ches registres sans doute sont en vi&egrave;r fran&ccedil;ais mais atout hardi d'mots connus seulement dans la langue J&egrave;rriaise, et l's extraits sont donn&eacute;s exact&eacute;ment comme nou l's y trouve)</i> <br/>
<br/>
</div><div align="center"><b><i>La Petite Cueillette<br/>
</div><div align="left"></b></i><br/>
<i>Premier La Merche du Berquail de la Seigneurie de St. Ou&ecirc;n est couper les deux Oreilles hors la teste. Ensuit la marque du Bercail des hers feu Mr. Ph. Dauverne, S&ccedil;avoir la dreite oreille Esbut&eacute;&euml; &amp; une ocque dessus &amp; l'autre dessous &amp; un pertuis &amp; la senestre oreille Esbut&eacute;&euml;. <br/>
Ensuit la marque du Bercail des hers Mr. Ph. Le Montais filz Edod. Savoir la droite oreille fourchel&eacute;e en queu&euml; d'h&eacute;ronde &amp; un pertuis &amp; a la Senestre oreille une ocque en dessus. <br/>
Mr. Jean Le V&eacute;conte fils Jean d&eacute;clare la merche de son Bercail S&ccedil;avolr la droite oreille fendu&euml; jusqu'au millieu &amp; la pi&egrave;ce de dessus enportez &agrave; tronc &amp; a la Senestre rien du tout. <br/>
Suit la merche du Bercail de Thomas de Ca&euml;n Junr, fs Thomas du Coin, La droite oreille fendu&euml; en trois, &amp; la gauche coup&eacute;&euml;. </i><br/>
<br/>
(Vaie, si' vouos plia&icirc;t, &eacute;tout l&eacute; Bulletin de la Soci&eacute;t&eacute; Jersiaise, 1975; pouor eune Liste pus compli&egrave;te des extraits des registres) <br/>
<br/>
<i><a href="lemaistre.html">F. Le M.</a><br/>
</i><br/>
&nbsp;<p>

<div align="center"><table border="0"  width="440">
  <tr><!-- Row 1 -->
     <td><img src="jerriais268.jpg" width="100" height="100" alt="" title="" /></td><!-- Col 1 -->
     <td><img src="jerriais321.jpg" width="100" height="100" alt="" title="" /></td><!-- Col 2 -->
     <td><img src="jerriais320.jpg" width="100" height="100" alt="" title="" /></td><!-- Col 3 -->
	 <td><img src="jerriais340.jpg" width="100" height="100" alt="" title="" /></td><!-- Col 3 -->
  </tr>
</table></div>


<font size="2">

<I>Viyiz &eacute;tout:</I><p>

<ul>

<li><a href="gdfdertou6.html">D'&egrave;rtou en J&egrave;rri!</a><p>
<li><a href="lamb.html">L'Angn&eacute;</a><p>

<li><a href="brebisangnieaux.html">J'aime les br&eacute;bis, j'aime les angnieaux</a><p>
<li><a href="fermethie.html">La f&egrave;rmethie en J&egrave;rriais</a><p>
<li><a href="pmfermyi.html">La Vie d'un Fermyi</a><p>
<li><a href="fermi.html">Les Mins&eacute;thes d'un Fermi</a><p>
<li><a href="gdfouvrer.html">Pouv'-ous ouvrer?</a><p>
<li><a href="annima.html">Les annimaux</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/bergethie.html by HTTrack Website Copier/3.x [XR&CO'2014], Tue, 15 Jul 2025 13:38:19 GMT -->
</HTML>
