<HTML>

<!-- Mirrored from members.societe-jersiaise.org/geraint/jerriais/gdfflamanville.html by HTTrack Website Copier/3.x [XR&CO'2014], Tue, 15 Jul 2025 13:48:23 GMT -->
<HEAD>
<TITLE>En garde, J&egrave;rriais!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En garde, J&egrave;rriais!</h2></font></center><p>


<font size="-1">Fort Lauderdale, Florida,<br/>
USA.<br/>
Le 2 d'avri, 1977<br/></font>
<br/>
Moussieu l'R&eacute;dacteu,<br/>
<br/>
Il est grand temps d'vouos mater sus vouos pids d'dri&egrave;the, touos les J&egrave;rriais, et d'av&egrave;rti l'gouv&egrave;rn&eacute;ment national d&eacute; France qu'ou-s-&ecirc;tes dans La Manche &agrave; eune v&icirc;ngtaine d&eacute; milles d'un projet tch'il a das l'id&eacute;e d'b&acirc;ti l'long d'la c&ocirc;te d&eacute; <a href="nouormandie.html">Nouormandie</a> et tchi pouorrait aver un bein mauvais &ecirc;ffet sus l'bein-&ecirc;tre des <a href="iles.html">&Icirc;les d&eacute; La Manche</a> et la sant&eacute; d'ses habitants. Et i' faut vouos r'binfrer contre &agrave; tigue d&eacute; corps.<br/>
<br/>
L&eacute; monstre d&eacute; tchi j'vouos p&acirc;le est un grand b&acirc;timent central atonmique d&eacute; machinn'nie &quot;nucl&eacute;aire&quot;. Si l'gouv&egrave;rn&eacute;ment Fran&ccedil;ais voulait l'b&acirc;ti dans l'mitan d'la France, i' n'y'&eacute;thait rein &agrave; dithe. Mais l'long d'la c&ocirc;te d&eacute; Nouormandie et si pres d'J&egrave;rri, ch'est eune aut' affaithe. Ch'est &agrave; Flamanville, sus la c&ocirc;te ouest du Cotentin juste en fache d&eacute; J&egrave;rri et d'<a href="dgernesy.html">Dg&egrave;rn&eacute;sy</a>.<br/>
<br/>
Sav'ous tch'est tch'i' peut &ecirc;t' les mauvaises cons&eacute;quenches du d&ecirc;veloppement d'chu pouv&eacute; &quot;nucl&eacute;aire&quot;? Ch'est si dangereux qu&eacute; m&ecirc;me les Am&eacute;thitchains, tch'en ont fait pus qu'autcheune aut' n&acirc;tion, c'menchent &agrave; aver des doutes ieux-memes au sujet d'la se&ucirc;thet&eacute; d'la population &egrave;s alentours des &quot;r&ecirc;acteurs nucl&eacute;aires&quot;. Ch'est eune m&eacute;thode d&eacute; traitement d&eacute; l' &quot;at&ocirc;me&quot; pour cr&eacute;er d'l'&ecirc;lectricit&eacute; en grandes quantit&eacute;s et autcheun traitement d'm&egrave;me donne des risques d&eacute; &quot;radiation&quot; ou d&eacute; contaminnation tchi sont dangereuses pour hommes et criatuthes vivantes.<br/>
<br/>
Iun des grands b&eacute;soins d'un b&acirc;timent ou &quot;usine nucl&eacute;aire&quot; est d'l'ieau. Il y faut un tas dg'ieau en mouvement continnuel, et ch'est pour chenna qu&eacute; les Fran&ccedil;ais veulent mettre lus &quot;Central nucl&eacute;aire&quot; &agrave; Flamanville, au c&ocirc;t&eacute; d'la m&eacute;. Quand l'ieau a p&acirc;ss&eacute; &agrave; trav&egrave;rs d&eacute; la machinn'nie nucl&eacute;aire oulle est caude, et naturellement oulle &egrave;ca&ucirc;ffe la m&eacute; a m'suthe qu'oulle est d&ecirc;ch&egrave;rgie d'dans. Ou-s allez m'dithe qu&eacute; ch'est imp&ocirc;ssibl'ye d'&ecirc;ca&ucirc;ffer la m&eacute; d'm&egrave;me. Mais i'faut considether qu&eacute; ch'est comme eune rivi&eacute;the dg'ieau caude tchi continnue &agrave; s'vi&eacute;dgi d'dans niet et jour &agrave; londgieu d'temps et qu'&agrave; forche d&eacute; continnuation v'la tch'a d'l'&ecirc;ffet sus eune grande &ecirc;tendue, et j'sommes gentiment pr&egrave;s d'Flamanville. Pas seulement ch'la, mais oulle est probabli&eacute;ment empoua&icirc;sonn&eacute;e d'radiation tch'est apte &agrave; p&eacute;n&ecirc;trer crabes et pa&icirc;ssons et les rendre dangereux et malsains comme nouorrituthe humaine.<br/>
<br/>
Ou-s-allez sans doute dithe: &quot;Tch'est qu&eacute; j'peux y faithe - j&eacute; n'peux pon aller protester contre l&eacute; Gouv&egrave;rn&eacute;ment Fran&ccedil;ais!&quot; Sans doute, ou n'pouvez pon. Ch'est bein entendu. Mais ch'n'est pon n&eacute;cessaithe. Ch'est &egrave;s &Ecirc;tats ou au Gouv&egrave;rn&eacute;ment Angliais d'protester &quot;diplomatiquement&quot; comme nou dit. Mais ou pouvez en p&acirc;ler &agrave; vouos D&eacute;put&eacute;s et lus d'mander d'entanmer l'affaithe officiellement dans L's <a href="etats.html">Etats</a>. M'n id&eacute;e est qu&eacute; si l's autorit&eacute;s d'J&egrave;rri et d'Dg&egrave;rn&eacute;sy protestent &agrave; hautes vouaix, l&eacute; Gouv&egrave;rn&eacute;ment Fran&ccedil;ais s'en va r'consid&eacute;ther l'affaithe d&eacute; peux de trop offenser l'Angli&eacute;t&egrave;rre.<br/>
<br/>
Ch'est vrai qu'ch'est d&ucirc; d'arr&ecirc;ter l'progr&eacute;s. Mais les gens scientifiques d'veinnent d&eacute; pus en pus conscients du dangi d'exp&eacute;rimenter atout l'at&ocirc;me. Et la popul&acirc;tion ordinnaithe c'menche &agrave; s'&egrave;rb&icirc;nfrer, m&egrave;me ich&icirc;n en Am&eacute;thique, contre la construction d'un &quot;r&eacute;acteur nucl&eacute;aire&quot; dans san va&icirc;thinn&eacute; ouaithe tch'il est adm&icirc;ns qu&eacute; j'en avons grand b&eacute;souain ches jours pour suffithe &egrave;s b&eacute;soins d'production d'&ecirc;lectricit&eacute;.<br/>
<br/>
Faites tout vouot' p&ocirc;ssibl'ye pour attither l'attention d's autorit&eacute;s en J&egrave;rri au dangi tchi vouos m'niche &agrave; Flamanville. N'ayiz pon d'peux d'en p&acirc;ler &egrave;s m&ecirc;ssieux et &egrave;s grosses t&ecirc;tes d&eacute; la Cour et d's &Ecirc;tats. S'ou faites vouos vouaix la vouaix des &Icirc;les, tchitchun s'en va vouos &ecirc;couter!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfnouor.html">En Nouormandie</a><p>

<li><a href="nouormandie2002.html">La Nouormandie</a><p>
<li><a href="gdfvikings.html">Le Souper des Vikings</a><p>
<li><a href="nouormandie1955.html">Un viage en Nouormandie</a><p>
<li><a href="chatemort.html">L&eacute; ch&acirc;t&eacute; mort</a><p>

<li><a href="faithefalm.html">La Faithe</a><p>

<li><a href="gdfmachinnnie.html">La machinn'nie en g&acirc;ngne!</a><p>
<li><a href="eslectricitai.html">L's embarras du Bouonhoumme Joe avec l'Eslectricitai</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfflamanville.html by HTTrack Website Copier/3.x [XR&CO'2014], Tue, 15 Jul 2025 13:48:24 GMT -->
</HTML>

