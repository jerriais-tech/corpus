<HTML>

<!-- Mirrored from members.societe-jersiaise.org/geraint/jerriais/gdftouannement.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>N'y'a rein d'nouv&eacute; souos l'touannement du sol&eacute;!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>N'y'a rein d'nouv&eacute; souos l'touannement du sol&eacute;!</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 13 septembre, 1969.</i><br/></font>
<br/>
Moussieu l'R&eacute;dacteu,<br/>
<br/>
Quand j'vai tch'est tch'i' s'passe ches jours en Irlande &agrave; cause d&eacute; diff&eacute;thentes opinnions r&eacute;ligieuses, v'la tchi m'fait penser &agrave; pers&eacute;tchutions des vi&egrave;rs temps, et qu'ch'est vrai qu'l'histouaithe s&eacute; r&eacute;p&egrave;te avau les si&egrave;cl'yes.<br/>
<br/>
Dans ma lettre du 28 juin de ch't ann&eacute;e, j'vouos p&acirc;lais des cruelles punnitions d&eacute; y'a quat' chents ans pour tchiques m&ecirc;faits qu'nou n'cr&eacute;thait pon &ecirc;t' d&eacute; grand' cons&eacute;quenche d&eacute; nouos jours, mais ch&eacute; n'tait rein &agrave; compather &egrave;s cruaut&eacute;es faites au nom d'la r&eacute;ligion - par Protestants aussi bein comme Catholiques - dans l'temps du r&egrave;gne d&eacute; la Reine Marie (1553-1558) en Angli&eacute;t&egrave;rre, tch'avait mathi&eacute; l'Pr&icirc;nce (pus tard Rouai) Ph'lip d'Espangne, et souos les rouais d'France &agrave; ch't &ecirc;poque-l&agrave;. Les Tableaux Historiques d&eacute; John Patriarche Ahier nouos d&icirc;sent qu&eacute; l'&icirc;ntol&eacute;thance et la cruaut&eacute;, et l'esprit d'Calv&icirc;n et l'chein des Papes, volaient comme des vautours sus les camps d'carnage. Br&ucirc;lez sans piti&eacute; les h&eacute;r&eacute;tiques, d&icirc;saient les Catholiques, et, &agrave; lus tou, Calvinistes criyaient Frappez sans mis&eacute;ricorde les Papistes pr&eacute;destin&eacute;s &agrave; &ecirc;tre les ennemis de la vraie parole du Christ!<br/>
<br/>
Ch'tait en 1530 qu&eacute; la pers&eacute;tchution des Protestants avait c'menchi en France. J&egrave;rri 'tait dans l'dioc&egrave;se d&eacute; Coutanches. Sire Richard Mabon, Cur&eacute; d'la p&acirc;raisse d&eacute; St. Mart&icirc;n, avait 't&eacute; nomm&eacute; Douoyen d'l'&Icirc;le en Fevri, 1509-10, et comme la Chronologie d'J&egrave;rri (par E.T. Nicolle et Ralph Mollet) nouos dit tch'i' mouothit en 1543, ch'tait li tch'&eacute;tait douoyen dans chu temps-l&agrave;. Nou n'peut pon l'oublier, l&eacute; Sire Mabon, car ch&acirc;que fais qu'nou va &agrave; La Hougue Bie, et qu'nou-s-est r'chus comme des rouais par l&eacute; Sieur H&ecirc;lyi Vibert et sa charmante damme, touos les deux av'nants et compliaisants, nou vait la chapelle d&eacute; Notre Dame tch'il avait b&acirc;tie en 1521. Il avait 't&eacute; &agrave; J&eacute;rusalem, et ch'tait aupr&egrave;s tch'il en r'v&icirc;nt tchi la b&acirc;tit en m&eacute;mouaithe du Saint S&eacute;pulcre d&eacute; Notre Sauveur. I' pathait tch'i' fit eune forteune &agrave; faithe accraithe au monde qu&eacute; l&eacute; p'tit sanctuaithe tch'i' b&acirc;tit contre l'but est et au bas d'la chapelle, &egrave;rsembliait au Saint S&eacute;pulcre, et qu'La Sainte Vi&egrave;rge Marie v'nait l'rencontrer l&agrave; souvent, et i' y'allaient en grand nombre en p&eacute;l&eacute;rinage. I' n'mantchait pon d'faithe la collecte ch&acirc;que fais, sans doute, et s'n entr&eacute;pr&icirc;nse prouvit profitabl'ye, mais j'vouos asse&ucirc;the tch'i' n'y a autcheune &egrave;rsembliance au Saint S&eacute;pulcre, qu&eacute; j'ai m&eacute;-m&egrave;me veu &agrave; J&eacute;rusalem. Les Tableaux Historiques nouos d&icirc;sent qu&eacute; l'Douoyen Mabon fut suspendu d'ses fonctions par les Calvinistes. Il' avaient conv&egrave;rti un tas d'J&egrave;rriais, et m&egrave;me c&egrave;rtains des pr&ecirc;tres Catholiques, par chu temps-l&agrave;, et les pr&ecirc;tres nouvellement conv&egrave;rtis f&ucirc;drent p&egrave;rm&icirc;ns d'rester minnistres d&eacute; lus &eacute;glyises paroua&icirc;ssiales en promettant d&eacute; s'conformer &egrave;s nouvelles crianches, et en fournissant caution d'lus louoyale conv&egrave;rsion. Un acte d'la Cour, en date du 4 mai, 1548, nouos dit qu&eacute; John du Soulement et John Payn f&ucirc;drent les cautions d&eacute; Jacques J'valyi, minnistre d&eacute; St. Martin d&eacute; Grouville, et tch'i' continnuit &agrave; jou&iuml; d'san b&eacute;n&eacute;fice.<br/>
<br/>
Mais pour &egrave;rv&eacute;nin &ecirc;s pers&ecirc;tchutions r&eacute;ligieuses d&eacute; l'&ecirc;poque, i' pathait qu&eacute; Dg&egrave;rn&eacute;sy en souffrit hardi. Les Tableaux Historiques nouos d&icirc;sent qu&eacute; trais femmes f&ucirc;drent br&ucirc;l&eacute;es viyant tch'il' 'taient Protestantes, mais J&egrave;rri n'en souffrit pon fort. I y'eut des vengeances entre Catholiques et Protestants, mais pon d'violence barbare. Les millieuthes fanmiles d&eacute; l'&icirc;le 'taient Protestantes. Des Calvinistes d&eacute; France s'&eacute;taient r'fugi&eacute;s en J&egrave;rri et lus pr&eacute;dic&acirc;tions ayant conv&egrave;rti un tas d'monde, quand la Reine Marie mouothit en 1558 et qu'ou fut rempliaichie par la Reine Elizab&eacute;, la r&eacute;ligion Anglicane fut &ecirc;tabl'yie pour bouan dans l'&Icirc;le.<br/>
<br/>
Ch'tait en Nouormandie qu&eacute; la violence fut t&egrave;rribl'ye, &agrave; ch'qu&eacute; l'Sieur John Patriarche Ahier nouos dit dans san livre. Les Calvinistes, appel&eacute;s Huguenots, 'taient p&egrave;rs&eacute;tchut&eacute;s maugr&eacute; l'&ecirc;dit d' 1562 conc&egrave;rnant la suspension des condamn&acirc;tions en affaithes d&eacute; r&eacute;ligion, et des r&eacute;form&eacute;s f&ucirc;drent &ecirc;bieillis et tra&icirc;n&eacute;s dans les rues d'm&egrave;me. Les Seigneurs Calvinistes d&eacute; Houesville et de Cosqueville f&ucirc;drent hachis en morcieaux et donn&eacute;s &egrave;s tchians &agrave; Valognes. Jean Giffard (p't &ecirc;t' iun d'mes pathents du c&ocirc;t&eacute; mat&egrave;rnel!) fut pitchi sus eune brotchette d&eacute; tchu&icirc;sinne tchi li passit l'trav&egrave;rs du corps, et i' fut r&ocirc;ti vivant! Ch'n'est pon ravissant tch'i' s'en v'naient s'&egrave;rfugier en J&egrave;rri!<br/>
<br/>
L'histouaithe est plieine d&eacute; ches &ecirc;ven&egrave;ments-l&agrave;, et j'avions ieu la chance d&eacute; n'aver pon 't&eacute; au rang des vivants d'ches temps barbares-l&agrave;. J'&eacute;thions-t-i' ieu l'couothage d&eacute; nouos crianches? Quant &agrave; m&eacute;, j'sis content d'n'aver pon ieu &agrave; &ecirc;t m&icirc;ns &agrave; pathelle &ecirc;preuve! Si les grosses t&ecirc;tes, civiles et eccl&eacute;siastiques, d&eacute; chu temps-l&agrave;, pouvaient r'v&eacute;n&icirc;n d'nouos jours, i' n&eacute; s'saient probabli&eacute;ment pon ravis d'vaie l'&ecirc;tat des choses en Irlande du Nord, mais i' trouvethaient, Dgieu m&egrave;rci, un diff&eacute;thent spectacl'ye en J&egrave;rri. J'ai veu et ou&iuml; un pr&ecirc;tre Catholique Romain pr&ecirc;chi l's&eacute;rmon dans la tcha&icirc;the d&eacute; l'&eacute;glyise Anglicane d&eacute; St. George, o&ugrave;'est qu&eacute; j'fus b&acirc;ptisi, et ch'n'est rein d'li&eacute;the dans la g&acirc;zette qu'un s&egrave;rvice eut lieu dans eune &eacute;glyise ou eune chapelle non-conformiste auve pr&ecirc;tres Anglican et Catholique et pasteur M&eacute;thodiste y prannant part en m&egrave;me temps! Si iun ou l'autre n'accordent pon tout &agrave; fait en matchi&eacute;the d&eacute; crianches, il ont au mains assez d'avis d'nouos jours d&eacute; travailli ensembl'ye et en paix pour l'avanchement du Rouoyaume des Cieux sus la t&egrave;rre!<br/>
<br/>
<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfrligion.html">La R'ligion</a><p>
<li><a href="gdfhviii.html">Henri VIII et l'Eglyise d'Angli&eacute;t&egrave;rre</a><p>
<li><a href="gdffreunmer.html">Voul'-ous freunmer l's &eacute;glyises?</a><p>
<li><a href="gdfecc.html">Affaithes eccl&eacute;siastiques</a><p>
<li><a href="gdfpilote.html">L&eacute; Pilote</a><p>
<li><a href="gdfhistorique3.html">Historique</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftouannement.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>

