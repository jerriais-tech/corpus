<HTML>

<!-- Mirrored from members.societe-jersiaise.org/geraint/jerriais/3bachouards.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Treis bachouards et eunne petite pimpr&eacute;luche</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Treis bachouards et eunne petite pimpr&eacute;luche.</h2></font></center><p>

J'ta&icirc;mes treis &agrave; faithe la carre &agrave; Miss Merienne Machon - Merienne Machon d'la Ville-&egrave;s-Tublins; la pus belle fille d'la Vingtaine, et h&eacute;thiti&egrave;the co-laterale &agrave; la succession d'un captaine de navithe qu'a gagnyi des sous &agrave; la C&ocirc;te - Y'avait eunne bouonne p&ocirc;se que j'lis faisa&icirc;mes la carre, et pas yun d'nous n'pou&eacute; s'dithe pus avanchi qu'l'autre. Ch'tait man tou l'Dinmanche au s&eacute;, &agrave; la r'venue d'l'Eglyise: Sam Hamon avait l'Mardi: et r&eacute;djuli&egrave;thement tou&ocirc;s les Samdis au s&eacute;, l' bike a Phlip Tch&eacute;th&eacute;e restait longtemps appi&eacute; contre le louothi d'la h&eacute;che &agrave; M&eacute;rienne. Chu coummerce la duthait bin d'pis treis ans, au mains, sans qu'yun ni l'autre pusse dithe que l'affaithe avanchait; et j'en 'ta&icirc;mes l&agrave;, tou&ocirc;s les treis, &agrave; nos entre &eacute;rgard&eacute; dans l's'iers, sans sav&eacute; les tch&eacute;s deux 'taient &agrave; perdre lus temps.<br/>
<br/>
Car, pas moyen d'av&eacute; d'raisons d'la p'tite pimpr&eacute;luche! Chatchun d'nous lis d'mandait r&eacute;djuli&egrave;thment tou&ocirc;s les mais si n'tait pon temps d'en faithe eunne job, et qu'il 'tait pr&egrave;t &agrave; s'mathi&eacute; d&egrave;s la s'maine tchi vint: ou n'avait qu'a clyint&eacute;! V&egrave;the! Mais la p'tite n'tait pon pr&egrave;ssie, yi! Ou nos aimait tou&ocirc;s les treis &egrave;sgal'ment; a ch'qu'ou disait. M&eacute;, parc'qu'  j'&eacute;tais p'tit, gras, tr&eacute;jous &agrave; rithe, et que m'n'onclye avait des shares dans les ponniers &agrave; Mess Norman, sus la Cauchie. Ou'l aimait Sam Hamon parc'qu'il avais les g'veux rouoges, qu'il 'tait haut sus gambes, et gagnait des tchulliers a tith&eacute; au blianc sus la mielle de Gouor&eacute;t: tandi qu'Phlip Tch&eacute;th&eacute;e &eacute;tait pr&eacute;f&eacute;th&eacute; quand il 'tait tout seu, l'Samdi au s&eacute;, viyant qu'ses yeux 'taient v&eacute;rd&acirc;tres, ses mains blianches, et qui y'apportait des chucrins - Il est d'la Ville.<br/>
<br/>
J'nos entr'rencontra&icirc;mes assez souvent siez l'un ou l'autre, et nou n'mantchait pon d'sentre-d&eacute;mand&eacute;: D'en par iou qu'ous en &ecirc;tes? J'taimes quazi tr&eacute;jous avanchis l'un coumme l'autre. Yun disait: J'embrachi sa main sou&ocirc;s l'portico en disant Good bye; a l'autre oul avait pr&egrave;t&eacute; san mouoch&eacute;t d'pouchette pour essuy&eacute; un &egrave;steuchin sus san nez; et l'tr&egrave;sieme pr&eacute;tendait que ch'tait d'ses g'veux a li qu'&eacute;taient dans la broach a Merienne.<br/>
<br/>
Tout cheunna, ch'tait bin na&iuml;ce, sans doute; mais l'temps avanchait, et y'en avait au mains deux d'entre nous &agrave; perdre un temps pr&eacute;cieux! Tchi faithe? J'nos d&eacute;cidimes d'alle siez lyi tou&ocirc;s les tr&egrave;s ensembye, eunne s&eacute;th&eacute;e, pour dithe a chutte petite pie la qu'il tait temps d'en fini; qu'oul eusse a faithe san chouex eunne fais pour toutes; et qu'les deux qui p&eacute;rdra&icirc;ent s'aient best men &agrave; s'n'enter'ment - j'veur dithe a ses neuches, et lis f'thaient ch&acirc;tchun un bieau present a condition d'&ecirc;tre parrains pus tard.<br/>
<br/>
Ch'fut d&eacute;cid&eacute; d'm&egrave;me, et nos v'la don, tou&ocirc;s les tr&egrave;s, un Dinmanche au s&eacute;, ensembye dans l'parleux qu'j'ava&icirc;mes d&eacute;j&agrave; veu tant d'fais, chatchun &agrave; san tou. M&eacute;rienne fit sembliant d'&ecirc;tre surpr&icirc;nse de nos vaie ensembye. Ou pr&eacute;tendit n'pon nos counnaitre fort; mais quand j'y'e&ucirc;mes dit que j'taimes amins et que j'sava&icirc;mes bin tou&ocirc;s les treis qu'chatchun d'nous les faisait la carre d'pis treis ans; ou s'&egrave;sgouffit a rithe, la p'tite fripounne, et n'eut pon l'air eunne mie pus g&ecirc;n&eacute;e pour cheunna. A dithe vrai, Messieux, qu'ou fit en baissant ses bieaux niers yeux et en joignant ses mains sus ses g'nors; j'vos aime hardi tou&ocirc;s les treis! Pus d'eunne fais j'm&eacute; sis d'mand&eacute;e l'tch&eacute;t j'aim'thais mus mathi&eacute;: j'voudrais pou&eacute; vos mathi&eacute; tou&ocirc;s les treis! Quand j'sis assise pr&egrave;s l'i sus l'soffa, l'Dimanche, j'cr&eacute; qu'ch'est Mess Pepin Bilo qu'en gagn'na. Le Mardi, en m'couochant, apr&egrave;s m'&ecirc;tre catin'n&eacute;e toute la s&eacute;th&eacute;e contre la casaque a Mess Sam Hamon, j'sis pus &egrave;smue qu'autcheunne autre s&eacute;th&eacute;e d'la s'maine; et tou&ocirc;s les Sam'dis j'danse de jou&eacute;e en pensant que Mess Phlip Tch&eacute;th&eacute;e s'en vint m'gard&eacute; compagnie jusqu'&agrave; neuf heuthes-et-d'mie.<br/>
<br/>
J'e&ucirc;mes bieau la raisounn&eacute; qu'il 'tait temps tout d'm&ecirc;me qu'y'en eut yun d'nous chou&ecirc;si; n'y'eut pon moyen d'lis faithe comprendre raison: ou n'cessait d'dithe qu'ou n'pou&ocirc;rrait jommais prendre sus yi d'faithe d'la peine &egrave;s deux autres. A la fin, ou nos dit un plian a tchi qu'oul avait pens&eacute;: ch'tait un assez dr&ocirc;le de plian, faut l'dithe; mais, pon moyen d'la faithe changi d'id&eacute;e. N&eacute; v'la donc qu'ou nos fit y'a&icirc;dji a &ocirc;t&eacute; tablyes, tchaises, sofa, et scabelles du parleux: la lampe fit m&icirc;nse sus l'aie-du-foyi, et l'dj&eacute;thidon sus l'piano. <br/>
<br/>
La, qu'nos dit la p'tite tritchette: j'nos n'allons jou&eacute; a caffo! J'm'en vais vos amath&eacute;, a tou&ocirc;s les treis, un mouoch&egrave;t sus la veue; et pis, quand tout s'a pr&ecirc;t, j'criethai, GO! J'mathi&eacute;thai l'sien qui m'attrap'tha! Mais ou vos n'allez juth&eacute; de n'pon tritchi! Je juth&icirc;mes! <br/>
<br/>
Ou nos mint don chatchun dans eunne carre, la fache contre la path&eacute;; et pis ou s'en vint nos caffot&eacute; chatchun &agrave; sen tou, et - j'l'avons seu d'pis - nos dit &agrave; chatchun a l'ouoth&eacute;lle; Tache de m'happ&eacute;; j'cr&eacute; qu'ch'est ta t&ecirc;te que j'aimthais mus vaie sus m'n'ouothillyi. Quand j'f&ucirc;mes bin encaffot&eacute;s, et qu'j'e&ucirc;mes oquo juth&eacute; de n'pon tritchi: GO! qu'ou dit! J'nos d&egrave;stou&ocirc;nimes tou&ocirc;s les treis et nos v'la, les bras tendus et la t&ecirc;te basse, a t&acirc;tounn&eacute; d'un bord et d'l'autre. J'nos entre attrapa&icirc;mes des ouappes sus la t&ecirc;te; y'en eu yun qui s'drotchi dans l'foyi; un aoutre qui s'&egrave;strue&ucirc;lli contre le piano; et j'e&ucirc;mes en l'heu grand caud. J'entendaimes la p'tite qui scoddait d'un bord et d'l'autre; qui riait dans les coins; qui toussottait dans l'mitan, et qui faisait psitt, psitt! dri&egrave;the nous. <br/>
<br/>
N&eacute; v'la tout d'un coup Sam Hamon qui pousse un hourrah! J'la tiens! la poulette. A m&eacute; la cocotte! Ch'est pour m&eacute; l'ouothillyi! La-d'sus, j'&egrave;srachons nos mouoch&eacute;ts, et: tch&egrave;s que j'viyons? Sam Hamon qui t'nait a brachie eunne grosse br&eacute;tounne, en l'embr&eacute;chant dans l'co!!! Tandi que j'la cherchions dans toutes les carres, la p'tite &ecirc;sch&eacute;rvell&eacute;e avait scodd&eacute; sans faithe de brit et s'en 'tait all&eacute;e dithe a la servante d'all&eacute; nos dithe d'av&eacute; la bont&eacute; de n'pon faithe tout &agrave; fait tant d'sabat!<br/>
<br/>
Ou d'v&egrave;z pens&eacute; si j'f&ucirc;mes pe&icirc;neux et pas d'belle humeu! J'l'entendions rithe a ha! au haut des d'gr&egrave;s; tandi qu'la servente n'avait pon l'air si m&acirc;rrie qu'nous &eacute;thait creu, et s'embliait toute pr&ecirc;te &agrave; r'qu&eacute;manchi a jou&eacute;!<br/>
<br/>
Tchiq' temps apr&egrave;s, quand ch&acirc;tchun d'nous eut r'print ses s&eacute;th&eacute;es, et rin n'sembliait avanchi, ou nos dit a tou&ocirc;s les treis de v'ne b&eacute;the du t&eacute;e siez lyi l'prechain Samedi; ses pathents 'taient pour rest&eacute; tard en ville - tchiq' assembli&eacute;e prolongie - et qu'ou nos dithait thicq'chose. J'n'y mantch&icirc;mes pon, coumme bin ou pensez, et ou pou&egrave;z cr&eacute;the qu&eacute; j'nos 'ta&icirc;mes habiyis d'not mus. Nos qu'minzes 'taient emp's&eacute;es si du qu'l'affaithe craccotait quand j'bouoja&icirc;mes - nous &eacute;thait dit tchiq'un a cass&eacute; des b&ucirc;tchettes - et nos bottes r'l&icirc;saient quazi autant qu'les iers d'la p'tite. Pour ne pon faithe de jaloux, Miss Machon avait mins pus d'tchaise qui n'en fallait autou d'la tabye, et s'assievait un p'tit brin dans chaque duthant le r'pas; ou fit d'm&ecirc;me quat' fais l'tou d'la tabye tandi qu'nous y fut. Quand ou fut entre m&eacute; et Sam et que j'senti san p'tit pit m'coud'pis&eacute; la gambe, j'cru bin qu'j'avais miyeu chance que les deux autres; mais, pus tard, quand j'en r'p&acirc;limes entre nous, et que j'sut qu'oul en avait fait autant &egrave;s deux autres - nou n'savait tchi en pens&eacute;. Chatchun d'nous y'avait apport&eacute; un p'tit pr&eacute;sent pour se faithe bin v'n&eacute;. L'min, ch'tait un touffet d'crisanthemes amath&eacute; ov treis verges de jaune riban que j'comptais pou&ocirc;rrait servi a mettre pus tard atou&ocirc;re de sa t&acirc;lle avec des buts &agrave; pendre en dri&egrave;the. Sam Hamon d&egrave;shalli de toutes ses pouchettes un bouan d'mi&eacute;-chent d'oranges, tandi qu'Phlip Tch&eacute;th&eacute;e d&egrave;sfit un gros patchet qu'il avait apport&eacute; sus sa 'bike' et lis dounni l'gros bricolli qu'avait yeu l'prix au Show d'St. Louothains.<br/>
<br/>
Mais n&eacute; sait y pon temps d'nos dithe d'en par ou-&egrave;s qu'en soummes aupr&egrave;s d't&eacute; qu'fit l'sien qu'avait apport&eacute; l'bricoli. Nos dithas tu, a la fin, l'sien qu'tu pr&eacute;f&eacute;thes?<br/>
<br/>
La-d'sus, la p'tite mint san p'tit d&eacute;t dans la carre de sa bouoche, r'gardit tou&ocirc;s nos pr&eacute;sents qu'&eacute;taient sus un dj&eacute;thidon, et dit qu'en &egrave;sf&eacute;t, y fallait s'd&eacute;cid&eacute;; qu'tou&ocirc;s ses titheurs 'taient pliens d'bieau bianc linge brod&eacute; et scaleupp&eacute;; qu'oul avait des douzaines de lincheurs, d'antchies, d'blankettes - et daeux ticlles en tchuivre dans san ouing-ou&acirc;drob, et qu'pour de yi, ou'l tait pr&ecirc;te &agrave; s'mathi&eacute; dans l's'envithons d'Nou&eacute;.<br/>
<br/>
Nos v'la tou&ocirc;s les treis dans eunne grande jou&eacute;e! J'nos n'allons enfin sav&eacute; l'tch&egrave;t d'nous &eacute;tha le ticlyes et les scaleuppes et la fille, et les daeux perdants d'all&eacute; s'montr&eacute; a d'autres fille a la sortie d'l'Eglyse. Quand &egrave;s-che qu'nou s&eacute;tha? que j'd&icirc;mes les treis ensembye.<br/>
<br/>
A ch'theu! Messieux! qu'ou dit en souoriant. Et ou mint sa main dans sa pouchette, et en d&egrave;shalli treis env'loppes. La! qu'ou dit en nos en dounnant ch&acirc;tchun yeunne; la! j'm'en vais vos dithe 'good-bye' pour a c&egrave;ss&eacute;! J'ramonte a haut dans ma p'tite chambre, et j'vos laisse tou&ocirc;s seurs. Vos pli&eacute;tha-ti souffli&eacute; la veue en sortant? La servante freumtha la porte souontre vous. 'Good-bye' messieux, qu'ou dit en souoriant, en bouanne chance &egrave;s perdants. Et la p'tite maufaite rouoge-gorge s'en scoddi dans sa chambre en riant, et j'entend&icirc;mes la cli&eacute; tou&ocirc;nn&eacute; dans la s&eacute;theuse et la cocotte rithe oquo pus haut.<br/>
<br/>
Nos v'la tou&ocirc;s les treis bin vite autou d'la lampe, coumme ou pensez bin, et m&eacute;, l'preumi, j'ouvre m'n'envloppe. Sus eunne fielle de papi, y'avait &egrave;scrit:<br/>
<br/>
</div><div align="center">Not fer Mister Bilo. Oh! no, no!!<br/>
<br/>
</div><div align="left">Man pou&ocirc;re Pepin, que s'f&icirc;tes les daeux autres, t&eacute; v'la r&acirc;y&eacute;! A man tou ach't'heu, s'fit Sam Hamon - j'ai chinquante pour chent d'chance! Sam &egrave;scoppie dans ses mains, r'trousse ses manches et ouvre s'n'envloppe en trembliant coumme eunne fielle:-<br/>
<br/>
</div><div align="center">Go home! you silly man!<br/>
<br/>
</div><div align="left">qu'y'avait sus san papi; Ho! Ho! T&eacute; v'la sus l'pav&eacute; &eacute;tout! s'crie Phlip Tch&eacute;th&eacute;e, en l'vant s'n'envloppe par sus sa t&ecirc;te. Tu n'as qu'a patchi tes telles, man vi! Ch'est pour m&eacute; les scalleupes, l's'entchies et la chiethe petite hardelle! Vos v'la tou&ocirc;s les daeux au pil&ocirc;zi!<br/>
<br/>
Tant pi&eacute;the, que j'f&igrave;mes, fallait bin qu'eusse daeux perdants. Mais ouvre tr&eacute;jous t'n'envloppe, que j'viyons tch&egrave;s qu'ou dit. Tch&egrave;s qu'ou dit? Mais n'y'a pas d'doute, pis que j'reste tout seu! Ou dit qu'ch'est m&eacute; l'pr&eacute;f&eacute;th&eacute;! N'y'a pon d'erreur. Et le v'la qui trille bin vite s'n'envloppe pour nos montr&eacute;:-<br/>
<br/>
</div><div align="center">Allez bin vite vos couochi, et qu'nou n'vos r'vaie pon!<br/>
<br/>
</div><div align="left">J'ta&icirc;mes rou&ocirc;l&eacute;s tou&ocirc;s les treis! La maufaite p'tite pie s'&eacute;tait motchie d'nous a pliatte cou&ocirc;tuthe! Et tandi que j'ta&icirc;mes &agrave; nos entr'r'gard&eacute; sans trouv&eacute; mot a dithe, j'l'entend&icirc;mes qui riait oquo dri&egrave;the sa porte freumm&eacute;e.<br/>
<br/>
Eh bin! pis qu'ch'est d'm&ecirc;me, gar&ccedil;ons, s'fit Phlip Tch&eacute;th&eacute;e en essuyant la carre de s'n'yi ov san mouochet: j'perdons not' temps ichin! Aussi bin nos n'all&eacute;! <br/>
<br/>
V&eacute;the! s'fit Sam Hamon. Fichons l'camp d'ichin! Mais, by jove! j'remporte mes oranges. <br/>
<br/>
&quot;Et m&eacute; man riban&quot;, que j'fit! <br/>
<br/>
&quot;Et m&eacute; man bricoli!&quot; qu'fit Phlip.<br/>
<br/>
Et j'sort&icirc;mes de l&agrave; pour ne jommais y r'mettre les pids! Quand j'pense au temps qu'j'avons perdu a tou&ocirc;n&eacute; pour rin a l'entou d'chutte p'tite garce la qui s'motchait d'nous tout l'temps!<br/>
<br/>
<i><a href="brambilo.html">PEPIN BILO.</a></i><br/>
<br/>
Et dithe que chutte p'tite la, qui s'entendait si bin, fille, a rou&ocirc;l&eacute; ses galants, ch'est a-ch't'heu - d'vinez? - ch'est a-ch'-t'heu Missis Pain, la femme a Piteur du <i>Morning News</i>. Ou n'tait pas tant port&eacute;e sus les b&eacute;zaars, ni les cou&ocirc;tuthes, ni les cantiques, dans l'temps que j'ta&icirc;mes treis a lis faithe la carre en m&ecirc;me temps - sans compt&eacute; les siens qu'nou n'a jommais seu.<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mathiage.html">L'amour et l'mathiage en J&egrave;rriais</a><p>
<li><a href="rbutte.html">Le Gar&ccedil;on r'butt&egrave;</a><p>
<li><a href="deception.html">La Deception d'un Amouotheux</a><p>
<li><a href="galants.html">Miss Mary Ann et ses galants</a><p>
<li><a href="pmcourting.html">Courting Days</a><p>
<li><a href="paincourting.html">How the Courting Abruptly Ended</a><p>
<li><a href="painscheming.html">A Scheming Mother's Little Plot</a><p>
<li><a href="gdfchouaix.html">Y'a du chouaix!</a><p>
<li><a href="tomavry.html">L'Engagement &agrave; Tom Avry</a> <p>
<li><a href="laiesseengagi.html">Laiesse est engagi</a><p>
<li><a href="bellabilo.html">Miss Bella Bilo</a><p>
<li><a href="qualiteits.html">Les Qualit&eacute;&icirc;ts tchy faut qu'la Famme qu'y' mathyi&ecirc;thait possaidd' et chein q'j'enn' veurt pon qu'ou faitche</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/3bachouards.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>

