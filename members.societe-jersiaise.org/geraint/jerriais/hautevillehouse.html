<HTML>
<HEAD>
<TITLE>Eune v&icirc;site &agrave; Hauteville House en 2012</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Eune v&icirc;site &agrave; Hauteville House en 2012</h2></font></center><p>

N&eacute; v'l&agrave; bein eune v&icirc;ngtaine d'ann&eacute;es, j'crai bein, d'pis ma dreine v&icirc;site.<br/>
<br/>
Viyant qu'l&eacute; temps 'tait mouoilli, ch'tait conv'nabl'ye d'en faithe la v&icirc;site &agrave; mat&icirc;n au run d'p&eacute;daler. Ch'est en tchi quand j'ai 't&eacute; en Dg&egrave;rn&eacute;sy ches dreines ann&eacute;s, j'ai 't&eacute; embarr&acirc;ss&eacute; dans la biblioth&egrave;que et l's heuthes d'ouv&egrave;rtuthe d&eacute; Hauteville House sembl'ye aver 't&eacute; avis&eacute;es pouor l'aise du p&egrave;rsonnel au run d'pouor attriotchi les v&icirc;siteurs. V&eacute;the, tout l'd&ecirc;m'n&icirc;n offre eune &icirc;mpression qu'nou-s'est &agrave; <i>allouer</i> des v&icirc;sites pust&ocirc;t qu&eacute; d'en faithe la <i>promotion</i>.<br/>
<br/>
Nou donne la p&egrave;rmission d'entrer aupr&egrave;s aver v&eacute;rifi&eacute; tout &agrave; l'us. Coumme nou-s'avait comment&eacute; d'vant - ch'est un m&ucirc;s&eacute;e d'Paris et nou n'accepte pon l's &ucirc;ros. L'&icirc;nform&acirc;tion sus l'&ecirc;critchieau n'est pon d'la pus utile.<br/>
<br/>
&Agrave; cheint tchi patha&icirc;t, ch'est l'preunmi&eacute; v'nu tchi choua&icirc;sit la langue d'la preunmi&eacute; v&icirc;site! M&eacute;, j'tais l'tra&icirc;si&egrave;me dans la tcheue (souos la plyie) quand l'us fut entr'ou&egrave;rt &agrave; dgi&ecirc;x heuthes. Un Anglioph&ocirc;ne 'tait l'preunmyi et eune Fran&ccedil;aise 'tait la deuxi&egrave;me. Oulle eut l&eacute; d'so en apprannant l'&ecirc;tat des choses.<br/>
<br/>
Ch'est-i' d's &ecirc;tudgiants d'Paris tchi sont &agrave; cou&ocirc;rre l'm&ucirc;s&eacute;e? Nou l'&eacute;thait bein creu. La dgide qu&eacute; j'e&ucirc;nmes 'tait bein entch&eacute;thinn&eacute;e - eune bouonne p&egrave;rsonnalit&eacute;.<br/>
<br/>
Malheutheusement il en d&ecirc;tch&egrave;rtchait pouor l&eacute; temps qu&eacute; la v&icirc;site qu&eacute;menchit et n'y'avait dg&eacute;the d&eacute; lueu d&eacute; d'houors - i' tchiyait d'la plyie et l'ciel 'tait cou&egrave;rt et les bouonnes veues qu'nou-s'&eacute;thait ieu d's appart&egrave;nements 'taient muchies dans la bli&acirc;se.<br/>
<br/>
J'm'ram&eacute;mouaithais d'la ma&icirc;son en g&eacute;n&eacute;tha - mais ch'tait bein d&eacute; m'concentrer mus chutte fais. Et chutte fais acouo, j'avais un &icirc;nt&eacute;th&ecirc;t sp&eacute;cial - quand j'arrivis &agrave; haut, au cabinnet &agrave; VH, j'trouvis l'Dictionnaithe &agrave; M&eacute;tivier d'amain sus l'ais du bord d'l'&quot;&ecirc;critouaithe&quot; &agrave; VH.<br/>
<br/>
Et en arrivant &agrave; haut l'temps s'cli&egrave;rgeait et mes plians pouor d'la p&eacute;dal'lie l'arl&eacute;v&eacute;e 'taient pour aller bein...<br/>
<br/>
<i><a href="jerpoem.html">Geraint Jennings</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="hugo.html">Salut d'un pouor Rimeux &agrave; un Po&egrave;te</a><p>
<li><a href="hugo_pieuvre.html">Victor Hugo et la Pieuvre</a><p>
<li><a href="victorhugo.html">Serenade</a><p>

<li><a href="dgernesy.html">Dg&egrave;rn&eacute;sy</a><p>
<li><a href="sonnet_metivier.html">Sonnet &agrave; Monsieur Georges M&eacute;tivier</a><p>
<li><a href="guernseyliterary.html">Au Festival Litt&eacute;thaithe d&eacute; Dg&egrave;rn&eacute;sy</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

