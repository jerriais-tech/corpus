<HTML>

<!-- Mirrored from members.societe-jersiaise.org/geraint/jerriais/aelie3.html by HTTrack Website Copier/3.x [XR&CO'2014], Tue, 15 Jul 2025 14:03:45 GMT -->
<HEAD>
<TITLE>A Elie</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>A Elie</h2></font></center><br><p>
&nbsp;<p>

<CENTER><TABLE><TR><TD>
<a href="ejluce.html">Elie</a>, Elie,<br>
Les escrits<br>
Qu&eacute; tu'as fabritchi derni&egrave;rement<br>
M'affligent... j&eacute; n'sait trop coumment<br>
T&eacute; ramm'ner un mio au bouan sens.....<br>
Tu t'pliais &agrave; &egrave;-tibotchi l&eacute; G&eacute;rant;<br>
Est-che la bli&acirc;ze, est-che la chaleu'<br>
Qu'y t'ont d&eacute;-ma&icirc;me endu&egrave;rchi l'tchoeu?<br>
Eh! s'y y'i&agrave; tchiq'chose d&eacute; "m&eacute;slifique"<br>
Port&egrave; pour "Show" &agrave; la "Chronique,"<br>
Tch'est qu'l&agrave; tchi t'fait, &agrave; t&eacute;, Elie?<br>
Si au Bureau y'i&agrave; du ma&iuml;s<br>
Qu'a tchinze pi'ds d'long, ou p't&ecirc;tre bein pus,<br>
L&eacute; G&eacute;rant, pour ses ammins, fait don d'san mus...<br>
Et l&eacute; ballot, l&eacute; matin, quand y fa&ucirc;t cliergi<br>
Du pliafond et racoins ir&acirc;gnies et ponsi!...<br>
Fait don coumme m&eacute;, Elie, prend tout au s&eacute;rieux,<br>
N&eacute; t&eacute; fait pon p&acirc;sser pour un fichu moqueux,<br>
N'abuse pon la Gazette... ait pus d&eacute; charit&egrave;:<br>
Ergarde, j&eacute; t'en prie, sus la "Chronique" d'anni&egrave;t,<br>
Et g&eacute;mis coumme notre ammin, g&eacute;mis don bein ha&ucirc;t<br>
Parce qu'y n'yi&agrave; pus d&eacute; vente pour les "p'tits animaux" -<br>
Pense au pou&ocirc;re pou&ocirc;chin qui s'&eacute;tait &egrave;sgu&eacute;r&eacute;,<br>
A la peinne du fermi qu'y l'avait &egrave;sl'v&eacute;,<br>
Pense &agrave; ses tchinze jours sans rein &agrave; mangi,<br>
Dri&egrave;re unn' foule de fagots trist&eacute;ment accliutchi!...<br>
Voire, unn' foule de fagots! (Quand l'encanteur en vend,<br>
Y n'p&acirc;sle pas d&eacute; foule, mais d&eacute; quart de chent...)<br>
Allons, Elie, n'en rit pas, mais, coumme l'ammin, pense<br>
A la "triste ironie d&eacute; l'existence" -<br>
Et qu&eacute; l&eacute; bouais sou&ocirc;s tchi<br>
Y' l'avait trouv&eacute; d&eacute; l'abri<br>
Quand l&eacute; poulet s'ra gras, servira &agrave; l'r&ocirc;ti!...<br>
Mais j&eacute; n'en doute pas, quoiqu'l'histouaire est tou chante<br>
Qu&eacute; s'y'l'tait bein servi ov unn' "sauce piquante"<br>
Y'n't'en s'rait pon d'rein, ma f&eacute;, d'en mangi!...<br>
<p>

Enfin, Elie, prend chounn'chin d&eacute; bouann' part,<br>
Et amende tes escrits devant qu'y sait trop tard.<br>
L&eacute; G&eacute;rant d&eacute; tes picagnes en para&icirc;t tout pa&icirc;neux,<br>
J'ai veu qu&eacute; chounna l'y fait perdre les qu'veux -<br>
Mais s'y'l'en perd sus la t&ecirc;te, y'i&agrave; occuo du bon,<br>
Y n'en a don pas mal, ma f&eacute;, au menton!...<br>
<p>
<i><a href="picot.html">J.P.</a></i><br>

</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="justification.html">Ma justification</a><p>
<li><a href="rcounnaissance2.html">La R'counnaissance des Bouans Jerriais</a><p>
<li><a href="ermerciments2.html">Ermerc&icirc;ments</a><p>
<li><P><A HREF="aelie.html">&Agrave; &Eacute;lie</A></P>

<li><a href="aelie2.html">A Elie</a><p>
<li><a href="aelie5.html">A Elie</a><p>

</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/aelie3.html by HTTrack Website Copier/3.x [XR&CO'2014], Tue, 15 Jul 2025 14:03:45 GMT -->
</HTML>
