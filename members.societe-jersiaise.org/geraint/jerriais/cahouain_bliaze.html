<HTML>
<HEAD>
<TITLE>Le jour qui y-avait tant de bliaze que nou pouvaient pas quasiment vais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le jour qui y-avait tant de bliaze que nou pouvaient pas quasiment vais</h2></font></center><p>

Le jour qui y-avait tant de bliaze que nou pouvaient pas quasiment vais, j'tais muchi dans le cliochi du Parish Hall de la p&acirc;raisse &agrave; 'Douard et d'pis tchique temps, j'tais &agrave; r&egrave;cauffer un miot les pids d'la belle parisienne, quand j'entendi des vouais qui s'appr&eacute;chaient de ma niche.<br/>
<br/>
J'pensi &agrave; m&eacute;-ma&icirc;me, tch&egrave;s qui y-a, don, pour que les principeaux veinnent de chu salle temps dans l'Parish Hall.<br/>
<br/>
Bein vite, je d'sendi et j'me jutchi sus le portico, et pis, et pis coumme j'vos dit, i' y-avait d'la bliaze &agrave; cop&eacute; au cout&eacute;, j'm'appr&eacute;chi pour ou&iuml;r chein qu'all&eacute; se pass&eacute;.<br/>
<br/>
Tandis qu'un biau p'tit rossigno, qui avait tchite sa chaumi&egrave;the de bouan matin, tait en grand conversation avec iun d'ses anmins, j'entre dans l'Parish Hall et vite j'me muche sou&ocirc;s les pids d'un banc. Mort de mes os, jamais d'aouatre j'me muchechai coumme chonna, car H&eacute;lier qu'&eacute;tait assis sus un banc f&acirc;yi de m'&ecirc;cras&eacute; tout viyant. V&egrave;the, apr&egrave;s un biau speech, i' s'mint &agrave; s&eacute;couer ses pids et ieunne de mes plieumes resti coll&egrave;e au talon d'ieunne de ses bottes.<br/>
<br/>
J'pense qui ch&acirc;chait ses pids parce qu'il tais dans la jouaie, mais j'en aurais bein cri&egrave;t de ma', sinon que j'avais peur de d&egrave;hall&eacute; de ma niche.<br/>
<br/>
Walteur tait l&agrave;. San parchougni Fred tait rest&eacute; si&egrave;z li. J'pense qu'il avait unne su&eacute;e d'fraid &egrave;s ort&eacute;s et ne vl'&agrave; pourtchi qui n'vint pas vot&eacute;.<br/>
<br/>
Henri fit un speech qu'nou pouvait entendre de d'hors. Il tait quasiment seul de san bord.<br/>
<br/>
Un grand captaine qui y vait bein cliai s'mint &agrave; d'vis&eacute; en fran&ccedil;ais. I' lus dis qu'il avait tait bein des annaies &agrave; Paris, iou qui payait si&egrave; sous la pi&egrave;che pour les &oelig;us.<br/>
<br/>
Quand la belle parisienne entendit p&acirc;sl&eacute; d'Paris, elle voulut lever les bras, mais la pouore fille reste tr&eacute;jous paralys&eacute;e.<br/>
<br/>
Un aoutre moussieu, un bouan ma&icirc;tre d'&egrave;scolle si jammais y'en a ieu, qu'arrivi eunne dem'yeuthe en r'tard au derni&eacute; meetin', lus fit un speech en anglliais.<br/>
<br/>
Ch't&icirc;na qu'est tr&eacute;jous en ses chasseries, lut un mio d'papi qui y'avait  'tait dounn&egrave;t par iun d'ses grands va&icirc;zins tch'est qu&acirc;siment propri&eacute;taithe de tout la p&acirc;raisse.<br/>
<br/>
Opr&egrave;s l'vote, le boss s'mint &agrave; dithe qu'i' y'en av&eacute; un bouan nombre tchi n'avaient pas ieu l'pluck de vot&eacute;, mais aussi sait-il li pourtchi qu'ils ne voulaient pas voter.<br/>
<br/>
John, le grand drum-major, disait  : A tch'est qu'chounna sert d'av&eacute; d'aoutres architects. Pour chaque pllian y'en cou&ocirc;t'ait 25 souverains &agrave; la p&acirc;raisse.<br/>
<br/>
Opr&egrave;s l'meetin', j'men fut souotre le seigneur des Montagnes. I' n'fut pas dans la vall&eacute;e, car ou' viy&icirc;s y'avait un birthday party dans les montagnes.<br/>
<br/>
J'entendit  : Je s'sai candidat pour membre du coumiti des k'mins l'anneaie tchi vein. M&eacute; doun'nas-tu un coup d'main  ?<br/>
<br/>
L'aoutre moussieu r&ecirc;pounnit  : Je s'sait p't'&ecirc;tre bein Counn&ecirc;tablle. Si j'avais m'n'entendement j'm'y port&eacute;thais candidat.<br/>
<br/>
Y faut que je vous dise que tchique s&eacute;th&eacute;e avant, j'eut paeux de Walter qui counnait bein la Tour Eiffel et qui s'muche dri&egrave;the les v&egrave;rds bouais pour s'amus&eacute; ovec un but d'filain. J'pensais que chu but d'filain 'tait pour m'amath&eacute; par un pid, et m&eacute; qu'aime bein ma libert&egrave;t, pour ne pas &ecirc;tre happ&eacute;, vite j'm'en alli m&eacute; jutchi s&ucirc;s un wire.<br/>
<br/>
Brin  ! brin  ! ne v'chin que le wire se met &agrave; trembyi&eacute; si fort que je criyais d'tch&egrave;s. Sav'ous chein qu'j'entendit le long de chu wire qu'allait jusqu&eacute; siez l'grand rouai d'la Chine, iou qu' y'a d'belles c&acirc;rri&egrave;thes.<br/>
<br/>
Ecoutez  : Hello  ! hello  ! are you there  ?<br/>
<br/>
--Yes<br/>
<br/>
--Esche que ch'est t&eacute;?<br/>
<br/>
--V&egrave;the<br/>
<br/>
--Vint vite au meeting, y ya qu'un membre du Comit&eacute; pour examiner les Comptes des Inspecteurs.<br/>
<br/>
--Allright, j'y s'rai dans p'tit temps.<br/>
<br/>
Eh bein, fou&eacute; de hibou, le jour du meeting yavait un grand d'la para&icirc;sse tchi disait  : Si ch'avait t&egrave;t du temps d'm&acirc;n p&egrave;the, de Jean Remon et d'Abraham Gibaut v'la tchi n'&eacute;thait pon t&egrave;t fait coumme chounna. Et n'v'chin ch&eacute; qui s'passe avec un boss mod&egrave;le.<br/>
<br/>
Je pense bein que du temps du p&egrave;the &agrave; ce Mousieu y n'avait pon d't&eacute;l&eacute;phone et ch'est pour chounna tchi disait que v'la tchi n'&eacute;thait pon t&egrave;t fait.<br/>
<br/>
J'entendis un aoutre houmme tchi disait que si la route avait travers&eacute; l's'anciennes &eacute;cluses pr&egrave;s du moulin &agrave; sucrins, il &eacute;thait donn&egrave;t &agrave; la para&icirc;sse un miot d'san terrain pr&egrave;s du douet, mais d'pis qui n'voulaient pon ce plian y n'lus donnera rein du tout.<br/>
<br/>
Tout chein qu&eacute; j'vos dis l&agrave; est la puthe pleine v&eacute;thit&egrave;t.<br/>
<br/>
<br/>
<i><a href="gwdec.html">Caouain</a></i><br/>
<i>15/1/1910</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
 
<li><a href="cahouain_menneties1923.html">Viyant chein que l'Sieur Caouain mint dans la gazette d'Samedi pass&eacute;</a><p>
<li><a href="cahouain_sornettes.html">Ch'n'est pon des sornettes que j'vais vos raconter</a><p>
<li><a href="cahouain_camper.html">Couomme nous sait, il y a hardi de docteus</a><p>
<li><a href="cahouain_nouvelles.html">Mais o&ugrave;-est chu boustre d'caouan l&agrave; va p&ecirc;tchi toutes ses nouvelles?</a><p>
<li><a href="cahouain_ailes.html">Ah, mes bouannes gens, je n'sai' pon de tchi bord de donner des ailes</a><p>
<li><a href="cahouain_3bouais.html">Mardi au s&eacute;, j'tais jutchie sus ieun des trais bouais</a><p>
<li><a href="cahouain_ichinetla.html">Le caouan a t&egrave;t ichin, le caouan a t&egrave;t l&agrave;</a><p>
<li><a href="cahouain_niolin.html">L'boss veut une colonne de ton gnollin</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

