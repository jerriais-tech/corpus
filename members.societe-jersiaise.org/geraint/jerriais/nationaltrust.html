<HTML>
<HEAD>
<TITLE>L&eacute; National Trust d&eacute; J&egrave;rri &agrave; St. Ou&euml;n</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

 <center><font color="#215e21"><h2>L&eacute; National Trust d&eacute; J&egrave;rri &agrave; St. Ou&euml;n</h2></font></center><p>

Quand nous visite l'Angli&eacute;terre, nous a souvent l'opportunit&eacute; d&eacute; visiter des vielles propri&eacute;t&eacute;s et lus gard&icirc;ns. Bein d&eacute; ches propri&eacute;t&eacute;s sont ouvertes au publyi par les bouons soins du National Trust et, &agrave; ches drein, j'ai ieu l'opportunit&eacute; d&eacute; visiter eune grand'ma&icirc;son tch'est connue comme Edgecumbe House, en Cornouaille. Chutte ma&icirc;son a eune grand'histouaithe, av&acirc;u bein des si&egrave;cles, mais sav'ous qu' &agrave; <a href="st_ouen.html">St Ou</a>, j'avons pus qu&eacute; deux douzaines d&eacute; propri&eacute;t&eacute;s tch'appartchiennent au National Trust d&eacute; Jerri.<p>
<img src="jerriais275.jpg" width="100" height="100" alt="" title="" align="right" />
Malheutheusement, la seule ma&icirc;son &agrave; <a href="st_ouen.html">St Ou</a>, La Ronche, est lou&eacute;e et nous n'a pon l'opportunit&eacute; d&eacute; la visiter bein souvent.<p>

Mais, i'y'a bein d'autres pi&egrave;ches qu&eacute; nous peut visiter et s&eacute; rejouit pouor rein, pa'ce qu&eacute; ches propri&eacute;t&eacute;s sont &agrave; l'ouv&egrave;rt comme la Mathe au Seigneu, l&eacute; Ni&egrave;r Pr&eacute; &agrave; c&ocirc;t&eacute;, l&eacute; Dolmen et Les Monts d'Grantez, La Grande Tchi&eacute;bault, la P'tite Tchi&eacute;bault, etc.<p>

J'pense bein qu&eacute; bein d&eacute; ches propri&eacute;t&eacute;s n&eacute; sont pon connues par les St Ou&euml;nnais, ouaithe-tch'i s'aient sus nouotre pas d'porte.<p>

Av'ous janmais visit&eacute; l&eacute; Ni&egrave;r Pr&eacute; quand les orchides sont en flieurs au c'menchement d'l'&eacute;t&eacute;, ou L&eacute; Clios du Seigneu et les Mielles Perr&eacute;e au r'nouv&eacute; quand i'y'a un tas d'oua&icirc;sel&icirc;n par les c'm&icirc;ns, et &eacute;tout marchi ava L&eacute; Val es Reux, &agrave; c&ocirc;t&eacute; du Clios du Val &egrave;s Reux et vaie d'autres oua&icirc;sieaux. Du C&ocirc;ti d&eacute; la Crane, en d'ssus d&eacute; <a href="greve_de_lecq.html">La Gr&egrave;ve d&eacute; L&eacute;</a>, nous peut s' assi&eacute;the et profiter d&eacute; la veue et acouo d' autres sortes d'oua&icirc;sel&icirc;n - p&ucirc;t&ocirc;t des ouaisieaux d'm&eacute;, comme les mauves, les ticqu'lesses, les poff&icirc;ns et bein d'autres comme des cracl&icirc;ns dans l'geon. Ieune des pus belles pi&egrave;ches d&eacute; l'&icirc;le pouor aver eune bouonne veue, ch'est sus la t&ecirc;te des Monts, o&ugrave;'est qu' nous peut vaie toute la <a href="pmbaie.html">baie d'St Ou&euml;n</a> d&eacute; <a href="lacorbiethe.html">la Corbi&eacute;the</a>jusqu'&agrave; l'&Ecirc;ta, et bein sus, nous'a eune sup&egrave;rbe veue du sol&eacute; couochant l&eacute; s&eacute;, si nous y va sus l'tard. Eune autre pi&egrave;che &eacute;you qu'nou peut aver eune bouonne veue ch'est au Rondy du P&ucirc;l&eacute;; qu&eacute; la m&eacute; s'sait rude ou calme, i' y' a tr&eacute;jous tchiquechose &agrave; vaie, qu&eacute; s'sait les batchieaux en m&eacute; ou les oua&icirc;sieaux alentou.<p>

L&eacute; Trust a bein des dons sus <a href="gdfmielles.html">Les Mielles</a>, &eacute;you qu&eacute; nous peut vaie un tas d&eacute; pliantes sauvages et nous esp&eacute;the qu&eacute; janmais i'n'y'&eacute;tha pon d&eacute; d&eacute;velopement dans l's alentours et qu&eacute; ches pliantes, esp&eacute;cialement les siennes les pus rares, s'ont preserv&eacute;es pouor bein longtemps. I'y'a acouo d'autres propri&eacute;t&eacute;s comme Les Vaux d'Carteret au Mont Matchi et La Cime des C&ocirc;tis &agrave; la Gr&egrave;ve d&eacute; L&eacute; tchi sont bein paisibl'yes et hors d&eacute; la vaie, et tchi rest&eacute;thont sauvages et naturels &agrave; tout jamais.<p>

J'avons bein des pi&egrave;ches &agrave; St Ou tch'appartchiennent au Trust. Ch'est d'en profiter.<p>

&nbsp;<p>

<i>Fran&ccedil;ois Le Maistre<br>
L&eacute; Gris Ventre 2000 <p></i>

&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="nationaltrust2.html">L&eacute; National Trust d&eacute; J&egrave;rri</a><p>
<li><A HREF="menofthetrees.html"> L'Associ&acirc;tion d&eacute; J&egrave;rri des Gens d'la Boua&icirc;s'sie</A><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
