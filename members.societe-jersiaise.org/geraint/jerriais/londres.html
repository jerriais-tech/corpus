<HTML>

<!-- Mirrored from members.societe-jersiaise.org/geraint/jerriais/londres.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
<HEAD>
<TITLE>Londres et Jerry et l's' Allemands</TITLE>
<META  name="keywords" content="Jèrriais, Jersey language, langue normande, jersiais, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, Normandy, Normandie, poetry, London, wartime, First World War">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>Londres et Jerry et l's' Allemands</h2></font><p></CENTER>

<CENTER><TABLE><TR><TD>

A Londres, y'o&ugrave; qu'y'a des Palais,<br>
Des Cath&eacute;drales, des Tours, des grands Th&eacute;&acirc;tres,<br>
Des Salles de Parlement, des Gall'ries et Mus&eacute;es,<br>
Des Monuments, l'Adjulle de Cleopatre;<br>
Y'o&ugrave; qu'est la Bourse, Madame Tussaud,<br>
Le mont d'Ludgate et l'Hippodrome;<br>
Et "Dirty Dick" et l'Rotten Row,<br>
Et l'Grand Saint Paul avec san D&ocirc;me;<br>
Et la Banque d'Angli&eacute;terre &eacute;tou<br>
Qu'est ernoumm&egrave;e partout pour &ecirc;tre<br>
Absolument toute plienne de sous -<br>
Jusque, nou m'dit, sus l'si&egrave;ge des f'n&ecirc;tres!<br>
Et l'H&ocirc;tel Cecil (y'o&ugrave; qu'nos Grands<br>
A nos frais tchic fais, font bouanne ch&egrave;re,<br>
Quand l's <a href="etats.html">&Ecirc;tats</a> sont en h&egrave;rtchinant)<br>
Et les bieaux lions d'Trafalgar Square;<br>
Et les auberges de Holborn, don!<br>
Qui sont m&egrave;rtchis sus toutes les cartes,<br>
A Charing Cross - ou envithon -<br>
De d'la y'o&ugrave; qu'un tas d'tramways partent;<br>
Et l'Lincoln - l'h&ocirc;tel d's'Avocats -<br>
Y'o&ugrave; qu'ils ont seul droit d'aller baithe<br>
Un p'tit caf&eacute; opr&egrave;s lus r'pas,<br>
Comme j'allons nous siez Ordinaithe;<br>
Et Piccadilly, qu'j'oubliais,<br>
Le cirque annonc&eacute; en grand' lettres<br>
Sus toutes les 'bus et les tramways<br>
Aussi haut coumme i' peuvent le m&egrave;ttre;<br>
Et un tas d'autres belles pi&egrave;ches &eacute;tou<br>
Qu'nou-z'a veu des chents fais, sans doute,<br>
Quand en s'proum'nant, nou faisait l'tou'<br>
D'la Capitale et d'ses belles routes.<br>
A Londres, y'o&ugrave; qu'est chounna,<br>
Les gens sont bein calmes et trantchilles<br>
I' continuent lus veint et va<br>
Et lus p'tit commerce &agrave; la ville.<br>
Ils ont nomm&eacute;, ch'est bein certain,<br>
Deux-trais douzaines de Counn&egrave;tabl'yes<br>
- Sp&eacute;ciaux - pour vaie que tout va bein<br>
Et garder les gens respectabl'yes,<br>
Ch'la, nou l'comprend, ch'est juste assez,<br>
Faut garder d'l'ordre dans ses affaithes<br>
Mais nous en Jerry, j'soummes settl&egrave;s,<br>
Nou l'sait, d'une bein pus rude mani&eacute;the!<br>
Touos nos gar&ccedil;ons sont en soudard<br>
Arm&egrave;s des pi'ds jusqu'&agrave; la t&ecirc;te<br>
Montant la garde, bouanne heuthe et tard,<br>
Et dormant parfais sus la bi&ecirc;te!<br>
Nos jeunes femmes sont en orfant&egrave;<br>
D'senti' lus hoummes hors de la sorte<br>
Et hardi d'yeux, d&egrave;s qui fait ni&egrave;t<br>
Touannant bein vite la cli&eacute; dans la porte.<br>
Nos clios s'ent vont en perdition<br>
La s&egrave;rcl'ye a &ecirc;touff&egrave; nos raves<br>
Pas moyen d'arr&ecirc;ter l'meurdron!<br>
Eche que nos autorit&egrave;s l'savent?<br>

<p>L's Allemands ont fait, siez nos vaisins,<br>
Y'o&ugrave; qu'i' passaient, un tas d'minz&eacute;the,<br>
Mais dans tchi tripot que j'soummes tains<br>
Nous, d'vant qu'i' s'saient &agrave; la Corbi&eacute;the!<br>
J'comprendrais bein d'vaie des soudards<br>
Monter la garde aupi des banques<br>
Et Cap'tain Ernou garder l'quart<br>
Sus l'Duke ov une arme &agrave; sa hanque,<br>
Des miliciens sus l'<a href="royal_square.html">Vi&egrave;r Marchi</a><br>
Ne s'saient pas hors de pli&egrave;che sans doute<br>
L'Greffe et la Cour nos cou&ocirc;tent trop chi<br>
Pour laissi es mangeux d'choucroute.<br>
Mais n'y'a personne y'o&ugrave; qu'nou craithait!<br>
Sav'ous ou'est qu'ch'est qu'nos soudards restent?<br>
Au vi&egrave;r Circus, tout en blianc f&eacute;,<br>
Qu'est &agrave; West Park, laid comme la peste!<br>

<i><p><a href="ejluce.html">Elie</a><br>
10/10/1914<p></i>
</TD></TR></TABLE></CENTER>

&nbsp;<p>

<FONT SIZE=2>
<i>Viyiz &eacute;tout</i>:
<ul>
<li><a href="londres_caouain.html">Londres</a><p>
<li> <a href="tchifaithe.html">Tchi Faithe?</a><p>
<li><a href="prussien.html">Le Proc&egrave;s du Prussien</a><p>
<li><a href="qmindfe_electrique.html">L&eacute; Q'min d'F&eacute; &Eacute;lectrique</a><p>
<li><a href="tipperary.html">Dans Mes Poummes de Terre</a><p>
<li><a href="londonbridge.html">L&eacute; Pont d&eacute; Londres</a><p>
<li><a href="thames.html">Un r&ecirc;ve &agrave; la Rivi&eacute;the d&eacute; Londres</a><p>
<li><a href="saintgeorge_londres.html">La Saint George &agrave; Londres</a><p>
<li><a href="crufts1909.html">Crufts 1909</a><p>
<li><a href="notviage.html">Not' viage</a><p>
<li><a href="pont3.html">Des cabiches et des caboches</a><p>
<li><a href="ladies1914.html">Both Ladies Offer their Services</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/londres.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
</HTML>
