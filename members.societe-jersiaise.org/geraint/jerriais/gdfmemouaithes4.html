<HTML>
<HEAD>
<TITLE>M&eacute;mouaithes du temps pass&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>M&eacute;mouaithes du temps pass&eacute;</h2></font></center><p>


<font size="-1"><i>San Antonio, Texas,</i><br/>
<i>U.S.A.</i><br/>
<br/>
<i>L&eacute; 8 f&eacute;vri, 1969.</i><br/></font>
<br/>
Moussieu l'R&eacute;dacteu,<br/>
<br/>
&Agrave; St. H&eacute;lyi l'&ecirc;t&eacute; pass&eacute;, j'vis un homme dans la Rue d'Dri&egrave;the tch'&eacute;tait so&ucirc;l - du mains j'pense tch'i' y'&eacute;tait, viyant tch'i' n'trouvait pon l'trottouaithe large assez! I' cra&ucirc;lait d'un c&ocirc;t&eacute; &agrave; l'autre. Ch'est seux tch'il avait bu pus qu'm&eacute;. Tout en cra&ucirc;lant i' chantait &agrave; tue-t&ecirc;te. Dans des temps i' tchittait &agrave; chanter et s&eacute; m'ttait &agrave; rithe comme un fo! Mais i' n'd&icirc;thait rein &agrave; p&egrave;rsonne, et i' n'patha&icirc;ssait pon du tout m&ecirc;chant. Les gens tchi v'naient &agrave; sa recontre sus l'trottouaithe lus d&ecirc;c&acirc;rraient pour l&icirc; donner tout pliein d'run, et l&eacute; r'gardaient tchuthieusement. J'm&eacute; d'mandis combein liain tch'i' s'en allait aller d'vant d'&ecirc;tre arr&ecirc;t&eacute; et condit &agrave; la st&acirc;tion par un Policeman. L'affaithe m&eacute; frappis comme &eacute;tant assez tchuthieux d'vaie tchiquechose d&eacute; m&egrave;me en pliein jour dans la ville d&eacute; St. H&eacute;lyi en mil neu chent souoxante-huit! Ch'est vrai qu'nou s'accou&ocirc;teunme &agrave; vaie toutes sortes d'choses ches jours. L&eacute; temps pass&eacute;, par exempl'ye, quand nou viyait eune femme atout des courts ch&eacute;veux nou n'pouvait pon en r'v&eacute;n&icirc;n. &Agrave; ch't heu, ch'est l's hommes tch'ont les j'veux longs!<br/>
<br/>
En p&acirc;lant d'chant (ch't'&ecirc;b&eacute;d&eacute;-l&agrave;, ma fingre, avait eune assez belle vouaix!), v'la tchi m'ram&eacute;mouaithe qu&eacute; j'ai connu d'mangnifiques chanteurs en J&egrave;rri dans ma jann&egrave;che y'a eune souoxantaine d'ann&eacute;es. J'm'&egrave;rsouveins d'aver 't&eacute; &agrave; l' Oddfellows' Hall &agrave; St. H&eacute;lyi (ch'tait-i' pon dans Don Street?) &agrave; des conc&egrave;rts. J'tais &ecirc;m&egrave;rvilyi d'ou&iuml; les belles chansons - d'habitude entouorre l'amour - chant&eacute;es par des jannes filles tch'avaient d'sup&egrave;rbes vouaix. Ieune pr&icirc;ncipalement m'reste dans l'id&eacute;e. Oulle 'tait appel&eacute;e I hear you calling me! J'sis &agrave; &ecirc;prouver &agrave; m&eacute; r'souv'n&icirc;n du nom d'la d'mouaiselle tchi la chantait. Oulle avait eune si belle vouaix qu'nou l'&eacute;thait &ecirc;cout&eacute;e toute la niet! J'sai bein qu'ou' mathyit un moussieu Angliais. J'vis san nom dans les d&eacute;c&egrave;s dans les dreines dgiexaines ann&eacute;es, si ma m&eacute;mouaithe n&eacute; m'trompe pon. Si j'tais en J&egrave;rri, Moussieu l'R&eacute;dacteu, j'vouos d'mand'dais p&egrave;rmission d&eacute; m'la&icirc;ssi examinner les vielles g&acirc;zattes pour &egrave;rvaie les noms d's artistes du chant d'chu temps-l&agrave;. J'm'&egrave;rsouveins, &eacute;tout, tch'i' y'avait eune d&eacute;mouaiselle Journieaux tch'&eacute;tait musicienne houors-lingne &agrave; l'&ecirc;poque.<br/>
<br/>
Pour un mousse d&eacute; la campangne, ch'tait eune vraie f&ecirc;t&eacute; d&eacute; pouver aller &agrave; un conc&egrave;rt ou au Myriorama dans l'Oddfellows' Hall. I' m'sembl'ye qu&eacute; j'y sis acouo, &agrave; ieune d&eacute; ches s&eacute;th&eacute;es-l&agrave;, et qu&eacute; j'vai acouo l'janne Moussieu Charles Walter Duret Aubin arriver au haut des d'gr&eacute;s auve Lady Otway sus san bras. Tchi bieau coupl'ye! Moussieu Duret Aubin (j'm'&egrave;rsouveins tout &agrave; fait bein d'san p'p&egrave;e, l'Docteu et Jur&eacute;-Justicier Duret Aubin) 'tait iun des pus bieaux jannes hommes d&eacute; san temps - et aussi charmant et av'nant comme il 'tait b&eacute; - et Lady Otway 'tait eune danme hardi dist&icirc;ndgie. I' s'adonnait qu&eacute; j'tais assis dans iun des bancs d&eacute; d'vant chutte s&eacute;th&eacute;e-l&agrave;. Ch'est probabli&eacute;ment la ra&icirc;son qu&eacute; j'm'en r'souveins si bein.<br/>
<br/>
J'tais hardi int&eacute;r&ecirc;ssi dans l'chant &agrave; l'&eacute;glyise d&eacute; St. George quand j'tais tout mousse &agrave; l'&ecirc;cole du D&icirc;nmanche, Messieux Ph'lippe et Charles L'Cornu, du Mangni d'Vinchelez, et Walter P&egrave;rr&eacute;e avaient d'belles vouaix. Pus tard, Jean P&egrave;rr&eacute;e - un n'veu au Sieur Walter - fut l'successeur d&eacute; s'n oncl'ye dans l'chant, et un aut' St. Ou&euml;nnais, tch'est acouo en vie dans sa huiptantaine, y'&eacute;tait &eacute;tout - l&eacute; Sieur Jean Burlot. I' chantait la s'gonde et avait eune belle vouaix. Il 'taient bouans, li et Jean P&egrave;rr&eacute;e, &agrave; chanter &agrave; deux.<br/>
<br/>
&Agrave; l'&eacute;glyise d&eacute; St. Br&eacute;lade l&eacute; chanteux par excellence 'tait l'Sieur George Boomer, l'ma&icirc;tre d'&ecirc;cole. J'ai tr&eacute;jous ou&iuml; tch'il avait 't&eacute; dans l'chant d'La Cath&eacute;drale d&eacute; St. Paul &agrave; Londres comme mousse. Il avait mathi&eacute; eune d&eacute;mouaiselle Mayo, soeu du Sieur Thomas Mayo qu'j'avons touos connu. Il' 'taient les pathents d'Percy et Aubrey Boomer, professionnels du golf &agrave; St. Cloud en France.<br/>
<br/>
Un p'tit pus tard, &agrave; l'&eacute;glyise d&eacute; St. Simon, l'chant, &agrave; m'n id&eacute;e, 'tait l'miyeu d'l'&icirc;le. Les fr&eacute;thes Le Geyt, Teddy Boielle, J. P. P. Gray (il 'tait jouailli dans Bath Street y'a eune vingtaine d'ann&eacute;es), un Sieur Lucas tch'&eacute;tait boulandgi &agrave; c&ocirc;t&eacute; d'l'&eacute;glyise dans san vivant, man vi&egrave;r anm&icirc;n Walter Jeandron, et deux-s'trais autres qu&eacute; lus noms n&eacute; m'veinnent pon &agrave; l'id&eacute;e pour l&eacute; moment - touos d's hommes &egrave;rnomm&eacute;s pour lus belles vouaix - 'taient dans l'chant. Et pis, i' n'faut pon oublier Willie Brown tch'&eacute;tait dans l'chant &agrave; St. Mar dans ses dreines ann&eacute;es. Il 'tait &agrave; St. Simon &agrave; c'menchi. Il avait eune belle vouaix d' Alto et pouvait souot'n&icirc;n chutte partie-l&agrave; tout seu dans l'chant. Ch'tait un plia&icirc;si d&eacute; l'ou&iuml; dans touos l's Amen quand l'orgue jouait tout bas. Un aut' fanmeux J&egrave;rriais tch'&eacute;tait-l&agrave; dans man janne temps 'tait l'Sieur G. C. H. Le Cocq, qu'ou' connaissiz tous bein. J&eacute; n'm'&egrave;rsouveins pon s'il 'tait dans l'chant en m&egrave;me temps qu'm&eacute;. Ch'tait l'Sieur Robert Cory tch'&eacute;tait l'organiste-l&agrave; d&eacute;vant tch'i' s'en f&ucirc;sse &agrave; St. Br&eacute;lade, et l'R&eacute;v&eacute;rend Moses Godfray tch'&eacute;tait Vitchaithe.<br/>
<br/>
H&eacute;las! La m&acirc;jorit&eacute; d'ches belles vouaix-l&agrave; n'sont pus d'chu monde. J'aime tout d'm&egrave;me penser tch'i' chantent quand m&egrave;me acouo l' Sanctus dans l'chant c&eacute;leste en m&egrave;me temps qu&eacute; j&eacute; l'chantons dans nouos &eacute;glyises au D&icirc;nmanche au moment d'La Sainte Eucharistie!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfjadis.html">L'Temps jadis</a><p>
<li><a href="gdftempspasse.html">L&eacute; temps pass&eacute;</a><p>
<li><a href="gdftempspasse2.html">L'Temps Pass&eacute;</a><p>
<li><a href="gdftempspasse3.html">L'temps p&acirc;ss&eacute;</a><p>
<li><a href="gdfsethees.html">S&eacute;th&eacute;es du temps pass&eacute;</a><p>
<li><a href="gdfmemouaithes.html">M&eacute;mouaithes d'aut'fais!</a><p>
<li><a href="gdfmemouaithes5.html">M&eacute;mouaithes du temps p&acirc;ss&eacute;</a><p>
<li><a href="gdfjanneche.html">M&eacute;mouaithes d&eacute; jann&egrave;che</a><p>
<li><a href="gdfnostalgiques.html">M&eacute;mouaithes nostalgiques</a><p>
<li><a href="gdfmemouaithes2.html">M&eacute;mouaithes nostalgiques</a><p>
<li><a href="gdfsouvnin.html">Un doux souv'n&icirc;n!</a><p>
<li><a href="gdfmemouaithe.html">Av'ous bouanne m&eacute;mouaithe?</a><p>

<li><a href="gdfveindra.html">Aupr&egrave;s chu temps-ich&icirc;n il en veindra d'autre!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

