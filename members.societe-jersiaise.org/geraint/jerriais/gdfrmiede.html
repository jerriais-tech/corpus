<HTML>

<!-- Mirrored from members.societe-jersiaise.org/geraint/jerriais/gdfrmiede.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
<HEAD>
<TITLE>L&eacute; r'mi&egrave;de</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; r'mi&egrave;de</h2></font></center><p>

<font size="-1"><i>Le M&eacute;nage &egrave;s Feuvres</i><br/>
<i>St Ou&euml;n</i><br/>
<i>L&eacute; 10 d'juilet, 1976</i><br/></font>
<br/>
Moussieu l'R&eacute;dacteu,<br/>
<br/>
I' y'a tant d'choses tchi s'p&acirc;ssent dans l'monde ches jours qu&eacute; nou s&eacute; d'mande si ch'est l'c'menchement d'la f&icirc;n du monde tchi nouos arrive. L's &Ecirc;vangelistes et c&egrave;rtaines congr&eacute;g&acirc;tions d'gens r'ligieux nouos disent qu&eacute; oui. I' b&acirc;sent lus affirm&acirc;tion sus l'texte d'la Bibl'ye tchi nouos dit, dans l'huiti&egrave;me v&egrave;rset du treizi&egrave;me chapitre d&eacute; L'&Ecirc;vangile s&eacute;lon St. Mar, &quot;<i>Car une nation s'&eacute;l&ecirc;vera contre une autre nation, et un royaume contre un autre royaume : et il y aura des tremblements de terre en divers lieux, et des famines et des troubles : et des choses ne seront que des commencements de douleurs</i>.&quot;<br/>
<br/>
Ch'est vrai qu'tout ch'l&agrave; s'p&acirc;sse. Mais v'la tchi veurt-i' dithe qu&eacute; la f&icirc;n du monde appr&eacute;che? En Am&eacute;thique, les exp&egrave;rts en scienche vouos dithont qu'ch'est du niol&icirc;n et qu'la fin d'nouot' monde veindra quand j'&eacute;thons &ecirc;puis&eacute; les mouoyens d'y vivre par empoua&icirc;sonnement d'l'atmosph&eacute;the et l'agrandissement d'la popul&acirc;tion au point tch'i s'sa &icirc;mpossibl'ye d&eacute; la nouorri. Et y'en a d'ieux tchi craient tch'i s'sa possibl'ye d'&eacute;migrer d'chutte plian&egrave;te &agrave; eune autre. Ch'est pour ch'la tch'i' sont &agrave; d&ecirc;penser tant d'sou pour explorer les plian&egrave;tes dans l'espace. Tout naturellement les cheins d'opinnion contraithe disent tch'i' sont fos, les cheins tchi craient d'it&eacute;. Ch'est assez r'm&egrave;rquabl'ye qu&eacute;, dans l'Dictionnaithe J&egrave;rriais, l&eacute; Docteu Fra&icirc;nque Le Maistre nous dit, sous l'mot &quot;s'&ecirc;puiser&quot;, qu&eacute; &quot;la t&egrave;rre s'&ecirc;puise si nou n'y met pon d'graisse&quot;. Si ch'la peut s'arriver dans les clios est-ch' fo d'penser qu'eune trop grande popul&acirc;tion peut faithe la m&ecirc;me chose &agrave; eune plian&egrave;te.<br/>
<br/>
La chose tchi m' g&ecirc;ne &agrave; ch't heu est tchi faithe pour arr&ecirc;ter la mauva&icirc;tchi tchi troubl'ye la vie d'nouos jours. La profanation du grand autel dans l'&Eacute;glyise d&eacute; St. H&eacute;lyi dreinement, par exempl'ye, et l'saccage d&eacute; tombieaux dans l'ch&icirc;nm'tchi&eacute;the de St Br&eacute;lade l'ann&eacute;e p&acirc;ss&eacute;e et l'vol des sou dans les boua&icirc;tes dans l's &eacute;glyises. Les malfaiteurs tchi font d'it&eacute; sacril&egrave;ge daivent &ecirc;t' d&ecirc;rangis d'esprit. I' n'ont autchun resp&eacute; pour Dgieu ni dgi&acirc;bl'ye et d&eacute;v'thaient &ecirc;t' m&icirc;ns &agrave; l'&Acirc;sile. Quand ch'est des mousses, la peunnition tch'il' attrapent dans la &quot;Juvenile Court&quot; n&eacute; patha&icirc;t pon l's arr&ecirc;ter. I' m'sembl'ye qu&eacute; si nou lus donnait la ba&iuml;ette et faithe lus pathents payi pour les d'g&acirc;ts, v'la tchi les peunnithait comme i' faut, car v'la tchi f'thait les pathents les seurvilyi eune fais qu&eacute; v'la tchi les f'thait d&ecirc;bourser des sou.<br/>
<br/>
A m'n id&eacute;e, ieune des ra&icirc;sons des troubl'yes d'nouos jours est deue en grand' partie au fait tch'i' y'a trop d'sou par les c'm&icirc;ns. Les gens peuvent acater tant d'choses pour lus div&egrave;rti, comme des motos, radios et t&eacute;l&eacute;visions, tch'il' oublyient d'aller &agrave; l'&eacute;glyise et d'y env'yer lus mousses pour apprendre les dgiex commandements. Au D&icirc;nmanche mat&icirc;n quand nous-est au s&egrave;rvice dans l'&eacute;glyise nou les ouait, les mousses, &agrave; couorre dans les routes &agrave; jouarder et criailli &agrave; tue-t&ecirc;te ou &agrave; s'prom'ner en motocyclette. O&ugrave;'est tch'est l'temps qu'nouos pathents nouos fa&icirc;thaient aller &agrave; l'&ecirc;cole du D&icirc;nmanche? Mais, si les pathents n'vont pon au tchulte ieux-m&egrave;mes i' faut penser qu'lus &ecirc;fants n'&icirc;thont pon ni n'tout.<br/>
<br/>
Ch'est tout d'm&egrave;me triste quand nou pense qu&eacute; ch'est l's aub&egrave;rgistes tch'en profitent, d&eacute; chutte vie mod&egrave;rne. Ou-s-allez p't-&ecirc;t' m&eacute; dithe qu&eacute; j&eacute; r'dote! Mais allez vaie combein d'monde qu'ou v&egrave;rrez dans la belle grand' chapelle d&eacute; St. Ou&euml;n D&icirc;nmanche au s&eacute;, et combein qu' ou-s-en v&egrave;rrez dans l's aub&egrave;rges du Haut du Mathais, d'La Grand' Route des Mielles et d'L'&Ecirc;ta. Est-ch' qu&eacute; ch'n'est pon honteux qu&eacute; l's &eacute;glyises et les chapelles ont d'la peine &agrave; filer et qu&eacute; l's aub&egrave;rges sont &agrave; faithe des sou comme d's &ecirc;cales? <br/>
<br/>
&quot;I' y'a des r'mi&egrave;des pour touos les m&acirc;ux&quot; nouos dit un vi&egrave;r diton. Eh bein, comme m&eacute; l'disait un anm&icirc;n l'aut' jour ich&icirc;n &agrave; St. Ou&euml;n, l&eacute; r'mi&egrave;de pour les troubl'yes d'nouos jours est qu&eacute; ch&acirc;que p&egrave;rsonne dans l'monde apprange &agrave; r&eacute;glier sa vie par les Dgiex Commandements. Y'a-t-i' rein d'pus simpl'ye, quand nou-s-y pense? V'la tchi met'tait toutes les criatuthes en bouan rapport auve l&eacute; Bouan Dgieu, ieux-m&egrave;mes et lus conscienches, et lus comport vis-&agrave;-vis l's uns d's autres et d'lus va&icirc;th&icirc;ns es'sait agriabl'ye et paisibl'ye. D&eacute; m&egrave;me i' n'y &eacute;thait pon b&eacute;soin d'g&egrave;rres, car i' n'y &eacute;thait pon d'disputes viyant qu&eacute; ch&acirc;que p&egrave;rsonne, et par extension, ch&acirc;que n&acirc;tion, aimethait &quot;<i>son prochain comme soi-m&ecirc;me</i>&quot; comme nouos l'dit l'Catic&egrave;me dans la Litourgie d'l'&Eacute;glyise.<br/>
<br/>

<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="crinme.html">L&eacute; cr&icirc;nme et la louai</a><p>
<li><a href="gdftroublye.html">L'troubl'ye en g&acirc;ngne!</a><p>
<li><a href="gdfmaladie.html">Un tas d'maladie!</a><p>

<li><a href="gdfviolence.html">La violence en g&acirc;ngne!</a><p>
<li><a href="mancrime.html">Man Crime</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrmiede.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
</HTML>

