<HTML>
<HEAD>
<TITLE>Nos v'l&agrave; dans l'embarras avec Marie Hibou</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nos v'l&agrave; dans l'embarras avec Marie Hibou</h2></font></center><p>


Nos v'l&agrave; dans l'embarras avec Marie Hibou et je sommes bain g&ecirc;n&eacute;s comment que tout chenna s'en va fini.<br/>
<br/>
De d'pis tchiques mais oulle a 't&eacute; &agrave; tintamarrer pour aver des r'pathations et des am&eacute;liorations dans not'e mansarde.<br/>
<br/>
Ou voudrait un neu gr&egrave;s &agrave; fou, une armouaithe de batie dans la muthaille du Nord et les muthailles et l'pliafond erpapeth&eacute;s tout &agrave; neu.<br/>
<br/>
Et entre nous, ch'n'est pas par ordgi, i' y a longtemps qu'il en est grand besoin.<br/>
<br/>
Mais l'Chef n'a jamais voulu s'y accorder, i' dit, li, qu'il a tr&eacute;jous veu la mansarde comme oulle est et que si je nos sommes gr&eacute;s jusqu'acheteu, je pouvons continuer souos les m&ecirc;mes conditions.<br/>
<br/>
Marie, n'&eacute;tant pas satisfaite par des raisons comme chenna, a r'cli&acirc;m&eacute; une entrevue avec les Directeurs, mais ieux, tout en la r'chevant avec la pus grande courtouaisie et oppr&egrave;s li aver pr&ecirc;t&eacute; une outheille sympathique, li annoncithent, &quot;qu'ils avaient grand r'gret; qu'ils 'taient pr&ecirc;ts &agrave; admettre que sa r&eacute;tch&ecirc;te &eacute;tait parfaitement l&eacute;gitime et rain ne lus f'thait pus grand pliaisi que de faithe les r'pathations n&eacute;cessaithes, mais lus prumi&eacute; considethation &eacute;tait les inteth&ecirc;ts des actionnaithes des Chroniques. Entreprendre des am&eacute;liorations dans la mansarde entrain'nait des frais considethablyes, chein qu'aithait un &ecirc;ffet des pus d&eacute;satreux sus les dividendes, une calamit&eacute; qui r&eacute;sult&eacute;thait dans des repertchussions des plus ergrettablyes, cons&eacute;quemment le Conseil d'Administration, tout en offrant ses pus profondes sympathies &agrave; Marie Hibou, femme Caouain, se viyait contraint de r'fuser, bain respectueusement, d'acc&eacute;der &agrave; ses propositions.&quot;<br/>
<br/>
La pou&ocirc;re Marie fut pus ou mains &ecirc;blouie par la pomposit&eacute; de patheil langage et malgr&eacute; qu'ou n'comprenait pas la maintchi de ches longs mots-l&agrave;, ou r&eacute;alisi quand-m&ecirc;me que sa r&eacute;tch&ecirc;te avait avouort&eacute; et ou se r'tithi de lus l'audguste pr&eacute;sence dans une futhie &ecirc;pouvantablye.<br/>
<br/>
Mais oulle '&eacute;tait d&ecirc;termin&eacute;e de g&acirc;gni san point, et ou f&icirc;t l'affreux r&eacute;solution d'adopter un proc&eacute;d&eacute; diabolique qui finitha par une trag&eacute;die si nos messieux ne r'vainnent pas sus les d&eacute;cision.<br/>
<br/>
Ou viyiz, Marie est hardi lectuthiethe de sa sorte et oulle est au couothant de touos les &ecirc;venements qui s'arrivent dans toutes les parties du monde.<br/>
<br/>
Oulle eut l'malheur l'aut'e jour de li&eacute;the dans les nouvelles des Indes que Gandhi se r'&eacute;tait mins &agrave; jeuner parce que les affaithes n'allait pas &agrave; s'n id&eacute;e et que ses adversaithes, pus acco que de le laissi mouothi d'faim avaient capitul&eacute; et li avaient donn&eacute; dgain de cause.<br/>
<br/>
Et v'l&agrave;-t-i pas qu'ou s'd&eacute;cidi de faithe la m&ecirc;me chose!<br/>
<br/>
V'la b&eacute;t&ocirc;t une semaine qu'ou n'a mangi fistuthe, sapresti!<br/>
<br/>
J'en avons &ecirc;prouv&eacute; de toutes les sortes pour t&acirc;chi d'la faithe prendre d'la nouorrituthe, mais sans y r&eacute;ussi.<br/>
<br/>
Oulle est t&ecirc;touogne comme une vraie mule.<br/>
<br/>
J'avons pr&eacute;path&eacute; continuellement ses fricots favoris dans l'esp&eacute;thance de la tenter, mais ch'tait peine perdue. Ou n'veurt touchi &agrave; rain.<br/>
<br/>
Je li fis l'aut'e jour du bouollion d'souothie et l'Chef li fricachi une taupe, mais che fut autant d'tchi perdu.<br/>
<br/>
Le Chef a perdu patienche et i' n'veurt pus s'en m&ecirc;ler et comme i' dit assez brutalement, &quot;Puisqu'ou n'veurt pas mangi chein qu'nou li donne, et bain, qu'ou cr&eacute;ve!&quot;<br/>
<br/>
Mais je n'peux pas envisagi la chose de m&ecirc;me, m&eacute;. J'admets bain qu'ou ma contrari&eacute; syst&eacute;matiquement duthant les longues ann&eacute;es que j'avons v&ecirc;tchu ensemblye et je sais bain que de ma part je ne li ai pas 't&eacute; aussi aimablye comme j'aithais peu &ecirc;tre, mais chenna m'afflyge de la vaie d&ecirc;p&eacute;thi de jour en jour et que touos mes &ecirc;fforts sont inutiles.<br/>
<br/>
Oquo anni&egrave;t j'ai 't&eacute; jusqu'&agrave; l'Etacq li ramasser un fricot d'b&ecirc;nis mais ch'est les p'tits Caouains qu'en ont h&eacute;thit&eacute;, oulle 'tait trop fa&icirc;llie seulement pour les r'garder.<br/>
<br/>
Hier je fus d'mander &agrave; notre v&eacute;terinaithe de v'nin l'endgerdgichonner, mais d&egrave;s qu'i' la vi i' n'vouli pas en prendre les risques.<br/>
<br/>
Nos messieux pouorraient peut-&ecirc;tre changi d'id&eacute;e et li accorder sa d'mande mais je crains bain qu'il est trop tard.<br/>
<br/>
Il est probablye que quand ch't articlye ichin patha&icirc;tra dans la Chronique de Samedi, j'aithai perdu Marie Hibou.<br/>
<br/>
<i><a href="gwdec.html">Caouain</a></i><br/>
<i>11/3/1939</i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="cahouain_mouothidfaim.html">La t&ecirc;touognise de Marie Hibou qui s'&eacute;tait d&eacute;cid&eacute;e de mouothi d'faim</a><p>
<li><a href="maison.html">La ma&icirc;son</a><p>

<li><a href="bativoc.html">Les b&acirc;tisses</a><p>
<li><a href="vieilles_maisons.html">Nos vieilles maisons</a><p>
<li><a href="tchier.html">La p'tite ma&icirc;son en J&egrave;rriais</a><p>
<li><a href="gdfchambres.html">Chambres et ch&acirc;tchieaux</a><p>
<li><a href="gdfatre3.html">&Agrave; l'entou d'l'&acirc;tre...</a><p>
<li><a href="gdfsalledebain.html">La salle d&eacute; bain</a><p>
<li><a href="gdfrliques.html">R'liques du temps jadis</a><p>
<li><a href="gdfpassant2.html">En passant...</a><p>
<li><a href="pmbiautes.html">Les Biaut&eacute;s Natuthelles</a><p>
<li><a href="painspringclean.html">Spring clean interferes with letters</a><p>

<li><a href="cahouain_babyshow.html">Si Marie Hibou est oquo en libert&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

