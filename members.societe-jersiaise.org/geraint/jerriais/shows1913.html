<HTML>

<!-- Mirrored from members.societe-jersiaise.org/geraint/jerriais/shows1913.html by HTTrack Website Copier/3.x [XR&CO'2014], Tue, 15 Jul 2025 13:49:14 GMT -->
<HEAD>
<TITLE>Ervel&agrave; les &quot;shows&quot; erqu&eacute;menchis</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ervel&agrave; les &quot;shows&quot; erqu&eacute;menchis</h2></font></center><p>


Ervel&agrave; les &quot;shows&quot; erqu&eacute;menchis, gar&ccedil;ons. Dans chute saison ichin, chest m&eacute; qu'en fais du trajet. Je sis obligi d'all&eacute; partout et d'n'en mantchi pas iun, car le Chef veur tr&eacute;jous vos dounn&eacute; une acconte de tout chenna et m&ecirc;me mettre les portraits d'vos boeus dans sa g&acirc;zette. Y m'est bain difficile de vos dounn&eacute; autchunne chose de nouv&eacute; sus chu sujet l&agrave;, ch'est tr&eacute;jous la ma&icirc;me vieille histou&egrave;the. Le matin du &quot;show,&quot; le bouanhomme, qui n'a pas quasi dormi d'ni&egrave;t, fait tout l'monde se l'v&eacute; &agrave; d's'heuthes abominables. Y faout qu'les hardelles caouffent de l'yiau la prumi&eacute; chose pour erlav&eacute; les tch&egrave;sses &agrave; &quot;Cream Pot's Interested Noble Boy&quot; qui s'est crott&eacute; un mio duthant la ni&egrave;t. Si sa coue s'es d&ecirc;plaitt&eacute;e, y faut tout d'suite la rarrangi et la r'env'lopp&eacute; dans une fra&icirc;che chitch&egrave;te; daeux des gar&ccedil;ons se mettent &agrave; lis r'gratt&eacute; les c&ocirc;nes avec du verre et du sand-paper et oppr&egrave;s chenna, il' les frotte avec une chitch&egrave;te huil&eacute;e. Quand tout chenna est fini, le bouanhomme esprouve &agrave; lis faithe prendre une bouq't&eacute;e d'&ecirc;caoudeuthes, et ou savez bain comment que v'l&agrave; tchi fait g&eacute;n&eacute;thalement le matin du &quot;show,&quot; le maoudit boeu n'veur pas seulement la r'gard&eacute;. V'l&agrave; tchi met le bouanhomme de maouvaise humeur et il est comme un satan tout l'temps qu'nous est &agrave; d&ecirc;junn&eacute;.<br/>
<br/>
Le grand des gar&ccedil;ons, qui n'veur pas av&eacute; l'embarras du j'va et d'la vainne, propose que nou marche le boeiu jusqu'au terrain de l'exposition, mais le bouanhomme ne veur pas en ou&iuml; p&acirc;l&eacute;, li, car y dit que les boeus jibent sus le qu'min et lus excitent et quand nou les pr&eacute;sente devant m&ecirc;ssieux les juges, y sont fli&acirc;ts comme des &acirc;telles (les boeus, pas les juges, car ieux, au contraithe, y soignent tr&eacute;jous de lunchi bain devant que d'lus mettre en trav&acirc;s). Eh bain, oppr&egrave;s une longue dispute, ch'est le vieux qu'en gagne, et quand veint l'temps nou met la vainne en pliaiche et nou d&ecirc;halle le tor&eacute; pour le chergi.<br/>
<br/>
La bouannefemme et les filles sortent dans l'bel pour le fliatt&eacute; et l'admithe occouo une feis et deustreis des va&icirc;sin lus trouvent l&agrave; ettou, et comme nou proum&egrave;ne l'anima attouo du bel y disent au bouanhomme que ch'est l'miyeu boeu qu'y ait en J&ecirc;rri.<br/>
<br/>
Dans bain des temps, d&egrave;s qu'nous &agrave; le dos tou&acirc;nn&eacute; ches m&ecirc;mes gens l&agrave; s'entre disent &quot;Tchest-qu'y g&acirc;gne de montrer un patheille qu&eacute;dole?&quot;<br/>
<br/>
Ch'la vos &ecirc;tonne, est-che pas gar&ccedil;ons, que l'Caouain sait toutes ches p'tites choses l&agrave; mais ou savez, tout-de-m&ecirc;me que je sis &agrave; vos dithe la vethit&eacute;.<br/>
<br/>
Eh bain pour ervenin &agrave; notre boeu. D&egrave;s que la vainne est baitchie en pliaiche nous &ecirc;prouve &agrave; faithe le boeu marchi dedans, mais il a peux li et y met un pid sus l'dri&eacute;the de la vainne mais r'fuse d'aller pus liain. Nous a biau haller et pousser, nou ne peut pas l'faithe bouogi un pouce, &agrave; la fin le bouanhomme se m&acirc;rrie, et y crie &quot;Hue, don!&quot;<br/>
<br/>
La jument crait vue ch'est &agrave; yi qu'nou p&acirc;le et oulle avanche deustrais pas, yun des gar&ccedil;ons est &eacute;lingi dans la route avec le boeu quasiment par sus li, et v'l&agrave; pus dispute que jamais. Le bouanhomme en est tout blianc, li, de penser qu'san boeu a quasiment 'tai tr&eacute;butchi, et il ordonne que nou d&ecirc;lye la vainne et qu'nous y marche, au fichu &quot;show.&quot;<br/>
<br/>
Quant &agrave; la routine de ches expositions-l&agrave; chest tr&eacute;jous &agrave; peu pr&egrave;s la m&ecirc;me chose.<br/>
<br/>
Toutes les b&ecirc;tes sont sus l'terrain pour djais heuthes et d'mie, les juges arrivent de vier onze heuthes et &agrave; la pliaiche de les mettre &agrave; lus b&eacute;sogne, nou lus dit &quot;Passez par ichin messieux,&quot; et nou lus offre un &quot;lunch&quot; somptueux. Tchiquefais y en a d'entre yeux qui viennent justement de d&ecirc;jeuner mais ch'la ne les emp&ecirc;che pas de faithe oquo un bouan fricot quand-m&ecirc;me.<br/>
<br/>
Dans unne demi-heuthe, les r'velo qui sortent avec ch&acirc;tchun lus grosse cigare &agrave; la b&egrave;que, et v'l&agrave; tout d'suite les exhibiteurs &agrave; d&ecirc;couvri lus animaux et &agrave; lus dounn&eacute; le coup d'bringe final devant que d'les pr&eacute;sent&eacute; d'vant les juges. Les spectateurs forment un grand &quot;ring&quot; et les juges se pliantent dans l'mitan et nou fait les comp&eacute;titeurs marchi tout attouo. Les juges les r'gardent de travers en maoulant lus cigares, et ch'est dans chu moment-l&agrave; que nou ouait des r'merques qui sont faites &agrave; vouaix basse par tchiqu'uns des spectateurs.<br/>
<br/>
Joe dit &agrave; Ph'lip: &quot;Comment que not'e comit&eacute; est v'nu &agrave; noumm&eacute; un tel comme juge? Il' ont roubli&eacute; les b&ecirc;tises qu'y fit l'ann&eacute;e pass&eacute;e quand y dounnit la &quot;sweep&quot; &agrave; un treisi&egrave;me prix&quot;<br/>
<br/>
Et Ph'lip lis ra&icirc;pond peut-&ecirc;tre: &quot;Che n'est pas tant li que j'crains, mais ch'est le sien qu'est avec li. Tu t'en vas vaie qu'y s'en va donn&eacute; l'prumi au boeu &agrave; Charles.&quot;<br/>
<br/>
- Pourtchi ch'la?<br/>
<br/>
- Parce qu'il est fait du vi&egrave;r boeu &agrave; s'n onclye!<br/>
<br/>
Par chu temps-l&agrave;, les juges ont mint les boeus en ligne et sont &agrave; lus pinchi la couenne et &agrave; lus m'zuth&eacute; la cone, et &agrave; la fin, le sien qui tchaint la &quot;board&quot; demande les num&eacute;thos &egrave;s diff&eacute;thents hommes qui les m&egrave;nent et les envie &agrave; les ramath&eacute;.<br/>
<br/>
Selon le r&eacute;sultat, la critique erquemenche comme de pus b&eacute;.<br/>
<br/>
Oppr&egrave;s que toutes les classes sont jugies, nou fait sortir les gagnants des prix dans les diff&eacute;thentes p&acirc;rraisses et nou va ramass&eacute; les juges des &quot;sweeps&quot; qui sont trantchillement a jou&eacute; &egrave;s dominos pardedans.<br/>
<br/>
Lus job &agrave; ieux ch'est de d&eacute;cern&eacute; un biau riban &agrave; la miyeu b&ecirc;te dans chaque classe. San doute, y n'savent pas les tchelles qu'ont yeu les prumiers prix avec les aoutres juges; alors y s'arrive tchiques feis que des jugement sont renvers&eacute;s.<br/>
<br/>
Mais je n'gagne pas rain de m'&ecirc;tendre sus chu sujet-l&agrave;, ous-y counnaissiz tous pus qu'm&eacute;.<br/>
<br/>
<i><a href="gwdec.html">Caouain</a> <br/>
La Chronique de Jersey 5/4/1913</i><br/>



&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="jerseycow.html">Les vaques d&eacute; J&egrave;rri</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="cahouain_shows1923.html">N'v'la encoure une fais la saison des shows pass&eacute;e</a><p>
<li><a href="vaque.html">La Compliainte d'une Vaque</a><p>
<li><a href="vaquevoc.html">Les parties d'eune vaque</a><p>
<li><a href="gdftouau.html">Av'-ous consult&eacute; l'touauth&eacute;?</a><p>
<li><a href="gniche.html">La g'niche &agrave; m'n oncle</a><p>
<li><a href="vaque_phlip.html">La Vaque &agrave; Ma&icirc;tre Phlip</a><p>
<li><a href="boeux1914.html">Une nouvelle sorte d'Boeux</a><p>
<li><a href="pmboeu.html">Ph'lip et san boeu</a><p>
<li><a href="pm3000boeu.html">Trais mille louis pour un boeu!</a><p>
<li><a href="mavieillenancy.html">Ma vieille Nancy</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="painnoble.html">All about Golden Fern's Noble</a><p>
<li><a href="painshow2.html">Why Piteur would not take Lonore to the Show</a><p>
<li><a href="cahouain_kasteway.html">Le boss me dit l'aoutre jour l'arlev&eacute;e: I faout que tu faiche tchique ch&ocirc;se pour l'Almonas</a><p>
<li><a href="painexpert.html">Rapport d'Expert?</a><p>
<li><a href="bellevaque.html">La Belle Vaque &agrave; Charlie</a><p>
<li><a href="betesacones.html">Les B&ecirc;tes &agrave; C&ocirc;nes</a><p>
<li><a href="achocre.html">L'Achocre</a><p>
<li><a href="mithaclye.html">Un Mithacl'ye</a><p>
<li><a href="lettre1912.html">Eune lettre d&eacute; 1912</a><p>
<li><a href="bullchinashop.html">Coumme un touauth&eacute; dans eune boutique &agrave; porc&eacute;laine</a><p>
<li><a href="joey.html">Joey</a><p>
<li><a href="pmheifer.html">Ph'lip shows his heifer in milk</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/shows1913.html by HTTrack Website Copier/3.x [XR&CO'2014], Tue, 15 Jul 2025 13:49:14 GMT -->
</HTML>

