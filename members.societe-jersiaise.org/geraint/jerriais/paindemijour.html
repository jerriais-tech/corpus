<HTML>

<!-- Mirrored from members.societe-jersiaise.org/geraint/jerriais/paindemijour.html by HTTrack Website Copier/3.x [XR&CO'2014], Tue, 15 Jul 2025 13:45:21 GMT -->
<HEAD>
<TITLE>Le demi-jour de cong&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le demi-jour de cong&eacute;</h2></font></center><p>


J'ai dans l'id&eacute;e qui tchennent lus half-holiday d'chu coup - pour tchiq' temps. Toutes les grandes boutiques d'la <a href="rueddriethe.html">Rue d'driethe</a> sont d'accord; et s'il en est tchiq' eunnes des p'tites qui hallent l'arri&eacute;the, nou lus ftha d'la minz&eacute;the jusqu'a qui s'ennyient. D'ch'qu&eacute; j'en comprends, toute la rue-d'dri&eacute;the est 'pour'; n'y'thait cien-cas qu'dans les rues d'travers que tchiq' petite boutique a jouettes pouorrait n'pon vou&eacute; freunn&eacute;. Mais les grands sont 'pour,' all-right - pour un an, pour vaie. <br/>
<br/>
Ch'est eunne grande b&eacute;n&eacute;diction. Les p'tites garces qui sont enfreumm&eacute;es du matin au s&eacute;, dans des mansardes, a couotre et a faufil&eacute;, et a r&eacute;spith&eacute; d'l'air qu'a sept gouts - ch&egrave;s pouores p'tites hardelles la, maigrottes et la la mine hall&eacute;e, s'en vont av&eacute; des 'fine times' - a ch'qu&eacute; nou dit. I' m'semblye les vaie, les chi&eacute;thes, s'n'all&eacute;, l'arlev&eacute;e du Jeudi, deux a deux, s'ent't'nant par la main, et lus ch'veux avaut l'dos. I' s'n'ithont toutes a la campanne, bin loin du bri et d'la feumm&eacute;e d'la ville. Nous l's'entendra cact&eacute;, d'viz&eacute;, et rithe; et lus i&eacute;rs petill'ont coumme des &ecirc;stelles. Chatch'eunne emport&eacute;tha eunne bouochie dans un ponnyi, nou s'assi&eacute;tha a l'ombre d'un foss&eacute;, ou offuche nou s'rouoll'a dans un b&eacute;tchet d'fain (pourvu que l'fermi n'sait pon en veue) nou s'ent' p&eacute;lt&eacute;tha des mergots, nou s'catouoll'la l's ouies ov des brins de sn&icirc;le; et toutes ch&egrave;s chi&eacute;thes petites couotuthi&eacute;thes la rentrethont en riant a hahas! en s'empliant les poumons d'bouan vent, et les c'veux d'caud sollet. J'ith&eacute; vaie cheunna a man tout seu.<br/>
<br/>
Et pis quand vindra la rouz&eacute;e, i' s'en r'vindront bras-d'sus-bras-d'sous, lus p'tits ponniers pliens d'flieurs, lus poumons stoff&eacute;s d'air sain, du snichon dans les c'veux, des brins d'feugi&eacute;the amont les gambes. J'ithai certain'ment vaie cheunna a man tout seu.<br/>
<br/>
Les gar&ccedil;ons, yieux, ithont nagi, jou&eacute; a la balle; nous en verra bassiott&eacute; si la m&eacute; s'adounne, et s'ou'l est haute, chose seuthe qu'y'en &eacute;tha qui voudront s'battl&eacute; un mio, pourvu qu'tchq'un s'risque a lus pr&ecirc;t&eacute; un bat&eacute;. Chose seuthe &eacute;tout qu'y'en &eacute;tha qui tch&eacute;rront a l'ieau. J'emmen'ai Lonore vaie cheunna.<br/>
<br/>
Mais j'n'ai pon oui dithe tch&egrave;s qu'en est pour les hoummes des 'stores' et touos l's'ouvriers en general: faut cr&eacute;the qu'ch&egrave;s-la n'ont pon besoin d'half-holiday. Quand nous y pense, faut que ch&eacute; s'ait d'm&ecirc;me; y'en a 'd'yeux - a ch'que j'ai oui - qu'en font si p'tit dans un jour entchi, que ch'n&eacute; sait vraiement pas la peine d'entom- eunne djob pour un d'mi&eacute;-jour seulment.<br/>
<br/>
Et pis y'a y'a les aubergistes! et les siens qui travallent &egrave;s 'pictures'? Nou n'm'a pas dit si ch&egrave;s pouore m&eacute;djans la &eacute;thont un half-holiday aussi bin coumme les autres. Ils m&eacute;thitent &eacute;tout, les pouores pendloques.<br/>
<br/>
Mais n'y&eacute;tha pas d'&eacute;xtchuse a ch't'heu, nos gens, pour ne pas all&eacute; a l'Eglyise. Faudra s'y montr&eacute;, au mains eunne fais par Dinmanche. Nou compte sus vous pour cheunna: et n'oubliez pas la collecte.<br/>
<br/>
<i><a href="brambilo.html">Piteur Pain</a>.</i><br/>
<i>La Chronique de Jersey 28/3/1914 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="boutvoc.html">La boutiqu'sie</a><p>
<li><a href="cahouain_earlyclosing.html">Jusqu'acheteu, j'avais tr&eacute;jous ieu le pus grand resp&eacute; pour Messieux les membres des Etats</a><p>
<li><a href="rueddriethe.html">La Rue d'Dri&eacute;the</a><p>
<li><a href="arlevee.html">Une Arlev&eacute;e en Ville</a><p>
<li><a href="ouvrier.html">La Pliainte de l'ouvrier de la Ville Et l'vier Querpentiy</a><p>
<li><a href="grocer.html">Les pliaintes du commercant, et l'vier Grocer</a><p>
<li><a href="pmville.html">La Ville et les boutiques</a><p>
<li><a href="grandeboutique.html">Alleais vaies la Belle Grande Boutique</a><p>
<li><a href="2cats.html">Deux cats lus en f&ucirc;tent boutitchi</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/paindemijour.html by HTTrack Website Copier/3.x [XR&CO'2014], Tue, 15 Jul 2025 13:45:21 GMT -->
</HTML>

