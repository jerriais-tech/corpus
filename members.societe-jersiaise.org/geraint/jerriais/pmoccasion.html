<HTML>

<!-- Mirrored from members.societe-jersiaise.org/geraint/jerriais/pmoccasion.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>Des m&eacute;mouaithes d'une grande occasion</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des m&eacute;mouaithes d'une grande occasion</h2>
Ph'lip s'est-i' tromp&eacute; pour Saint Louothains</font></center><p>

<font size="-1">&agrave; Portinf&eacute;, <br/>
Saint Ou.<br/></font>
<br/><img src="victoria.jpg" width="138" height="200" alt="" title="" border="0" align="right" />
Moussieu l'&Eacute;diteu,
<br/>
J'ai yeu grand r'gret d&eacute; vaie annonc&eacute; dans la g&acirc;zette la mort de yun d'mes vi&egrave;rs amins, le Charles Billot, tch'avait 't&eacute; Conn&eacute;tablye d&eacute; <a href="st_martin.html">Saint Martin</a> pour d's ann&eacute;es. Mais j'savais qu&eacute; pour tchique temps il avait 't&eacute; bein malade, et, dans les circonstances, i' faut craithe que sa mort 'tait pour l&eacute; m&ucirc;s. Quand j'ai liut la triste nouvelle, chonna m'a ram'n&eacute; &agrave; la m&eacute;mouaithe la bord&eacute;e que l's Etats d&eacute;ciditent d'envier &agrave; Londres en nonante-sept un contingent d'la Milice pour assister &agrave; la c&eacute;l&eacute;bration du jubil&eacute; d'Sa Majest&eacute;, la Reine Victoria, tch'avait 't&eacute; s&ucirc;s l'tr&ocirc;ne pour souesante ans.<br/>
<br/>
I' n'y avait pas un milicien dans l'Ile tchi n'voulait pas &ecirc;tre chouaisi, mais ichin &agrave; <a href="st_ouen.html">Saint Ou</a>, comme dans d'autres p&acirc;raisses, i' n'en fallait qu'yun, et m&eacute; j'n'avais pas l'moyen de p&eacute;yi assez d' ''gin'' &agrave; notre s&egrave;rgent angliais, tch'avait chonna par la bouteille et restait sobre. Et don, ch'tait l'Bill Parrell, l&eacute; grand forgeux, tchi r'pr&eacute;sentit la noblye p&acirc;raisse d&eacute; Saint Ou. D&eacute; <a href="ste_mathie.html">Sainte Mathie</a> y'avait l'Bill Alexandre et l'Reggie Arthu, tchi 'tait sergent. D&eacute; <a href="st_pierre.html">Saint Pierre</a> y'avait l&eacute; 'Douard L&eacute; Br&ocirc; et d'Saint Martin l&eacute; Charles Billot. I' 'taient les deux p&ucirc;s jeunes du lot, et &agrave; ch'teu que l'Charles est hors, i' n'y a que l'Douard L&eacute; Br&ocirc; tchi reste, hors d'une compagnie d&eacute; trente-quatre, comptant tchiques artilleurs et quatre offici&egrave;rs, et i' va s&ucirc;s quatre-vingt-quatre.<br/>
<br/>
Ous avez veu, sans doute, Moussieu, que n'y &eacute;tha pas d'courses de ch'vaux ch't ann&eacute;e, ni &agrave; l'av'nin, &egrave;s Tchenv'ais, et j'crais que ch'est une fichue honte. J'en p&acirc;slis &agrave; la Merrienne hier au s&eacute;. ''J'me faisais tr&eacute;jous f&ecirc;te d'y aller,'' j'li dis, ''et v'la tchi m'fait grand ma d'saver que ch'est fini. Apr&egrave;s tout i' n'y'a pas tant d'jouaie d'nos jours que nou n'peut pas sinon mantchi une occ&acirc;sion quand nou rencontrait ses vi&egrave;rs amins d&eacute; toutes les parties d'l'Ile.''<br/>
<br/>
''Mais Ph'lip,'' ou dit, ''j'n'ai pas veu chonna s&ucirc;s la g&acirc;zette. Tchesqu'i' s'en vont faithe de tout chu t&ecirc;rrain-l&agrave; si n'y a pas d'courses ?''<br/>
<br/>
''I' s'en vont b&acirc;ti des maisons s&ucirc;s la p&ucirc;s grande partie,'' j'li dis, ''&eacute;pis &eacute;tout une &eacute;glyise.''<br/>
<br/>
''Et pourtchi une &eacute;glyise ?'' ou d'mandit: ''y'en a yunne d&eacute;j&agrave; pour les Anglicans, y'a Tabor pour les M&eacute;thodistes, et La Mouaie pour les Catholiques, et j'sais bein surpr&icirc;nse d'apprendre que n'y a pas tout-plien d&eacute; bancs vi&egrave;des ou &agrave; yunne ou &agrave; l'autre au dinmanche.''<br/>
<br/>
''Oh ma pou&ocirc;re fille,'' j'lis raiponnis, ''ne me d'mande pas, mais j'si tout-&agrave;-fait de t'n opinion. Ch'est une autre preuve que les gens d'&agrave; ch'teu, ou au mains la m&acirc;jorit&eacute;, ont la t&ecirc;te cratchie. I' n'y a qu'les vi&egrave;rs j&egrave;rriais, hommes et femmes, tchi peuvent ocquo vaie l&ucirc;s qu'min cliait, et la jeunesse d'nos jours les consid&eacute;thent des imb&eacute;ciles.&quot;<br/>
<br/>
&quot;J'voudrais vaie yun, ou yunne, de mes nombreux p'tits &ecirc;fans m'appeler une imb&eacute;cile,&quot; ou s'fit : &quot;deus-trais ouappes avec une bouonne badguette l&ucirc;s apprendrait qu'l&ucirc;s grand'm&egrave;the est ocquo solide. Mais &agrave; ch'teu, Ph'lip, nou-s-avait ou&iuml; que l'Comit&eacute; des Louogements &eacute;tait en grand dangi d'&ecirc;tre m&icirc;nt &agrave; la porte chutte s&eacute;maine. Tchesqu'en &egrave;s ?&quot;<br/>
<br/>
&quot;Par chein tchi s'est p&acirc;ss&eacute; dans l's Etats agniet,&quot; j'li dis, &quot;l&eacute; Sieur Gaudin et san comit&eacute; sont l&agrave; pour l'restant d'l&ucirc;s vie. Y'&eacute;tha b&eacute;t&ocirc;t hardi d'distchussion, sans doute, mais, comme les fran&ccedil;ais disent, 'plus &ccedil;a change, plus c'est la m&ecirc;me chose'. Quant &egrave;s maisons, j'ai liut chein qu'la 'Post' dit dans s'n articlye d'fond, et ch'est bein vrai, mais j'doute hardi que chonna &eacute;tha autchun &ecirc;ffet. I' faudra p&ucirc;s pour persuader l's Etats d'la grande n&eacute;cessit&eacute; pour des louogements pour des jeunes couplyes tchi d'mandent et d'mandent, mais tchi n'ont rein que des prom&ecirc;sses. Sais-tu bein, Merrienne, j'sommes nos deux touos seu dans notre grande maison, et j'pense tchiquefais que j'pou&ocirc;rrions en louer la maintchi &agrave; yun ou deux d'chais jeunes couplyes tchi sont dans la mins&egrave;the.&quot;<br/>
<br/>
&quot;Oh, ch'est d'm&ecirc;me !&quot; ou s'fit, &quot;et bein, man Ph'lip, absol&ucirc;ment tu r'dote. I' veindra un jeune couplye ichin, et b&eacute;t&ocirc;t ch&eacute; s'sa une famille d'une demi&eacute;-do&ucirc;zaine, et i' n'y'&eacute;tha pas un moment de r'pos dans la maison que j'avons h&eacute;thit&eacute; d'nos anch&ecirc;tres. Jamais je m'accord&eacute;thai &agrave; pathelle chose, et je n'veur pas en ou&iuml; une autre pathole. Mais &agrave; ch'teu, Ph'lip, tu avais dit la s'maine p&acirc;ss&eacute;e qu'&agrave; <a href="st_louothains.html">Saint Louothains</a> l&eacute; nouvieau Chantgni s&eacute; nomm'thait Emmanuel, mais pas chein qu'la Bella m'a dit ch't'arlev&eacute;e, tu pou&ocirc;rrais t'&ecirc;tre tromp&eacute;.&quot;<br/>
<br/>
&quot;Eh bein, Merrienne,&quot; j'li dis, &quot;je n'sais vraiment pas tchesqu'a racont&eacute; chonna &agrave; a belle-fille, mais pour une fais dans sa vie, i' s'peut qu'oulle a dit la v&eacute;thit&eacute;.&quot;<br/>
<br/>
&quot;Ah !&quot; ou s'fis, &quot;et tchesqu'i' t'a fait changi d'opinion ? Sans doute tu entendit tchiquechose quand tu fut en Ville sam'di. Ch'n'est pas d'agniet que j'ai r'mertchi que ch'est chu jour-l&agrave; que l's hommes que tu rencontre t&eacute; disent chein tchi s'p&acirc;sse dans l&ucirc;s p&acirc;raisses, mais ch'n'est pas pour dithe tch'i' n'peuvent pas s'tromper par bord&eacute;e, comme, par exemplye, dans l'&eacute;lection pour S&eacute;nateurs, quand ni l'Sieur Farley ni l'Peter Crill n'avaient autchune chance d'y v'nin, mais r'garde ouesqu'i' sont &agrave; ch'teu.&quot;<br/>
<br/>
&quot;V&egrave;the, Merrienne,&quot; j'li dis, &quot;je m'trompis hardi l&agrave;, comme bein d'autres, mais chais deux-l&agrave; savaient comment l&ucirc;s prendre, tandis que yun ou deux autres, et not&acirc;mment l&eacute; Sieur Hettich, se faisaient trop seux. Mais quant &agrave; Saint Louothains, si chein qu'nou m'a dit est vrau, le pr&eacute;chain Chantgni pou&ocirc;rrait s'nommer L&eacute; Cornu et pas Emmanuel.&quot;<br/>
<br/>
&quot;Eh bien,&quot; ou dit, &quot;j'n'ai rein &agrave; dithe contre l&eacute; Sieur Emmanuel, tch'est &agrave; chein qu'nou m'a tr&eacute;jous dit, un honn&ecirc;te homme et un bouon citoyen, mais avec chonna, L&eacute; Cornu est ocquo yun des bouons vi&egrave;rs noms, et la p&acirc;raisse n'a jamais yeu un miyeu Chantgni que man cou&ocirc;sin, l'Ernest L&eacute; Cornu, ni un miyeu D&eacute;put&eacute;. A ch'teu, bouonhomme, tout pathait &ecirc;tre bein trantchille &agrave; Saint Pi&ecirc;rre chais jours. Ou&egrave;squ'i' sont tes gros niers nuages? I' m'semblye que tu t'es tromp&eacute; l&agrave; &eacute;tout.&quot;<br/>
<br/>
&quot;I' faut arr&ecirc;ter un mio,&quot; j'li dis, &quot;car j'ai dans l'id&eacute;e tchi n'sont p't'&ecirc;tre pas si lien comme nou craithait. L&eacute; temps est tchiquefais hardi calme d'vant un &ocirc;rage, mais i' faut admettre que l'Conn&ecirc;tablye n&eacute; pathait pas du tout g&ecirc;n&eacute;.&quot;<br/>
<br/>
&quot;Ch'n'est pas &ecirc;tonnant,&quot; ou dit, &quot;car il a yeu tout ch'qu'i' d'mandait.&quot;<br/>
<br/>
&quot;S&ucirc;s chu sens l&agrave; il a yeu bein d'la chance,&quot; j'li dis. &quot;Une p&acirc;raisse tch'est trantchille, un bouon secr&eacute;taithe, un bouon siez-s&eacute;, et une bouonne femme. Heutheux l'homme tchi peut en dithe autant !&quot;<br/>
<br/>
La Merrienne m&eacute; r'gardit. &quot;Et tchesque-tu veur dithe par chonna?&quot; ou me d'mandit.<br/>
<br/>
Et, Moussieu, n'aimant pas s'n expression p&ucirc;s qu'chonna, j'crus que la miyeu chose ch'tait de m'taithe.<br/>
<br/>
<i><a href="lebrocq.html">PH'LIP</a><br/>
1961</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="jubilet2.html">Le Jour du Jubil&egrave;t</a><p>
<li><a href="jubilet.html">L'An du Jubilet</a><p>
<li><a href="acrostiche_jubilaithe.html">Acrostiche Jubilaithe</a><p>


<li><a href="statvic.html">La Statue d'la Reine Victoria</a><p>
<li><a href="statuemaze.html">Le D&eacute;couvr&eacute;ment de la Stat&ucirc;e d'la Ra&icirc;nne Vict&ocirc;ria en J&ecirc;rri</a><p>
<li><a href="vicvisit.html">La Visite de la Reine en Gesry, l&eacute; 2 d'Stembre 1846</a><p>
<li><a href="flm1982.html">A change of mind by Mr Crill?</a><p>
<li><a href="gdfgaz7.html">Dans la g&acirc;zette...</a><p>
</ul>
</font>

&nbsp;<p>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmoccasion.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>
