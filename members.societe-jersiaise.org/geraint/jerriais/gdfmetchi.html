<HTML>

<!-- Mirrored from members.societe-jersiaise.org/geraint/jerriais/gdfmetchi.html by HTTrack Website Copier/3.x [XR&CO'2014], Tue, 15 Jul 2025 13:58:55 GMT -->
<HEAD>
<TITLE>N'faut pon aver honte d&eacute; san m&ecirc;tchi!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>N'faut pon aver honte d&eacute; san m&ecirc;tchi!</h2></font></center><p>


<font size="-1"><i>Fort Lauderdale, Florida, U.S.A.</i><br/>
<br/>
<i>L&eacute; 21 d&eacute; mai, 1966</i><br/></font>
<br/>
Moussieu l'R&eacute;dacteu,<br/>
<br/>
Comme j'l'ai p't &ecirc;t' mentionn&eacute; d'vant, Manman 'tait eune femme tch'avait d'l'avis, et ouaithe qu&eacute; nou n'pourrait p't &ecirc;t' pon dithe qu'oulle 'tait parfaite, nou peut dithe qu'ou n'avait autcheune p'titesse d'esprit. Oulle 'tait tr&eacute;jous pr&ecirc;te &agrave; prendre la part des cheins tch'&eacute;taient m&ecirc;pris&eacute;s. J'm'&egrave;rsouveins qu'eune fais en nouos en allant payer visite &agrave; Moussieu Bauche, tchi d'meuthait pas bein liain du templ'ye parouaissial dans La Ville d&eacute; l'&Eacute;glyise, j'rencontr&icirc;nmes la bouannefemme Missis Laf&eacute;tchet dans l'carrefour d'La Rue &agrave; La Pendue. Ou' s'en allait au Haut du Mathais &agrave; la boutique &agrave; Mess Le Feuvre Potin, et j'f&icirc;nmes qu&eacute;m&icirc;n ensembl'yes.<br/>
<br/>
&#8220;Av'ous ou&iuml;,&#8221; la bouannefemme dit &agrave; Manman. &#8220;Qu&eacute; Betsy L'Feuvre dit Cauchez s'en va mathier un soudard? Ch'est honteux - eune fille d&eacute; bouanne fanmile d&eacute; m&ecirc;me!&#8221; <br/>
<br/>
&#8220;Mais est-che vrai?&#8221;. Manman li dit, &#8220;Nou ouait toutes sortes d'choses dans l'couothant d's ann&eacute;es, mais nou n'peut pon en craithe la ma&icirc;ntchi!&#8221; <br/>
<br/>
&#8220;Mais oui, ch'est vrai!&#8221;. Missis Laf&eacute;tchet dit &agrave; Manman. &#8220;Ou' fut veue auve li &agrave; l'&eacute;glyise D&icirc;nmanche pass&eacute; huit jours. J'sai bein qu'ch'est vrai car ch'est la s&egrave;rvante &agrave; la cou&ocirc;sinne d&eacute; ma marraine tchi les vit. Oulle 'tait assise dans l'm&egrave;me banc et ou' faillit m&ecirc;me &agrave; s'assi&egrave;the sus san chap&eacute; tch'a un pichet sus l'haut, tch'il avait m&icirc;ns sus l'banc &agrave; c&ocirc;t&eacute; d'li! Et pis, ch'n'est pon l&agrave; tout: Ch'est un soudard &agrave; cotillons&#8230;comme s'i' n'y en a pon assez des cheins tchi mettent des braies!&#8221;<br/>
<br/>
&#8220;Et bein,&#8221; Manman li dit. &#8220;Quant &agrave; m&eacute;, ch'n'est pon braies ou cotillons tchi m'patha&icirc;ssent aver autcheune s&icirc;ngnification. Ch'est p&ucirc;t&ocirc;t tchi sorte d'homme tchest d'dans, tchi conte! Mais ch't histouaithe-l&agrave; qu'tu m'raconte a probabl'yement alouangni d'pis D&icirc;nmanche pass&eacute; huit jours! &Agrave; c'menchi, si ch'tait un soudard &agrave; cotillons i' n'&eacute;thait pon ieu un chap&eacute; auve un pitchet d'ssus - m&egrave;me pour aller &agrave; l'eglyise. I' s'sait dans un r&eacute;giment &Ecirc;c&ocirc;ssais et ch'est un 'Scatch' tch'i' mettent. Et pis, l'histouaithe a d&ecirc;j&aacute; pass&eacute; l'trav&egrave;rs d&eacute; deux-s'trais personnes. Iun d'ches jours, oulle &eacute;tha tellement alouangni qu'tu ouitha tch'il 'tait dans la caval'lie et qu'san j'va 'tait amath&eacute; &agrave; la h&egrave;che du chinm'tchi&egrave;the!&#8221;<br/>
<br/>
&#8220;Mais, Missis Le Feuvre.&#8221; s'fit Missis Laf&eacute;tchet. &#8220;Est-che qu'ou' n'criyiz pon, vous, qu'ch'est honteux d'vaie eune fille d&eacute; bouanne fanmile d&eacute; m&egrave;me hanter un soudard?&#8221; <br/>
<br/>
&#8220;Ah Man Doue nannin!&#8221;, Manman li dit. &#8220;A m'n id&eacute;e, ch'n'est pon l'habit tchi fait l'homme! Un homme atout eune rouge c&acirc;saque peut &ecirc;t' tout aussi bouan comme un homme atout des braies d'b&acirc;th&icirc;n et eune c'm&icirc;nse d&eacute; molleton! J'n'ai janmais peut comprendre pour tch'est qu'les gens en ont contre un soudard. Quand un r&eacute;giment est en J&egrave;rri i' craient qu'les soudards sont des rein-tchi-v&acirc;les, et pis quand i' sont en dg&egrave;rre sus l'camp d'bat&acirc;lle ch'est des h&eacute;ros!&#8221;<br/>
<br/>
&#8220;Bon! Tch'est qu'ch'est qu'un h&eacute;ros?&#8221; s'fit Missis Laf&eacute;tchet. <br/>
<br/>
&#8220;Eh bein&#8221; Manman li dit, &#8220;Un h&eacute;ros est un brave homme!&#8221;<br/>
<br/>
&#8220;Mais, m'n homme en 'tait iun dans san vivant, un brave homme et j&eacute; n'l'ai janmais ou&iuml; appel&eacute; un h&eacute;ros,&#8221; s'fit Missis Laf&eacute;tchet. <br/>
<br/>
&#8220;Eh bein,&#8221; Manman li dit, &#8220;Ch'est vrai qu'vouot' bouanhomme 'tait un brave homme, et faut dithe qu&eacute; y'a un tas d'braves gens par les c'm&icirc;ns mais un h&eacute;ros est un soudard ou un homme tchi font pus qu'lus d'v&eacute; sustout en dg&egrave;rre. Y'en a tchi sauvent la vie d'un aut'. Souvent, &agrave; ch'tch'i' patha&icirc;t, un soudard est bliess&eacute; et n'peut pon marchi, et un aut' risque sa vie en allant l'ch&eacute;rchi souos l'feu du canon et l'porter en se&ucirc;thet&eacute;. N&eacute; v'la un h&eacute;ros! Mais, r'v&eacute;nant &agrave; la tchestchion des filles tchi hantent des soudard,&#8221; Manman continuit, &#8220;Y'en a ieu d'tout temps. S'ou-s avez la chance d&eacute; r'garder dans les r'gistres des mathiages dans tchique temps, ou' v&eacute;rrez qu&eacute; qu&acirc;si toutes les p&egrave;rsonnes parmi nous tch'ont des noms Angliais sont d'scendues d'un mathiage entre J&egrave;rriaise et soudard, et i' n'en sont pas d'pi&eacute;the! Ou-s aver tr&eacute;jous connu La Caumine d'Mary Best dans las Route des Mielles: eh bein, l&eacute; Sieur Best 'tait un soudard tch'avait rest&eacute; en J&egrave;rri eune fais san temps finni - et mathi&eacute; eune J&egrave;rriaise. Et y'en a bein d'aut'. Et i' n'faut pon oublyiyer qu&eacute; j'd&eacute;vons nouot' lib&egrave;rt&eacute;, nouot' trantchilit&eacute; et nouot' vie paisibl'ye au couothage des soudards tch'ont d'fendu l'&icirc;le contre les mauvais sujets tchi voulaient nouos la prandre. Un soudard comme l&eacute; M&acirc;jeur Peirson &agrave; la Bat&acirc;lle d&eacute; J&egrave;rri, par exempl'ye! Ah Danme, y'en a ieu d'ches braves soudards dans l'couothant des si&egrave;cl'yes! A ches drein, m&egrave;me, y'a un janne homme tch'est un fanmeux soudard. Il 'tait &agrave; la dg&egrave;rre des Bo&euml;rs au Transvaal. Il 'tait l&agrave; d'abord pour &ecirc;crithe &egrave;s g&acirc;zettes &agrave; lus raconter tch'est tch'i' s'passait l&agrave;-bas, quand i' fut fait prisonnyi par les Bo&euml;rs. I' m&ecirc;nagit &agrave; s'&ecirc;capper d'prison et s'en r'v&icirc;nt en Angli&eacute;t&egrave;rre. Ayant 't&eacute; soudard d&eacute;vant, i' s&eacute; rengagit dans l'arm&eacute;e et s'en r'fut s'battre contre les Bo&euml;rs. San nom est Winston Churchill! Et pis y'a Moussieu Adolphus John Bauche Arthur tchi veint d'&egrave;rvel&agrave; un soudard! Si j'avais eune fille &agrave; mathier j&eacute; s'sais ordgilleuse d&eacute; l'aver comme bieau-fis, chu soudard-l&agrave;!&#8221;<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfsoudardethie.html">La Soudard&eacute;thie</a><p>
<li><a href="gdfsoudards.html">Les soudards</a><p>
<li><a href="gdfmetchiers.html">I' n'y'a pon d'sots m&ecirc;tchi&egrave;rs!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmetchi.html by HTTrack Website Copier/3.x [XR&CO'2014], Tue, 15 Jul 2025 13:58:55 GMT -->
</HTML>

