<HTML>

<!-- Mirrored from members.societe-jersiaise.org/geraint/jerriais/pmback.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip Breaks His Back...</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip Breaks His Back...</h2></font></center><p>

Moussieu l'Editeu,<br/>
<br/>
Grand do&ucirc;x d'la vie, tchi fait fraid, et que j'souffrons par siez nous.<br/>
<br/>
J'ai des r'fr&eacute;deuses s&ucirc;s l's'ouoth&eacute;lles, mais la Merrienne est ocquo pi&eacute;the, car oulle en a s&ucirc;s touos l's'ortets and [sic] yunne s&ucirc;s but du nez, tchi l'y donne toute l'appathence d'une femme tch'a bu tchique-chose p&ucirc;s fort que du tais.<br/>
<br/>
Y'a une s&eacute;maine que j'n'avons pas yeu un oeu, et j's'y un mio g&ecirc;n&eacute; pour mes b&ecirc;tes, car criyant qu'j'en avais trop, j'avais vendu une partie d'mes raves et d'mes su&icirc;diches, et une cli&ocirc;s&eacute;e d'fain, mais j'vait ben ach'teu qu'si chu temps ichin continue p&ucirc;s longtemps, je m'trouv'thai &agrave; court.<br/>
<br/>
Avant-hier j'fut jusqu'&agrave; siez Liai&euml;sse, man biau-fils, pour l'y d'mand&eacute; si pouvait m'&ecirc;p&ecirc;igni tchiquechose, mais tout ch'qui'm'dit ch'tait qu'un fermyi tch'y vendait ses r&eacute;chines et san fain tait un imb&eacute;cile, et tch'y n'en avait pas trop pour l'y. Y n'a autchun respect pour san biau-p&eacute;the ch't'y-l&agrave;.<br/>
<br/>
Pour ag'v&eacute; tout, ma miyeu vaque, tchi donna&icirc;t ses trais p&ocirc;ts sans s'd&ecirc;rangi, r'f&ucirc;se ach'teu de m'donn&eacute; p&ucirc;s qu'un p&ocirc;t et d'mi. J'ai biau cri&eacute; d's&ucirc;s, et d'hall&eacute; s&ucirc;s ses trans aussi du comme je pe&ucirc;x, la fichue bricole, tchi mange le long des jours, n'en laiss'sa pas cou&ocirc;re une goutte de p&ucirc;s.<br/>
<br/>
Mais, apr&egrave;s tout, y n'faut pas que je m'plaigne trop, car hier matin j'eut ben d'la chance de n'me rompre pas l'co. Ch'est un mithaclye que j'sis ichin assis dans ma tchu&icirc;sine &agrave; vos &ecirc;crithe.<br/>
<br/>
J'traversais l'bel, un boutchet &agrave; la main, quand tout d'un coup man pid drouait s'lanchit en d'vant d'm&eacute;, et me'v'la les gambes en l'air et s&ucirc;s man d&ocirc;s. Comme d&icirc;sait l'pr&eacute;dicateur d'autfais, tchi patafi&acirc;s, mes fr&ecirc;res.<br/>
<br/>
J'peux rithe ach'teu, Moussieu l'Editeu, mais j'vos garantis qu'&agrave; chu moment-l&agrave; je n'badinais pas. J'm&eacute; criyais, au tout mains, &agrave; mie mort. Et me v'la &agrave; faithe des brais.<br/>
<br/>
&#8220;Et tch&ecirc;sque tu'as don?&#8221; s'fit la Merrienne, tch'y tait v'nue &agrave; la porte en ou&iuml;yant mes cris. &#8220;L&egrave;ve-t&eacute; don, et n'fait pon chu brit-l&agrave;. Les vaisins s'en vont craithe que y'a un meurtre.&#8221;<br/>
<br/>
&#8220;Ne t'chent pon l&agrave; &agrave; baillyi d'ta b&eacute;que,&#8221; j'l'y dis. &#8220;V&eacute;-t'en m'aidgi tout-d'suite. Tu n'v&eacute; pas don qu'j'ai l'd&ocirc;s rompu?&#8221;<br/>
<br/>
&#8220;Un homme tch'a l'd&ocirc;s rompu n'heurle pon comme chonna,&#8221; ou s'fit, en appr&eacute;chant. &#8220;Allons, l&egrave;ve-t&eacute; d&ecirc;li&ecirc;mment, et pas d'tan gniolin.&quot;<br/>
<br/>
Y'avait ben des choses que j'&eacute;thais voulu l'y dithe, mais y faisait fraid ou&ecirc;sque'j'tais, et don, avec ben d'la peine et sans autchun aide de l'yi je me r'mint s&ucirc;s me pids, et b&eacute;t&ocirc;t me r'v'la dans la tchu&icirc;sine tout man long s&ucirc;s man sofa.<br/>
<br/>
Une personne avec une grand' r'fr&eacute;deuse s&ucirc;s l'but du nez est r&acirc;rement d'bouanne humeu', et par la mani&eacute;the qu'ou m&eacute; r'gardait d'travers j'viyais ben qu'la bouonne-femme tait un mio s&ucirc;s ses nerfs mais, apr&egrave;s tout, ch'tait m&eacute; tch'avait yeu l'ma, et j'contais qu'j'avais drouait au r'mi&eacute;de.<br/>
<br/>
&#8220;Un bouan v&ecirc;rre caud, avec deux d'go&ucirc;ts d'chucre,&#8221; je m'fis, &#8220;ne m&eacute; f'thait pas d'ma.&#8221;<br/>
<br/>
&#8220;Pour un dos rompu,&#8221; ou m'raiponnit, &#8220;ch'n'est pas un v&ecirc;rre caud tchi faut, ch'est un bouon poussot d'moutarde. Va-t'en t'mettre au liet, et j'm'en vais en pr&eacute;path&eacute; yun.&#8221; Et la v'la &agrave; ram&acirc;ss&eacute; l'sorsepan.<br/>
<br/>
Pour un bouon quart-d'heuthe, Moussieu l'Editeu, j'fis d'man m&ucirc;s pour la ram'n&eacute; &agrave; d'miyeu sent&icirc;ments, mais n&acirc;nin, j'eut &agrave; ramont&eacute; &agrave; haut et enduth&eacute; chu fichu poussot, tchi m'a p'l&eacute; l'd&ocirc;s et tchi m'br&ucirc;le acquo toutes les fais qu'j'y pense.<br/>
<br/>
Mais j'sait ben iou trouv&eacute; la bouteille, et yun d'chais biaux jours, quand la Merrienne ne s'sa pas par les qu'mins j's&eacute;thai ben &eacute;tout tchi faithe avec chen qu'est d'dans.<br/>
<br/>
<br/>
<i><a href="lebrocq.html">Ph'lip</a>.</i><br/>
<i>1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmmalades.html">Des malades &agrave; Portinf&eacute;</a><p>
<li><a href="pmchilblains.html">Merrienne has chilblains</a><p>
<li><a href="pmsouffre.html">Merrienne souffre</a><p>
<li><a href="pmliet.html">Ph'lip aime san liet</a><p>
<li><a href="pmremedy.html">Ph'lip and a remedy</a><p>
<li><a href="pmfraid3.html">Ph'lip attrape du fraid</a><p>
<li><a href="pmcodpid.html">Ph'lip attrape un cod'pid dans l'dos</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmback.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

