<HTML>

<!-- Mirrored from members.societe-jersiaise.org/geraint/jerriais/pmville.html by HTTrack Website Copier/3.x [XR&CO'2014], Tue, 15 Jul 2025 14:00:39 GMT -->
<HEAD>
<TITLE>La Ville et les boutiques</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Ville et les boutiques</h2>
Djais-sept dans deux chambres</font></center><p>

<font size="1">&agrave; Port&icirc;nf&eacute;, Saint Ou,<br/>
Vendredi au s&eacute;.<br/></font>
<br/>
Moussieu l'Editeu,<br/>
<br/>
J'ai 't&eacute; bein content &agrave; mat&icirc;n de r'chever la lettre tchi suit:-<br/>


<CENTER><TABLE width="80%"><TR><TD>
&quot;Chier Ph'lip. J'voudrais prendre chutte opportunit&eacute; pour vos dithe que j'trouve votre lettre tch'appathait chaque s'maine dans la g&acirc;zette diversement &icirc;nt&eacute;rressante. Mais la sienne publi&eacute;e lundi au s&eacute; nos donne l'impression que d'vant longtemps toutes les boutiques en Ville s'en vont rester freunm&eacute;es le samedi l'arl&eacute;v&eacute;e.<br/>
<br/>
&quot;J'veur certainment vos rasseuther et touos nos bouons campagnards que la Chambre d'Commerce, &agrave; une r&eacute;union du Conseil tch'eut lieu tout drainement, et tchi fut donn&eacute;e un rapport tout &agrave; fait d&ecirc;t&acirc;illyi dans la g&acirc;zette, se d&ecirc;cliathit sans autchune h&eacute;sit&acirc;tion contre l'id&eacute;e de freunmer les boutiques le samedi l'arl&eacute;ev&eacute;e et j'sommes convaintchus que la majorit&eacute; des boutitch&egrave;rs en Ville sont d'la m&ecirc;me opinion comme nou &eacute;tou, et sont compli&egrave;tement en faveur d'nos r'commendations.<br/>
<br/>
&quot;Ch'est pourtchi, Moussie, j'vos d'mande d'aver la bont&eacute; de rasseuther touos vos lecteurs s&ucirc;s chu point dans votre pr&eacute;chaine lettre.<br/>
<br/>
&quot;Bein sinc&eacute;thement,<br/>
<br/>
(sign&eacute;) J. Stanley Marie,<br/>
Pr&eacute;sident.&quot;<br/>
</TD></TR></TABLE></CENTER>
<br/>
&quot;I'm semblye,&quot; dit la Merrienne, en p&acirc;slant hier au s&eacute;, &quot;que j'avons dans l'Ile, au jour d'agniet, hardi d'caract&egrave;thes tchi n'li font pas grand cr&eacute;dit. Sans compter les causes d'vant les Assises, tch&egrave;squ-tu crais d'la d&ecirc;couverte en Ville de djais-sept &agrave; couochi dans les deux chambres en Pier Road?&quot;<br/>
<br/>
&quot;Je n'voudrais pas dithe tch&egrave;sque j'en crais,&quot; j'li dis, &quot;sinon tch'i' sont chanceux que l'temps n'est pas p&ucirc;s caud.&quot;<br/>
<br/>
&quot;Et tch&egrave;sque tu veur dithe par chonna?&quot;<br/>
<br/>
&quot;Et bein, ma vielle,&quot; j'raiponnis, &quot;caltchule chonna pour t&eacute;-m&ecirc;mes. Dans les djais-sept, n'oublie pas que n'y avait que chinq hardelles, toutes souos l'&acirc;ge de vingt-quatre ans ou d'm&ecirc;me. V'l&agrave; tchi laissait une do&ucirc;zaine de gar&ccedil;ons, et &agrave; ma veue ch'tait hardi.&quot;<br/>
<br/>
&quot;V&egrave;the, sans doute,&quot; ou s'accordit, &quot;mais au mains y'avait deux chambres.&quot;<br/>
<br/>
&quot;V&egrave;the,&quot; j'dis, &quot;mais y'avait, accordant &agrave; la police, un m&ecirc;lange; ch'est &agrave; dithe ch'n'tait pas une tchestchion de touos les gar&ccedil;ons dans une chambre et toutes les hardelles dans l'autre. Ch&acirc;tchun et ch&acirc;tchune chou&acirc;isissaient l&ucirc;s liet. Ch'est comme tu dis, ma Merrienne, j'avons ichin &agrave; ch'teu' bein des caract&egrave;thes tchi n'font pas grand cr&eacute;dit &agrave; l'Ile.&quot;<br/>
<br/>
&quot;Epis l'temps?&quot; ou dit. &quot;Aut'fais nou-s-avait tout plien d'sol&eacute; en &ecirc;t&eacute;, et les visiteurs n'taient pas desappoint&eacute;s, bein souvent pour trais mais d'temps, mais a ch'teu' l'sol&eacute; a pr&egrave;sque dispathu et ch'est d'la mouolli&ecirc;tuthe partout. Dans les clios le fain &agrave; des bords a pou&ocirc;rri, et les tomates ont la maladie. I' n'y a que les br&eacute;colis tchi flieuthissent.&quot;<br/>
<br/>
&quot;I' sont comme l'Greffyi d'la P'tite Cour,&quot; je m'fis, &quot;tch'a appathu dans un neu suit d'habits.&quot;<br/>
<br/>
&quot;Ch'tait la 'Post' tchi li avait donn&eacute; un avis tch'il 'tait grand temps,&quot; ou dit, &quot;et y'a d'autres m&ecirc;ssieux d'la Cour tchi mettent l&ucirc;s bouons habits seulement au d&icirc;nmanche quand i' vont &agrave; l'&eacute;glyise ou &agrave; la chapelle.&quot;<br/>
<br/>
&quot;P&acirc;slant de chonna,&quot; je r'mertchis, &quot;nou-s-entend qu'&agrave; <a href="st_louothains.html">Saint Louothains</a> i' n'y a pas tout &agrave; fait autant de bancs vi&egrave;des comme i' y'avait.&quot;<br/>
<br/>
&quot;I' faut que j'en p&acirc;sle &agrave; Ernest L&eacute; Cornu,&quot; ou dit. &quot;Comme D&eacute;put&eacute; et un homme important dans l's Etats, ch'est s li d'montrer un bouon exemplye.&quot;<br/>
<br/>
&quot;Quant &agrave; chonna,&quot; j'li dis, &quot;j'n'ai jamais veu que les gens tchi vont au tchulte sont miyeurs que d'autres. R'garde ton oncl'ye, Isaac, tchi n'mantchait jamais un service, m&ecirc;me s&ucirc;s la s'maine, mais tch'avait au mains une femme dans ch&acirc;que v&icirc;ngtaine d'sa p&acirc;raisse et tchi 'tait bein r'connu comme un fi&egrave;r fripon. Touos les services du monde n'&eacute;thaient pas fait d'bein &agrave; chu pend'loque-l&agrave;.&quot;<br/>
<br/>
&quot;Y'en a de toutes les sortes dans chu monde,&quot; ou dit, &quot;et si l'bouonhomme 'tait un hypocrite, y'en avait d'autres. Mais &agrave; ch'teu', Ph'lip, Tch&egrave;sque-tu dis d'une t&acirc;sse de caf&eacute; d'vant ramonter &agrave; nos couochi?&quot;<br/>
<br/>
&quot;J'pouorrais penser sans autchune diffitchult&eacute; &agrave; tchiquechose miyeu que du caf&eacute;,&quot; j'li dis.<br/>
<br/>
&quot;Pense aussi longtemps comme tu voudras,&quot; ou dit, &quot;mais ch'est du caf&eacute; ou un v&ecirc;rre d'ieau.&quot;<br/>
<br/>
Et don, Moussieu, j'fus m'couochi s&ucirc;s une t&acirc;sse de caf&eacute;, et je n'dormis pas d'niet.<br/>
<br/>
<i><a href="lebrocq.html">Ph'lip</a></i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="vacance.html">Des vacances en Ville</a><p>
<li><a href="pmvoleurs.html">Merrienne et les voleurs en Ville</a><p>

<li><a href="samdi.html">L'Samdi d'Nou&eacute;</a><p>
<li><a href="paindemijour.html">Le demi-jour de cong&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmville.html by HTTrack Website Copier/3.x [XR&CO'2014], Tue, 15 Jul 2025 14:00:39 GMT -->
</HTML>

