<HTML>

<!-- Mirrored from members.societe-jersiaise.org/geraint/jerriais/pmpatates4.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne p&acirc;sle de patates</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne p&acirc;sle de patates</h2>
Et en dit de pus d'une sorte.</font></center><p>

Moussieu l'Editeu,<br/>
<br/>
Chutte semaine ch'est les <a href="patate.html">patates</a>, p&ucirc;s d'<a href="pmpatates2.html">patates</a>, et ocquo p&ucirc;s d'<a href="pmpatates5.html">patates</a>. La Merrienne, le long des jours et souvent dans la niet, p&acirc;sle de patates. Dans les p'tites heuthes la niet pass&eacute;e, ou s'&ecirc;criyit, &quot;qu'nous &eacute;thait deu fliantchi chu pend'loque dans la cauchie.&quot;<br/>
<br/>
Quand j'l'y d'mandit en d&ecirc;jeunant tch&egrave;sque oulle avait voulu dithe, ou m'dit qu'ou n'se r'souv'nait pas, mais que sans doute oulle avait yeu en id&eacute;e, m&ecirc;me en dormant, ch't'Angliais tch'y 'tait v'nu dans l'&icirc;le pour d&eacute;couothagi les f&eacute;rmiers.<br/>
<br/>
&quot;Je n'comprends pas comment qu'la g&acirc;zette vint &agrave; publier chutte longue histouaithe-l&agrave;,&quot; ou continuit. &quot;J'&eacute;thais creu tch'ils &eacute;thaient yeu p&ucirc;s d'bouon-sens. Y'tait tch&eacute;stchon d'un individu tch'y tait v'nu d'un tant but pour dithe &egrave;s f&eacute;rmiers que si ils &eacute;spethaient d'av&eacute; une bouonne saison y s'trompaient hardi, car n'y'&eacute;thait pas d'prix pour l&ucirc;s patates.&quot;<br/>
<br/>
&quot;V&egrave;the, p't'&ecirc;tre bein, merrienne,&quot; j'l'y dit, &quot;mais y n'avais qu'des louanges pour notre vieille Royale. Y dit que ch'tait ocquo la miyeu nouvelle patate du monde.&quot;<br/>
<br/>
&quot;Comme si j'n'avions pas seu chonna,&quot; ou s'fit. &quot;A chu point l&agrave; il &eacute;thait deu s'taithe, mais n&acirc;nin, P&ocirc;sant comme yun d'chais &eacute;xperts tch'y savent tout, et bein souvent n'savent rain, y pr&eacute;dit qu'avec la comp&eacute;tition tchi y'a au jour d'agniet de l'Espagne et d'bein d'autres bords, la Royale ne pou&ocirc;rrait jamais se t'nin d'but dans les march&eacute;s angliais. J'te dis ach'teu que j's'y &ecirc;villyie chein que j'te dis quand j'dormais, nous &eacute;thait deu l'y faithe chein qu'dans les bouons viers temps, nou fit au <a href="jonas1.html">proph&egrave;te Jonas</a>, le fliantchi &agrave; la m&eacute;. Et si, chutte fais, y n'y'avait pas yeu une gr&ocirc;sse baleine &agrave; l'aval&eacute; et l'gard&eacute; en vie, nou n'&eacute;thait pas p&eacute;rdu grand'chose.&quot;<br/>
<br/>
Ch'est d'm&ecirc;me que la Merrienne p&acirc;sle, Moussieu, quand oulle est m&acirc;rrie. Ch'n'est pas d'sa faute, la pou&ocirc;re fille, car ch'est sa natuthe. Ou tcheint d'sa m&egrave;the, tch'y tait r'nomm&eacute;e dans la p&acirc;raisse pour la londgeu d'sa langue et la forche de ses poumons. Quand la Merrienne arr&ecirc;tit pour r'prendre haleine, j'pensit tch'y tait temps d'changi l'sujet un mio, et je r'm&eacute;rtchit qu'accordant &agrave; la Post, J&ecirc;rri s'sa hardi &agrave; court de main-d'oeuvre dans la saison. &quot;Ch'est bein s&eacute;rieux,&quot; j'l'y dit, &quot;car y'&eacute;tha dans les vingt-deux mille vr&eacute;gies d'patates &agrave; d&ecirc;foui. Il est vrai,&quot; j'ajou&ocirc;tit, &quot;que l'Union des Fermiers esp&egrave;thent pouv&eacute; trouv&eacute; des femmes et des filles dans l'pays d'Galles, et m&ecirc;me des hommes en Italie, mais, quant &agrave; m&eacute;, j'n'en crais pas grand'chose de ch'ti'id&eacute;e-l&agrave;&quot;<br/>
<br/>
&quot;Et m&eacute; j'en crais ocquo mains,&quot; ou dit. &quot;Quand chais hard&eacute;lles-l&agrave; 'taient ich&icirc;n dans les stores y'a tchiques ann&eacute;es n'y'avait pas un fils d'f&eacute;rmyi siez-l'y au s&eacute;, et nous en viyait r'venin &agrave; toutes les heuthes de la niet s&ucirc;s lus <a href="motor.html">moteur-bikes</a>. Les Italiens, et bein, je n'en aime pas la race, car j'tai tr&eacute;jous oui th'y n'sont pas fid&egrave;les &agrave; l&ucirc;s femmes.&quot;<br/>
<br/>
&quot;Et veur-tu m'dithe,&quot; j'l'y d'mandit, &quot;si n'y'a qu'les Italiens qu'ont chutte habitude-l&agrave;? Et tch&egrave;squ'y t'a jamais dit qu'un homme tch'y n'se comporte pas en affaithe dom&eacute;stiques ne peut pas d&ecirc;foui des patates?&quot;<br/>
<br/>
L'&eacute;xpr&eacute;ssion s&ucirc;s san v&icirc;sage d'vint ocquo p&ucirc;s s&eacute;v&egrave;the. &quot;Ecoute, Ph'lip,&quot; ou s'fit &quot;assez d'chu gniolin-l&agrave;. Quant au d&ecirc;fouissage, n'y'a qu'une chose &agrave; faithe: y faut qu'tout l'monde s'y m&eacute;ttent, comme dans la preumi&eacute; dgu&ecirc;rre, quand j'tiomes touos-seurs. Y faut vais dans les clios, les f&eacute;rmiers, l&ucirc;s femmes, l&ucirc;s gar&ccedil;ons, l&ucirc;s m&egrave;thes, l&ucirc;s p&egrave;thes, m&ecirc;mes l&ucirc;s grand'p&egrave;thes et grand'm&egrave;thes, sans p&acirc;sl&eacute; d'l&ucirc;s b&eacute;lles-m&egrave;thes.&quot;<br/>
<br/>
&quot;Oh, Merrienne,&quot; j'l'y dit, &quot;je n'sais pas pour les b&eacute;lles-m&egrave;thes, car y'en a tch'y sont dr&ocirc;les.&quot;<br/>
<br/>
&quot;Je l'sais bein,&quot; ou m'dit, &quot;car j'en avais yunne tch'y m'fit bein d'la mins&egrave;the dans les preumi&egrave;thes ann&eacute;es d'notre mathiage. Heutheusement ou s'en fut au Ciel, ou au mains nous l'&eacute;sp&egrave;the.&quot;<br/>
<br/>
Et, Moussieu, la convers&acirc;tion finit l&agrave;!<br/>
<br/>
<i><a href="lebrocq.html">Ph'lip</a></i><br/>
<i>13/4/1957</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="patate.html">La Patate</a><p>
<li><a href="pmroyale.html">Merrienne et la Royale</a><p>
<li><A HREF="2patates.html">Les deux patates</A><P>
<li><a href="pmdigs.html">Ph'lip Digs His Early Patch</a><p>
<li><a href="defouithie.html">La D&ecirc;fouithie</a><p>
<li><a href="patate2.html">Ch'est Fameuses Patates</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="potatostore.html">The Pains in a Potato Store</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="laxton.html">Laxton's Early</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="tipperary.html">Dans Mes Poummes de Terre</a><p>
<li><a href="pmpatates6.html">Mes patates, tchi en faithe?</a><p>
<li><a href="painplianttie3.html">Les Pains et la pliant'tie</a><p>
<li><a href="pmpatates5.html">Ph'lip et les patates</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="painunsatisfactory.html">An unsatisfactory week's work</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>

<li><a href="pmpatates8.html">Les patates et l's'Etats</a><p>
<li><a href="pmpentecote.html">La Pentec&ocirc;te et les patates</a><p>
<li><a href="potatoeradicator.html">Snatcher and Peelem's Potato Eradicator</a><p>
<li><a href="bananarepublic.html">Un bailliage &agrave; bananes?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmpatates4.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

