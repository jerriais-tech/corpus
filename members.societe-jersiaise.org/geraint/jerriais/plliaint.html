<HTML>

<!-- Mirrored from members.societe-jersiaise.org/geraint/jerriais/plliaint.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
<HEAD>
<TITLE>La Plliainte et L'Ermiede</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Plliainte et L'Ermiede</h2></font></center><p>
<CENTER><TABLE><TR><TD>
Me v'chin d'vant vous, Bram de <a href="st_ouen.html">Saint-Ouen</a>.<br>
Voulous me ouir? J'vos dithai bein<br>
Tch'est qui m'em'b&ecirc;te. Mais n'en dites rein,<br>
Car vrai, je sis &agrave; plliaindre.<p>
Je n'sis pas laid, bein du contraithe<br>
N'y'a pas pus b&eacute;, j'vos di de l'craithe,<br>
De m'en vanter I n'fa&ocirc;ut pon l'faithe<br>
Mondoux, je sis &agrave; plliaindre.<p>
Et je sis fort, coume un capeste,<br>
Et manigat, n'y'a pas pus teste,<br>
Quand je m'y mets, sans blouse ou veste -<br>
Pourtant je sis &agrave; plliaindre.<p>
J'en sai bein long, je peux chiffr&eacute;r<br>
Billets du "Bridge" j'peux caltchuler,<br>
M&ecirc;me en "centals" sans me tromper.<br>
Mais ah! je sis &agrave; plliaindre.<p>
Je peux m'suther, la terre d&ecirc;fouie<br>
Et dithe bein vite, combein d'vr&eacute;gies<br>
Y'a dans l'ma&icirc;nage, m&ecirc;me jusqu'&egrave;s pids,<br>
Pourtant je sis &agrave; plliaindre.<p>
Je peux cachir la grand' tch&eacute;thue<br>
Avec huit ch'vaux, li&eacute;s &egrave;s batchus,<br>
Persoune au monde ne peuvent faithe mus,<br>
De vrai je sis &agrave; plliaindre.<p>
Ch'est "Hu" et "Ouague" et "Bid&eacute;ouais,"<br>
S'ous m'entenda&icirc;tes, j'ai unne bouanne vouais<br>
Aussin les ch'vaux raidissent lus traits<br>
Pourtant je sis &agrave; plliaindre.<p>
"Je sais parler" en bon Fran&ccedil;ais,<br>
"And talk with you" en pur Anglliais,<br>
Sans oublier not' vier patouais.<br>
Ah mais! que j'sis &agrave; plliaindre.<p>
Et pis ov' tout j'ai bein viagi.<br>
J'ai tet en <a href="ser.html">Sercq</a> et en Aur'gny,<br>
En <a href="ecrehos.html">Ecreho</a> et <a href="dgernesy.html">Dgernesy</a>,<br>
Toutefais je sis &agrave; plliaindre.<p>
D'un biau ma&icirc;nage, j'sis h&eacute;thitchi,<br>
Car j'sis le grand de Bram Vautchi,<br>
Et de tout ch'la j'ai grand ordgi.<br>
Mais dam' je sis &agrave; plliaindre.<p>
Et mus de tout j'ai un bouan p&egrave;the<br>
Et coume j'adore ma puor' vielle m&egrave;the,<br>
Ettou daeux soeurs, et un p'tit fr&egrave;the.<br>
Criyoux, je sis &agrave; plliaindre.<p>
J'ai un tas d'sous, rein ne me manque,<br>
J'en ai siez nous, et &agrave; la banque,<br>
Pas coume un ouais&eacute; sus la branque,<br>
Ah v&egrave;the, je sis &agrave; plliaindre.<p>
J'avons des rentes, I'en a biau faithe<br>
Et assignables, et des fonci&egrave;thes<br>
Et d's'hypoth&egrave;ques s'ous voulez m'craithe<br>
Tout d'ma&icirc;me, je sis &agrave; plliaindre.<p>
J'avons des vaques, j'en avons six,<br>
Sept ou huit viaux et unne brebis,<br>
Des b&ecirc;tes &agrave; saie unne racachie -<br>
Je sis, je sis &agrave; plliaindre.<p>
Coume ous viyiz, j'ai des lunettes,<br>
Car ch'est la mode, I fa&ocirc;ut qu'j'les mette,<br>
Ch'est Mess Hettich qui les a faites,<br>
Tout d'm&ecirc;me je sis &agrave; plliaindre.<p>
J' ai un b&acirc;ton et parapllyie,<br>
Pour me couvrir des grandes achies,<br>
Ov' san biau cro I fait envie.<br>
Bon sens, je sis &agrave; plliaindre.<p>
J'n'aime pas la bi&egrave;the ni le "Whiskey"<br>
Mais donnez me, "Port" ou "Sherry,"<br>
Rein qu'un lermin, du p'tit bathi.<br>
Mon doux, je sis &agrave; plliaindre.<p>
Mais tchi peut battre le jus d'la poume?<br>
Ne m'p&acirc;lais pas de tout vot' Rhoume,<br>
Le cidre pour m&eacute; doune un bouan soume.<br>
Tout d'm&ecirc;me je sis &agrave; plliaindre.<p>
J'vais &agrave; l'Egllise bein redjulli,<br>
Tuous les Dinmanches pour ou&iuml;r pr&eacute;chir<br>
Notre Recteu, que j'aime hardi.<br>
Pourtant je sis &agrave; plliaindre.<p>
J'sis collectaeux et j'fais la tch&ecirc;te<br>
De banc en banc, et dans la bona&icirc;te.<br>
Je mets man ch'lin, et pas d'sornettes,<br>
Toutefais je sis &agrave; plliaindre.<p>
J'vos ai cont&eacute; ma position,<br>
Tout me souorit, n'y'a pas d'gar&ccedil;on,<br>
Qu'est mus que m&eacute; - mais j'ai raison,<br>
De dithe que j'sis &agrave; plliaindre.<p>
Pourtchi ches plliaintes, pourtchi ches pllieurs,<br>
Pourtchi ches geins, pourtchi ches sueurs.<br>
Pourtchi crier tr&eacute;jous malheur.<br>
Pourtchi? Car j'sis &agrave; plliaindre.<p>
Fao&ucirc;t-i vos l'dithe? l'avons d'v'in&eacute;?<br>
J'n'ai pon de femme - Et v'la l's&eacute;cret.<br>
J'en voudrais ieunne, j'vos l'dit tout dret,<br>
Est-che dr&ocirc;le que j'sis &agrave; plliaindre.<p>
Quand j'pasle &egrave;s filles, I's'mettent &agrave; rithe,<br>
Et j'perds la t&ecirc;te, et n'sait tchi dithe,<br>
"Ecris unne lettre," j'n'veurs pon &eacute;crithe -<br>
Bon sens, je sis &agrave; plliaindre.<p>
Trouvez m'en ieunne, j'vos en supplie,<br>
Jane ou Mary, Anne ou Julie,<br>
Et j'm&eacute; craith&eacute; l'reste de ma vie,<br>
Que je n'sis pas &agrave; plliaindre.<p>
<i>"ROSEVILLE."</i><br>

</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mathious.html">Mathi'-ous, Garcons, Mathi'-ous</a><p>
<li><a href="garcmath.html">Un gar&ccedil;on &agrave; Mathi&eacute;</a><p>
<li><a href="garconmathier.html">Un gar&ccedil;on &agrave; mathier</a><p>
<li><a href="vier_garcon2.html">L'&Egrave;rpenti d'un Vi&egrave;r Gar&ccedil;on</a><p>
<li><a href="vier_garcon.html">Le Vier Gar&ccedil;on</a><p>
<li><a href="pliaingnant.html">L&eacute; Pliaingnant</a><p>

</ul>
</font>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/plliaint.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
</HTML>
