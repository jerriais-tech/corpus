<HTML>

<!-- Mirrored from members.societe-jersiaise.org/geraint/jerriais/pmgouverneux.html by HTTrack Website Copier/3.x [XR&CO'2014], Tue, 15 Jul 2025 13:51:52 GMT -->
<HEAD>
<TITLE>L&eacute; Gouv&eacute;rneux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Gouv&eacute;rneux</h2></font></center><p>

Moussieu l'Editeu,<br/>
<br/>
La Merrienne m'ayant donn&eacute; p&eacute;rmission j'm'en fut au grand show en Ville M&ecirc;credi, et quand je r'vint ou voulut sav&eacute; tout-d'suite tch&egrave;sque j'avais veu.<br/>
<br/>
&quot;Eh bein,&quot; j'l'y dit, &quot;y'avait d'bouonnes b&ecirc;tes, et y'en avait tch&eacute;thaient tait aussi bein &agrave; la t&egrave;rr&eacute;e, mais &agrave; prendre yun dans l'autre, nou n'pouvait pas s'pliaindre. Et, chose bein satisfa&icirc;sante, Merrienne, les Juges, pour une fais &eacute;taient g&eacute;n&eacute;ralement de m'n'id&eacute;e, ch'est-&agrave;-dithe, y n'ont pas fait tant d'b&ecirc;tises comme de couotume. Mais j'ai r'm&eacute;rtchi qu&eacute; quant y'en a deux jeunes ensemblye, y sont bein longtemps &agrave; lus d&eacute;cid&eacute;.<br/>
<br/>
&quot;Y semblye,&quot; je continuit, &quot;tch'ils ont un mio peux d'l&ucirc;s opinion. Par exemplye, la classe de g'niches r'nouv'l&eacute;es a print trais bouons quart-d'heuthe &agrave; jugi. Yun d'nos viers et yun d'nos jeunes, ch'est l&agrave; l'vrai plian.&quot;<br/>
<br/>
&quot;Et y'avait-y du monde?&quot; ou d'mandit.<br/>
<br/>
&quot;Oh, oui-dj&agrave;. Le temps tait si b&eacute;, qu'y'avait une dguaingue de v&icirc;s&icirc;teurs et hardi des gens d'campagne &eacute;tout. Ch'tait p&ucirc;s comme les viers temps, sinon qu'nou n'viyait pas tant d'ach'teurs d'hors pays. Sans doute y veindront au mais d'Octobre.&quot;<br/>
<br/>
<img src="cour2012.jpg" width="257" height="500" alt="" title="" border="0" align="right" />
Et l'<a href="gouverneux.html">Gouv&eacute;rneux</a>,&quot; ou d'mandit, &quot;tait-y l&agrave;?&quot;<br/>
<br/>
&quot;Oh oui,&quot; j'l'y dit, &quot;y tait la comme de cou&ocirc;tume, et sa Dame &eacute;tout, et ch'est une triste pens&eacute;e que ch'tait pour la d&eacute;rni&eacute; fais, car y tchittent l'Ile dans p'tit d'temps.&quot;<br/>
<br/>
&quot;Tu peux l'dithe que ch'est une chose &agrave; r'gr&eacute;tt&eacute;,&quot; oulle accordit, &quot;et quant &agrave; m&eacute; j'voudrais sav&eacute; pourtchi qu'je n'pouvons pas les gard&eacute; ocquo pour une p&ocirc;se. Nou m'a dit tch'y voudraient bein rest&eacute;, alors pourtchi qu'nos Etats n'disent pas au gouvernement Angliais tout net et c&acirc;rr&eacute;, que j'n'allons pas les laissi all&eacute;. Apr&egrave;s tout, Ph'lip, je n'pouvons pas &eacute;speth&eacute; de r'av&eacute; un Gouverneux comme ch't'&icirc;chin.&quot;<br/>
<br/>
&quot;Ah, damme nan!&quot; je m'fit, &quot;Si jamais y'a yeu un vrai moussieu, ch'est l'y. E'rgarde comme il a tr&eacute;jous tait int&eacute;r&ecirc;ssi dans nos shows, pas seulement en ville mais dans les campagnes. et je s'y p&eacute;rsuad&eacute; tch'il aime les <a href="st_ouen.html">Saint-Ouennais</a> un mio m&ucirc;s qu'tout l'restant. quant y'a yeu tchiquechose &agrave; Saint-Ou il est tr&eacute;jous v'nu. E'rgarde comme y vint ocquo au show du mais d'Mai. Y faisait une fraid d'tchan, mais v'la tchi n'le g&ecirc;nait pas un br&icirc;n. Et &agrave; Pi&eacute;mont l's'autres ann&eacute;es, au mais d'Janvi, jamais n'mantchait, et pourtant, p&ucirc;s d'une fais nou cr&eacute;vait d'fraid.&quot;<br/>
<br/>
&quot;V&egrave;the,&quot; ou dit, &quot;tout chonna ch'est bein vrai. epis, il est si av'nant. Y p&acirc;sle &agrave; tout l'monde, et pas seulement &egrave;s grands m&ecirc;ssieux. Je crai, v&eacute;thitablyement tch'il est autant &agrave; s'n'aise p&acirc;slant &agrave; un fliantchet d'f&egrave;rmiers comme s'il tait dans l'palais d'la Reine. Il a tr&eacute;jous tchiquechose a propos &agrave; dithe en autchune occasion et en autchune compagnie. Bein seux qu'J&ecirc;rri s'en va l'mantchi et surtout les fermiers.&quot;<br/>
<br/>
&quot;Par sa photographie s&ucirc;s la g&acirc;zette,&quot; j'l'y dit, &quot;le sien tch'y s'en va l'rempli&eacute;chi pathait un tout-&agrave;-fait charmant corps.&quot;<br/>
<br/>
&quot;Nou n'peut pas jugi par des photographies,&quot; ou dit. &quot;Dans m'n'album dans l'grand parleux, m'n'onclye La&iuml;esse a l'appathence de yun d'nos bouons viers pr&eacute;dicateurs d'aut'fais, et ch'tait un fripon fini. Mais enfin y faut attendre &agrave; vais. Y ne s'sa pas p't'&ecirc;tre tant pi&egrave;the, mais jamais n'vaudra l'moussieu qu'j'estimons tant et qu'j'allons perdre si vite. Crais-tu, Ph'lip, que m&ecirc;me ach'teu, si nos fermiers p&eacute;tionnaient - ?&quot;<br/>
<br/>
&quot;N&acirc;nin, ma vieille,&quot; j'l'y dit. &quot;Seux et certain que n'y'en &eacute;thait pas yun tch'y ne s'sait pas pr&ecirc;t &agrave; sign&eacute;, ou &agrave; mettre sa crouaix, mais che s'sait perdre san temps, car il est bein trop tard. Chein tch'y nos reste &agrave; faithe che s'sa quand l'jour veindra tch'il &eacute;tha &agrave; s'n'all&eacute;, de b&egrave;the &agrave; sa sant&eacute; et d'l'y souhit&eacute; tout bonheur et toute prosp&eacute;thit&eacute; pour le restant d'sa vie.&quot;<br/>
<br/>
&quot;Amen a chonna!&quot; s'fit la Merrienne.<br/>
<br/>
<i><a href="lebrocq.html">Ph'lip</a><br/>
Les Chroniques de Jersey 22/8/1953</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="reine2000.html">L'Anniv&egrave;rsaithe d'la Reine</a><p>

<li><a href="gouverneux.html">L&eacute; Gouv&egrave;rneux d'J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmgouverneux.html by HTTrack Website Copier/3.x [XR&CO'2014], Tue, 15 Jul 2025 13:51:52 GMT -->
</HTML>
