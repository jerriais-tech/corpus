<HTML>

<!-- Mirrored from members.societe-jersiaise.org/geraint/jerriais/pmservicemilitaire2.html by HTTrack Website Copier/3.x [XR&CO'2014], Tue, 15 Jul 2025 14:00:05 GMT -->
<HEAD>
<TITLE>Le service militaire</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le service militaire</h2>
Distchusion au Portinf&eacute;</font></center><p>

Moussieu l'Editeu,<br/>
<br/>
Chu temps ichin ne nos va pas. La Merrienne est tr&eacute;jous &agrave; s'pliaindre de ses cors et d'ses r'fr&eacute;deuses, et quant &agrave; m&eacute;, une fais qu'j'ai soigni les b&ecirc;tes apr&egrave;s l'tais, je m'd&ecirc;p&ecirc;che de m'appr&eacute;chi du feu. Heutheusement, j'avons tout-pliens d'bouais, car y'a deux ou trais mais j'abbatit tchiques viers <a href="pommiers.html">pommiers</a>, du Rom'thi et du Nier Binet, tchi n'valait p&ucirc;s rain.<br/>
<br/>
Alors, hier au s&eacute;, la Merrienne, ass&icirc;se d'l'autre bord du feu, voulit s'mettre &agrave; convers&eacute;. Comme toutes les femmes, ou n'peut pas r&eacute;st&eacute; trantchille bein longtemps. M&eacute;, j'tais content d'fum&eacute; ma pipe et de r'gard&eacute; les portraits que nou peut tr&eacute;jous vais dans l'feu si nous a un mio d'im&acirc;gination.<br/>
<br/>
&quot;Ph'lip,&quot; ou qu'menchit, &quot;je vait que l's'<a href="etats.html">Etats</a> s'en vont r'quemenchi dans tchiques jours. As-tu autchune id&eacute;e tch&egrave;squ'ils ont id&eacute;e d'faithe?&quot;<br/>
<br/>
&quot;Ma f&eacute;!&quot; j'l'y dit, &quot;pas p&ucirc;s qu'chonna, mais nou peut &ecirc;tre seux que quand veindra l'<a href="avri_mais.html">mais d'Avri</a>, et que l'Baillyi, comme de cou&ocirc;tume l&ucirc;s donn'na sa b&eacute;n&eacute;diction, ben content d'les vais fichu l&ucirc;s camp pour une p&ocirc;se, y n'&eacute;thont pas fait grand-chose de bon, ils ethont fait hardi d'b&ecirc;tises, et ils ethont laissi tout-plien d'travas pour p&ucirc;s tard. Ch'est chonna tchi s'arrive tr&eacute;jous d'nos jours, et j'n'ai autchune raison d'craithe que nou v&ecirc;rra grand' diff&eacute;thence chutte fais.&quot;<br/>
<br/>
&quot;Mais,&quot; ou dit, &quot;nou m'a asseuth&eacute; que l'Projet au sujet du <a href="servicenational.html">service militaire</a> s'en va v'nin d'vant la Chambre, et qu'si p&acirc;sse nos gar&ccedil;ons &eacute;thont &agrave; all&eacute; en Angli&eacute;terre pour une couple d'ann&eacute;es. Crai-tu qu'ch'est vrai?&quot;<br/>
<br/>
&quot;Oui,&quot; j'l'y dit, &quot;p&ucirc;s qu'probablye, mais bein seux qu'y'&eacute;tha d'l'opp&ocirc;sition. Ichin &agrave; <a href="st_ouen.html">Saint-Ou</a>, par exemplye, y'&eacute;tha du brit si l's'Etats passent chu projet-l&agrave;, et dans d'autres p&acirc;raisses &eacute;tout.&quot;<br/>
<br/>
&quot;J'l'&eacute;sp&egrave;the,&quot; ou s'fit, &quot;car che s'sait une n&egrave;the honte si nos gar&ccedil;ons taient envi&eacute;s hors l'&icirc;le. Est-che tch'y n'peuvent pas faithe l&ucirc;s service ichin? Et pourtchi en faithe du tout. Dans les viers temps nou n'entendait pas chu gniolin-l&agrave;.&quot;<br/>
<br/>
&quot;P't'&ecirc;tre bein, Merrienne,&quot; j'l'y dit, &quot;mais n'oublie pas qu'dans les viers temps j'avions notre noblye <a href="militia.html">milice</a>, avec des sergents et des corpothaux, et qu'tout J&ecirc;rriais tait forchi d'servi et d'apprendre &agrave; tith&eacute; drait. Mais au jour d'agniet n'y'a rain, et quant &agrave; m&eacute;, j'm'en vais te l'dithe franchement, j'ai dans l'id&eacute;e qu'un couplye d'ann&eacute;e hors l'&icirc;le ne f'thait pas d'ma &agrave; nos jeunes gar&ccedil;ons. Ils apprendrais bein des choses tch'y n'apprendront jamais ichin.&quot;<br/>
<br/>
&quot;Oh, quant &agrave; chonna, j'n'en doute pas,&quot; ou dit. &quot;Ils apprendraient &agrave; b&egrave;the, &agrave; cou&ocirc;re les hard&eacute;lles et &agrave; craithe qu'un pi&eacute;rcheux tait aussi bouon comme un travailleux. Le fils d'un f&eacute;rmyi, par exemplye, crai-tu qu'apr&egrave;s deux ans &agrave; rain-n'faithe y voudrait se r'mettre &agrave; traithe les <a href="jerseycow.html">vaques</a> et n&eacute;tti l's'&ecirc;tablyes sans p&acirc;sl&eacute; d'&ecirc;tendre le fumyi dans l'clios et d'tchithi&eacute; l'&ecirc;pu s&ucirc;s l'herbe? Jamais d'ta vie!&quot;<br/>
<br/>
&quot;Ch'est accordant,&quot; j'l'y dit. &quot;Un bouon gar&ccedil;on duit au trav&acirc;s n'oublietha pas dans l'couothant d'deux ans chin tch'il a apprint, et y s'y r'mettra du preumi&eacute; jour. Quant &egrave;s autres, ch'n'est pas la peine de s'en g&egrave;n&eacute;. La piupart trouv'thant tchique sorte d'djobbe en Angli&eacute;terre, et nou n'les manq'tha pas ich&icirc;n.&quot;<br/>
<br/>
&quot;Et pourtant,&quot; ou s'fit s&eacute;v&egrave;thement, &quot;tu n'tais pas de ch't'id&eacute;e la y'a deux ou trais ans. Tu d&icirc;sais &agrave; tout-l'monde que p&ucirc;st&ocirc;t que d'vais nos gar&ccedil;ons s'en all&eacute; tu d&ecirc;pendrais le vier boucagni tch'appartenait &agrave; tan grand'p&egrave;the pour mettre une livre ou deux d'piomb dans l'ventre d'autchun tch'y veindrait dans la p&acirc;raisse pour les enr&ocirc;l&eacute;. Estche-pas vrai?&quot;<br/>
<br/>
&quot;Oui, Merrienne,&quot; j'l'y d&icirc;t, &quot;mais tchiquefais nou peut changi d'opinion. Enfin, ma fille, ne t'g&egrave;ne pas, car je s'y p&eacute;rsuad&eacute; que quand l'Projet s'sa pr&eacute;sent&eacute; y s'sa b&eacute;t&ocirc;t envi&eacute; au royaume des taupes.&quot;<br/>
<br/>
&quot;En-es tu bain seux?&quot; ou d'mandit.<br/>
<br/>
&quot;Dans chu monde,&quot; j'l'y dit, &quot;nou n'dait pas &ecirc;tre trop seux d'autchune-chose, mais j's'y pr&ecirc;t &agrave; gagi ma miyeu vaque contre une chivi&egrave;the-&agrave;-bras, que jamais tu n'verras un seul de nos gar&ccedil;ons tchitt&eacute; l'Ile pour faithe san s&eacute;rvice militaire en Angli&eacute;t&egrave;rre.&quot;<br/>
<br/>
<i><a href="lebrocq.html">Ph'lip</a></i><br/>
<i>10/1/1953</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="lepour.html">L&eacute; Pour</a><p>
<li><a href="servicenational.html">Le S&eacute;rvice National</a><p>
<li><a href="pmville2.html">Merrienne va en Ville</a><p>
<li><a href="pmservicemilitaire.html">Le Service Militaire</a><p>
<li><a href="pmjourfatal.html">L&eacute; jour fatal appr&egrave;che</a><p>
<li><a href="pmreve3.html">Merrienne r&ecirc;ve</a><p>
<li><a href="pmservicenational.html">L&eacute; S&egrave;rvice N&acirc;tional</a><p>

<li><a href="painbill.html">Piteur's opinion on the Bill</a><p>
<li><a href="painfellows.html">What some fellows have to say</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmservicemilitaire2.html by HTTrack Website Copier/3.x [XR&CO'2014], Tue, 15 Jul 2025 14:00:05 GMT -->
</HTML>

