<HTML>

<!-- Mirrored from members.societe-jersiaise.org/geraint/jerriais/pm2candidates.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne sees two Candidates and promises both</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne sees two Candidates and promises both</h2></font></center><p>

Moussieu l'Editeu,<br/>
<br/>
Ch'est avec grand pliaisi que j'vos annonce que j'n'avons pas yeu d'brit, pas m&ecirc;me une pathole, la Merrienne et m&eacute; pour presque une semaine. Il est vrai qu'lundi arl&eacute;v&eacute;e, quand ou m'trouvit dans l'&ecirc;tablye &agrave; me r'p&ocirc;s&eacute; pour tchiques instants, ou m'fichit une bouq't&eacute;e d'iau &agrave; la t&ecirc;te, et qu'mardi au s&eacute; quand je r'vint un mio tard j'trouvit la prte &agrave; la cli&eacute; et j'eut &agrave; p&acirc;ss&eacute; la niet souos la tcherqu&eacute;thie, mais tout chonna ch'est p'tite chose, et un homme mathi&eacute; dait s'y'attendre. Ben se&ucirc;x, ch'n'est pas oubli&eacute;, quand m&ecirc;me, et yun d'chai jours - mais enfin, n'en v'la assez.<br/>
<br/>
Hier au s&eacute;, la Merrienne, tch'y tait acliutchie dans la carre de la tchuisine &agrave; &ecirc;cal&eacute; tchiques pais d'Mai tch'avaient rest&eacute; souos l'appentis, m'dit comme chonna. &quot;Y pathait qu'y'a ocquo une grande &ecirc;lection l'pr&eacute;chain mais. Est-che qu'y n'en ont pas yeu assez d'chu gniolin-l&agrave;?&quot;<br/>
<br/>
&quot;Tu n'comprends pas,&quot; j'l'y dit. &quot;Ch'n'est pas pour des S&eacute;nateurs chutte fais, ch'est pour des D&eacute;put&eacute;s.&quot;<br/>
<br/>
&quot;Et tch&egrave;sque est la diff&eacute;thence?&quot;<br/>
<br/>
&quot;Ma f&eacute;,&quot; j'l'y raiponnit, &quot;je n'sais pas trop ben, sinon qu'les D&eacute;put&eacute;s ch'n'est qu'pour trais ans, et une bouonne chose &eacute;tout, car s'y n'vos pliaisent pon nou peut tr&eacute;jous les fichi &agrave; la porte &agrave; la f&icirc;n d'l&ucirc;s terme. N'oublie pas, par chance que j'avons deux candidats ichin &agrave; Saint-Ou. Tu n'est pas si inouothante que tu n'sais pas chonna.&quot;<br/>
<br/>
&quot;J'en avais tchique id&eacute;e,&quot; ou s'fit, &quot;et y m'semblye que yun d'yeux tait v'nu ichin un jour que tu tais hors.&quot;<br/>
<br/>
&quot;Et tu n'm'en avais pon p&acirc;sl&eacute;?&quot;<br/>
<br/>
&quot;Nan,&quot; ou dit, &quot;car quand tu r'vint, tu t'mint &agrave; faithe des rouaux, comme de cou&ocirc;tume, et chonna m'&ecirc;capit d'la t&ecirc;te.&quot;<br/>
<br/>
&quot;Mais tch&egrave;sque tu l'y dit?&quot;<br/>
<br/>
&quot;J'l'y dit, ben se&ucirc;x que j'vot't&acirc;imes pour l'y, t&eacute; et m&eacute;.&quot;<br/>
<br/>
&quot;Oh, ch'est d'm&ecirc;me?&quot;<br/>
<br/>
&quot;Mais ben se&ucirc;x qu'ch'est d'm&ecirc;me. Voudrais-tu que j'y'&eacute;thais dit n&acirc;nin, &agrave; chu charmant corps?&quot;<br/>
<br/>
&quot;Ch'est tout ben bon,&quot; j'l'y dit, &quot;mais tu n'avais pas l'drouait d'l'y promettre ma vouaix. Et j't&eacute; dithait ach'teu, tout net et c&acirc;rr&eacute; que je f'thai comme je voudrai.&quot;<br/>
<br/>
&quot;Sans doute,&quot; ou s'fit, &quot;et m&eacute; &eacute;tout. Ch'n'est pas la peine de s'en m&acirc;rri, grand doux d'la vie.&quot;<br/>
<br/>
&quot;Mais tu m'dis qu'tu l'y promint.&quot;<br/>
<br/>
&quot;V&egrave;the, j'l'y promint. N'sait pas si imb&eacute;cile don, man pou&ocirc;re Ph'lip. Si je n'l'avais pas fait, y se s'sait mint &agrave; ardgument&eacute; et j'&eacute;thions tait l&agrave; s&ucirc;s pas d'la porte pour une heuthe. Mais j'd&eacute;v'thais t'dithe &eacute;tout qu'l'autre candidat vint l'aute matin quand tu tais dans l'clios &agrave; &ecirc;ffre&ucirc;l&eacute; tes raves.&quot;<br/>
<br/>
&quot;Man grand=p&egrave;the b&eacute;ni!&quot; j'm'&ecirc;criyit. &quot;Et tch&egrave;sque tu l'y dit, &agrave; ch't'y-l&agrave;?<br/>
<br/>
La Merrienne me r'gardit dans l's'iers. &quot;J'l'y promint &eacute;tout pour nos deux,&quot; ou raiponnit, &quot;et y s'en r'fut tout content.&quot;<br/>
<br/>
J'la r'gardit pour tchiques instants, &eacute;pis - &quot;Mais tchi dji&acirc;blye que j'allons faithe ach'teu?&quot; j'l'y d'mandit, sautant nors de ma tch&acirc;ise.<br/>
<br/>
&quot;Ne t'excite pas, bouonhomme,&quot; ou dit, &quot;je f'thons comme je voudrons quand veindra l'jour.&quot;<br/>
<br/>
<i><a href="lebrocq.html">Ph'lip</a></i><br/>
<i>1948</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="pmdilemma.html">Merrienne Faces a Dilemma</a><p>

<li><a href="pmelection.html">L'&Ecirc;lection</a><p>
<li><a href="pmsiouville.html">Siouville g&acirc;gne</a><p>
<li><a href="pmelection2.html">L'Election</a><p>
<li><a href="pmsaintmartin.html">L'&eacute;lection &agrave; Saint Mart&icirc;n</a><p>
<li><a href="pmvote.html">Merrienne Doesn't Want The Vote</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pm2candidates.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

