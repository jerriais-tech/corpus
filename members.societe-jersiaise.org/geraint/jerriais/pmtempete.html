<HTML>

<!-- Mirrored from members.societe-jersiaise.org/geraint/jerriais/pmtempete.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
<HEAD>
<TITLE>La Temp&ecirc;te</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Temp&ecirc;te</h2>
L&eacute; D&eacute;put&eacute; Venables pour S&eacute;nateur?<br/></font></center><p>

<font size="-1"><i>&Agrave; Portinf&eacute;</i><br/>
<i>Saint Ou</i><br/></font>
&nbsp;<br/>
Moussieu l'Editeu,<br/>
&nbsp;<br/>
&quot;Mais, man pou&ocirc;re Ph'lip, tchi temp&ecirc;te!&quot; s'fit la Merrienne hier au s&eacute;. &quot;Je n'me r'souveins pas d'aver jamais veu pi&egrave;the. I' semblye que tout s'en va cratchi&quot;.<br/>
&nbsp;<br/>
&quot;V&egrave;the,&quot; j'li dis, &quot;ch'est comme tu dis, une vraie temp&ecirc;te, mais j'avons veu pi&egrave;the, Merrienne. J'me r'souveins d'un matin, y'a bein d's ann&eacute;es dans l'mais d'ao&ucirc;t, quand ichin &agrave; Saint Ou, comme dans d'autres parties d'l'Ile, y'avait des chents grands bouais &agrave; travers les routes. Pour aller en Ville dans chu temps-l&agrave; il fallait prendre la route de haut, car l'Avenue Victoria n'avait pas ocquo 't&eacute; b&acirc;tie et d'la Preunmi&eacute; Tour jusqu'au Weighbridge, i' fallait traverser un bouon pid d'ieau et &ecirc;tre seux d'&ecirc;tre tremp&eacute;s jusqu'&agrave; la p&eacute;. Tu v&eacute;, Merrienne, pour un vraie temp&ecirc;te i' faut une bein haute math&eacute;e et une solide brise de vent de l'ouest ou du sud-ouest. Quand, comme chutte fais, i' veinnent ensemblye, nou-s-est seux d'une raide temp&ecirc;te, tchi qu'menche une bouonne heuthe d'vant math&eacute;e haute, et tchi peut r'venin deux fais par jour, ch'est &agrave; dithe au matin et au s&eacute; pour tchique temps. Mais j'n'&eacute;thais pas creu de vaie chonna au mais d'janvyi.&quot;<br/>
&nbsp;<br/>
&quot;J'ai m&ecirc;me ou&iuml;,&quot; ou s'fit, &quot;que hier matin la m&eacute; fut pouss&eacute;e jusqu'a la P'tite Cour, de tchi qu'nou craignait que l'juge Vouaisin perdrait sa vie&quot;.<br/>
&nbsp;<br/>
&quot;Ch'tait du gniolin,&quot; j'li dis, &quot;car l&eacute; Juge n'&eacute;tait en autchun dangi, et quand-m&ecirc;me, comme un bouon cap'taine, i' savait que ch'tait san d'v&eacute; d'rester s&ucirc;s l'pont du bat&eacute;. Ch'est chein qu'nou-s-a tr&eacute;jous ou&iuml; qu'un cap'taine dait faithe quand san bat&eacute; a capuchi contre un rotchi, et tchi n'y a autchune esp&eacute;thance d'&ecirc;tre sauv&eacute;s&quot;.<br/>
&nbsp;<br/>
&quot;Heutheusement l&eacute; pi&egrave;the est p&acirc;ss&eacute;,&quot; ou s'fit, &quot;ou au mains les hautes math&eacute;es ne r'veindront pas pour tchique temps. Mais, Ph'lip, ch'est tout bein bouon d'p&acirc;sler du Juge Vouaisin, mais la personne que j'pliains ch'est la pou&ocirc;re Bella tch'a perdu des couvertuthes, des lincheurs, des ou&ocirc;thilliers et, pour agver tout, deux pathes d&eacute; cauches en souaie qu'ou v'nait d'accater et d'autres choses que j'n'ai pas besoin d'mentionner. Tout, ou pr&egrave;sque tout, est hors au vent, et ou n'a autchune id&eacute;e iou r'garder pour. Tu t'r'souveindras p't'&ecirc;tre que j'avais yeu la m&ecirc;me malfortune y'a tchiques ann&eacute;es, quand la seule chose tchi m'restit ch'tait un cotillon et un corset, tchi s'&eacute;taient jutchis s&ucirc;s une &ecirc;pine, et un autre articlye que tout l'monde pouvait vaie attrap&eacute; dans les branques d'un orme tch'avait b&eacute;t&ocirc;t chent pids d'haut. Tout l'vaisin&eacute; vint l'vaie pour s&eacute; fichi d'm&eacute; et jamais je n'avais yeu si grande honte. J'&eacute;thais creu que la Bella n'&eacute;thait pas oubli&eacute; ch't'histouaithe-l&agrave;, et en &eacute;thait profit&eacute;, mais nennin, oulle a tr&eacute;jous yeu la t&ecirc;te un mio cratchie, et &agrave; ch'teu oulle est trop vielle pour changi.&quot;<br/>
&nbsp;<br/>
&quot;Chonna n'me g&ecirc;ne pas&quot; j'li dis, &quot;car oulle est femme mathi&eacute;e, et s'ou n'a pas assez d'avis &agrave; ch'teu, jamais ou n'en &eacute;tha. Mais chein tchi m'g&ecirc;ne, Merrienne, ch'est d'entendre que dans p'tit d'temps les t&eacute;l&eacute;phones s'en vont &eacute;tre automatiques. J'en ai p&acirc;sl&eacute; &agrave; un membre d's Etats, tchi dait saver tch&egrave;squ'i' dit, et i' m'asseuthe que ch'n'est qu'un qu'mench'ment.&quot;<br/>
&nbsp;<br/>
&quot;P't'&ecirc;tre bein,&quot; ou s'fit, &quot;mais dans l'entretemps tch&egrave;squ'i' s'en va d&eacute;v'nin des chents femmes et filles tchi sont employ&eacute;es &agrave; ch'teu &egrave;s t&eacute;l&eacute;phones?&quot;<br/>
&nbsp;<br/>
&quot;Quant &agrave; chonna,&quot; j'li dis, &quot;sans doute i' trouv'thont du travas comme fonctionnaithes des Etats, car l&eacute; Sieur Venables n'a jamais assez d'employ&eacute;s.&quot;<br/>
&nbsp;<br/>
&quot;Mais,&quot; ou dit, &quot;j'criyais que y'avait yeu des pliaintes dans l's Etats que y'avait d&eacute;j&agrave; trop d'employ&eacute;s payis par l'Ile.&quot;<br/>
&nbsp;<br/>
&quot;Bein seux que y'en a d&eacute;j&agrave; trop,&quot; j'li dis, &quot;mais l&eacute; D&eacute;put&eacute; Venables n'y fait autchune attention, et continue comme d&eacute; couotume. Nou-s-entend, et je crais que ch'est vrai, tch'il a id&eacute;e de s'mettre candidat pour S&eacute;nateur d'vant long ou, ch'est &agrave; dithe, quand y'&eacute;tha une vacance. Partout, nou ouait que l'Peter Crill s'en va &ecirc;tre l&eacute; pr&eacute;chain Avocat-G&eacute;n&eacute;ral, et si ch'est d'm&ecirc;me, nou pou&ocirc;rrait vaie une &ecirc;lection pour S&eacute;nateur dans toutes les p&acirc;raisses, car je n'doute pas que y'&eacute;tha d'l'opp&ocirc;sition au D&eacute;put&eacute; Venables. Hardi d&eacute;pend de l'homme tchi s'met contre li.&quot;<br/>
&nbsp;<br/>
La Merrienne dit qu'oulle avait tr&eacute;jous comprint que l'Sieur Venables n'&eacute;thait pas grand vouaix dans la Campagne. &quot;Sans la Campagne i' n'pou&ocirc;rrait pas y v'nin,&quot; oulle ajou&ocirc;tit.<br/>
&nbsp;<br/>
&quot;Nou n'peut pas s'en faithe seux,&quot; j'li dis. &quot;Dans la derni&egrave;the &ecirc;lection pour S&eacute;nateur, un mais d'vant l'jour nou n'&eacute;thait pas donn&eacute; quatre souos pour la chance du D&eacute;put&eacute; Farley, mais il y vint facilement quand-m&ecirc;me parsqu'i' sut comment s'prendre. Pour r&eacute;ussi d'nos jours, i' faut qu'un candidat deshalle et s'fait connaitre &eacute;s &ecirc;lecteurs. L&eacute; Sieur Hettich n'voulit pas prendre la peine, et par cons&eacute;quence perdit san seige dans l's Etats. Apr&egrave;s tout, un &ecirc;lecteur conte tch'il a l'drouait d'aver un mot avec un candidat d'vant voter pour il. M&ecirc;me dans ta favorite p&acirc;raisse, si l'Chantgni Louothains n'avait pas print l'avis d'ses amins et n's'&eacute;tait pas mint en travas s&ucirc;s la fin, il &eacute;thait tchais de d'sous. Mais, Merrienne, j'avais dit que j'tais g&ecirc;n&eacute; par le syst&egrave;me automatique que j'allons aver pour les t&eacute;l&eacute;phones. Si ch'tait tout, nou pou&ocirc;rrait &ecirc;tre emb&ecirc;t&eacute;s, mais ch'ne s'sait rein. Malheutheusement, si chein qu'chu membre des Etats m'a dit est v&eacute;thitablye, et que ch'n'est qu'un qu'menchment, y'a des choses bein tristes tchi s'en vont arriv&eacute; ichin en J&egrave;rri&quot;.<br/>
&nbsp;<br/>
&quot;Mais, man pou&ocirc;re Ph'lip, tu m'fais peux,&quot; ou dit.<br/>
&nbsp;<br/>
&quot;Tu'&eacute;thas p&ucirc;s d'peux d'vant que j'aie fini, ma vielle,&quot; j'li dis. &quot;I' pathait que b&eacute;t&ocirc;t les scientistes &eacute;thont l'pouv&eacute; d'dirigi l's affaithes des gens par des proc&egrave;s automatiques. Par exemplye, une femme n'&eacute;tha pas besoin d'un homme pour produithe un mousse, ou m&ecirc;me une douzaine d&eacute; mousses s'oulle en veur autant, et une vacque produitha un viaud sans l'aide d'un boeu. I' n'y &eacute;tha p&ucirc;s d'Etats, car les louaix s'sont produites par le proc&egrave;s automatique. Apr&egrave;s un temps, les hommes tchi rest&eacute;thont, et tout l'restant du sexe masculin, dispathaitront compli&eacute;tement, car s'i' n'cr&eacute;vent pas d'yeux-m&ecirc;mes, les scientistes s&eacute;thont tchi en faithe. Je t'avais dit que j'avais tchiquechose de bein triste t'raconter: tch&egrave;sque tu'en crais &agrave; ch'teu?&quot;<br/>
&nbsp;<br/>
&quot;Chein que j'en crais,&quot; ou dit, &quot;ch'est que chu membre d's Etats tchi t'a racont&eacute; chais mensonges-l&agrave; f'thait m&ucirc;s de n'se pr&eacute;senter pas dans notre bel ou dans ma tchuisine, car autrement i' s'trouv'tha en grand dangi d'aver la t&ecirc;te c&acirc;ss&eacute;e. Allons, Ph'lip, oublions tout chu gniolin-l&agrave; et mangeons un mio d'soup&eacute; et m&ecirc;me p't'&ecirc;tre un p'tit lermin pour nos r&ecirc;cauffer.&quot;<br/>
&nbsp;<br/>
<i><a href="lebrocq.html">Ph'lip</a></i><br/>
<i>La G&acirc;zette du S&eacute; 13/1/1962</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="tempsvoc.html">L&eacute; temps</a><p>
<li><a href="pmouragan.html">L'Ouragan &agrave; Portinf&eacute;</a><p>
<li><a href="pmfraid2.html">Merrienne et l'temps fraid</a><p>
<li><a href="hurrican.html">Des d'gats d'la derni&eacute;the temp&ecirc;te</a><p>
<li><a href="vouest.html">Le Vou&ecirc;stume</a><p>
<li><a href="pmfin.html">Merrienne et la f&icirc;n du monde</a><p>
<li><a href="lettrejerriaise22.html">La Lettre J&egrave;rriaise &#8211; 23 F&eacute;vri 2014</a><p>
<li><a href="lettrejerriaise16.html">Lettre J&egrave;rriaise, Mar 2008</a><p>
<li><a href="painstorm.html">Piteur Pain Reports on the Storm</a><p>
<li><a href="pmcodpid.html">Ph'lip attrape un cod'pid dans l'dos</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmtempete.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
</HTML>
