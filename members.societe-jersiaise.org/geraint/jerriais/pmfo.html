<HTML>
<HEAD>
<TITLE>Le monde est fo</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le monde est fo</h2></font></center><p>


J'ai r'mertchi que derni&egrave;thement il est v'nu de dr&ocirc;les d'id&eacute;es dans la vielle t&ecirc;te &agrave; la Merienne. Y'a m&ecirc;me des bord&eacute;es quand j'qu'menche &agrave; craithe qu'oulle est en &ecirc;fange, mais ch'n'est qu'par bord&eacute;e, car a la prendre yun dans l'autre, ch'est une femme de bouon sens, tch'est r'nomm&eacute;e dans la p&acirc;raisse, et y'en a hardi tch'y veinnent siez-nous pour la consult&eacute; quand y sont en d&ecirc;tresse.<br/>
<br/>
Mais dans l'temps d'la plienne <a href="leune.html">lune</a> y m'semblye tchiquefais par san d'vis qu'ou n'est pas trop bein dans sa t&ecirc;te, car ou veint tout-&agrave;-fait d&ecirc;raisonnablye, et nou n'gagne rain d'ardgument&eacute;. En autchun cas, oulle &agrave; une t&ecirc;te p&ucirc;s duthe que la pi&eacute;rre du Mont Mado ou d'la carri&egrave;the &agrave; l'Eta tch'appartenait aut'fais au bouon-homme Ph'lip Gallichan, pr&eacute;dicateur local et b&acirc;tisseux du talus dans la <a href="pmbaie.html">baie d'Saint-Ou</a>.<br/>
<br/>
Lundi au s&eacute;, ayant mint b&eacute;t&ocirc;t une heuthe &agrave; li&eacute;the la g&acirc;zette, ou la mint s&ucirc;s ses g'nors, et, sans un mot d'explic&acirc;tion voulit sav&eacute; quantchi qu'chonna s'n'allant arr&ecirc;t&eacute;.&quot;<br/>
<br/>
&quot;De tchi qu'tu p&acirc;sle?&quot; j'l'y d'mandit, mettant ma pipe s&ucirc;s l'aie-du-foyi. &quot;Tch&egrave;sque ch'est qu'nou d&eacute;v'thait arr&ecirc;t&eacute;?&quot;<br/>
<br/>
&quot;Ch'est les fichues <a href="motorbike.html">moteur-bikes</a>,&quot; ou raiponnit. &quot;R'garde la g&acirc;zette et tu v&ecirc;rras pour t&eacute;-m&ecirc;me, si n'est pas grand temps qu'nou faiche tchiquechose pour emp&ecirc;chi chais accidents continuels. Y'a quatre histouaithes de coll&icirc;sions, de gambes et d'bras rompus, et d'admissions &agrave; l'<a href="gdfhopita.html">hopita</a>. Si chonna continue nous &eacute;tha &agrave; l'aggrandi ch't'hopita, et j'ai d&ecirc;j&agrave; ou&iuml; que l'Comit&eacute; d'la Sant&eacute; Publique est &agrave; consid&eacute;th&eacute; combain qu'chonna cou&ocirc;t'tait &agrave; l'ile. A ma veue ch'est absol&ucirc;ment scandaleux.&quot;<br/>
<br/>
&quot;Eh bein,&quot; j'l'y dit, &quot;il est vrai qu'chais moteur-bikes sont la cause de trop d'accidents, mais ou&egrave;sque est le r'mi&egrave;de?&quot;<br/>
<br/>
&quot;Nou d&eacute;v'thait les trait&eacute; comme le <a href="coloradobeetle.html">Colorado Beetle</a>,&quot; ou dit, &quot;ch'est &agrave; dithe les d&ecirc;truithe. Si, par exemple, un jeune g&acirc;s savait qu'si p&acirc;ssait par ichin s&ucirc;s sa moteur-bike, y risquethait une ch&eacute;rge de pliomb dans l'dos, y restethait siez-l'y. Le vier boucagni est ocquo pendu dans la tchu&icirc;sine, et je n'doute pas que j'pou&ocirc;rrais ocquo m'en faithe s&eacute;rvi.&quot;<br/>
<br/>
J'm'&ecirc;bouffit d'rithe. &quot;Ma pou&ocirc;rre Merrienne,&quot; j'l'y dit, &quot;tu perds la t&ecirc;te. A qu'menchi, y'a b&eacute;t&ocirc;t chinquante ans que l'boucagni est la, et bein seux tchi bostethait si &ecirc;prouvait &agrave; tith&eacute; autchune chose avec. Et si par chance tu t'faisais responsablye pour un meurtre, tu s'sais ou pendue par le co ou enfreum&eacute;e &agrave; l'&acirc;sile pour le restant d'ta vie.&quot;<br/>
<br/>
&quot;Ch'n'est pas vrai,&quot; ou dit, &quot;car un <a href="pmjury.html">Jury</a> de bouons J&ecirc;rriais dithaient que la mort tait accidentelle, et qu'en autchun cas ch'tait pour le bein d'l'Ile que j'avais tith&eacute; d's&ucirc;s. Probablyement, nou m'donn'nait une m&eacute;daille et une adr&eacute;sse sus parchemin. Mais y'a une autre chose, Ph'lip. La g&acirc;zette dit que dans p'tit d'temps nou pou&ocirc;rra all&eacute; d'ichin &agrave; <a href="londres_caouain.html">Londres</a> dans une heuthe dans yunne de chais machines-l&agrave; tchi volent comme des ouaisiaux. Tchi distance que y'a d'ichin &agrave; Londres?&quot;<br/>
<br/>
Je m'grattit la t&ecirc;te, car y faut admettre que quand j'tais mousse j'tais tr&eacute;jous au bas d'la classe pour la <a href="geovoc.html">g&eacute;ographie</a>. Enfin j'l'y dit que je n'pouvais pas dithe &agrave; une p&eacute;rque de pr&egrave;s, mais que ch'tait certain que ch'tait tchiques chents milles. &quot;Pour arriv&eacute; l&agrave; dans une heuthe,&quot; j'ajou&ocirc;tit, &quot;y faudra pas s'mettre &agrave; cop&eacute; des caboches en route.&quot;<br/>
<br/>
&quot;Des chents milles?&quot; ou s'fit. &quot;Et crai-tu qu'chonna d&eacute;v'thait &ecirc;tre p&egrave;rmint?&quot;<br/>
<br/>
&quot;Damme!&quot; j'l'y dit, &quot;quant &agrave; m&eacute;, bein seux que j'ne s'sait pas parmi les p&acirc;ssagi&egrave;rs, mais y'en &eacute;tha tch'y ristchithont. Tu v&eacute;, Merrienne, y faut avou&eacute; que tant p&ucirc;s que l'temps va tant p&ucirc;s les gens sont pr&ecirc;ssis, et tant p&ucirc;s vite tch'y veulent all&eacute;.&quot;<br/>
<br/>
&quot;Vaith,&quot; ou dit, &quot;et l'jour vaindra tch'y voudront all&eacute; un mio p&ucirc;s vite epis coumme disait l'pr&eacute;dicateur d'aut'fais: &quot;Quel <a href="gdfpataflias.html">pataflias</a>, mes fr&egrave;res!&quot; L&eacute; monde est fo!&quot;<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="transport.html">L&eacute; transport en J&egrave;rriais</a><p>
<li><a href="motor.html">Ma Motor-Bike</a><p>
<li><a href="colebrooks.html">Colebrooks - tchiques annonces</a><p>
<li><A HREF="lequesne.html">Ned Le Quesne</A><p>
<li><a href="lecouteur1925.html">Bill Le Couteur</a><p>

<li><a href="cachmoto.html">Quand J'fus pour Apprendre &agrave; Cachi un Moto</a><p>
<li><a href="pmcar.html">Ph'lip wants to buy a car</a><p>
<li><a href="petrole1916.html">Caouain et la p&eacute;trole</a><p>
<li><a href="moto.html">Des courses &eacute;d moto</a><p>
<li><a href="gdfvitesse.html">I' faut molli d'vitesse!</a><p>
<li><a href="aviateurs.html">Les Aviateurs</a><p>
<li><a href="hydroplanes.html">How the Pains Saw the Hydroplanes!</a><p>
<li><a href="loop.html">"Looper the loop"</a><p>
<li><a href="aeroport.html">Eun' a&euml;roport &agrave; La R&ocirc;cque</a><p>
<li><a href="machinnesvolantes.html">Ches Mangnifiques Gens auve lus Machinnes Volantes!</a><p>
<li><a href="aeroport1965.html">L'A&eacute;roport en 1965</a><p>
<li><a href="lettrejerriaise12.html">La Lettre J&egrave;rriaise</a><p>
<li><a href="gdfavion.html">En Avion!</a><p>
<li><a href="pmbeetle.html">Merrienne Takes the Beetle in Hand</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

