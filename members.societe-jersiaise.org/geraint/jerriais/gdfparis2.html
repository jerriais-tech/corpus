<HTML>

<!-- Mirrored from members.societe-jersiaise.org/geraint/jerriais/gdfparis2.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
<HEAD>
<TITLE>Paris</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Paris</h2></font></center><p>

<i><font size="1">Trenton, Michigan, U.S.A.<br/>
L&eacute; 30 d'octobre, 1965<br/></font></i>
<br/>
Moussieu l'R&eacute;dacteu,<br/>
<br/>
Quandis qu&eacute; j'tais &agrave; Paris, j'pensis qu&eacute; j'd&eacute;v'thais aller vaie l'abbaye d'St. Denis o&ugrave;-est qu'les rouais d'France du temps pass&eacute; sont au r'pos &ecirc;t&egrave;rnel. Ch't abbaye-l&agrave; est la Westminster Abbey d'France, et nou n'peut pon r&ecirc;ellement dithe qu&eacute; nou-s a veu les monuments historiques du pays si nou n'la pon v&icirc;sit&eacute;e. Situ&eacute;e dans la ville d&eacute; St. Denis, just&eacute;ment au nord d&eacute; Paris, l'abbaye est eune belle &eacute;glyise. Ou' fut fond&eacute;e en l'ann&eacute;e 626 par Dagobert le preunmyi, rouai d'Austrasie (rouoyaume dans l'est d'La Gaule Franque, dont Metz 'tait la capital) en 622 et des Francs en 628. Sans doute, comme dans toutes les vielles &eacute;glyises, y'a ieu un tas d'changements d'dans d&eacute;pis qu'ou' fut c'mmenchie, et oulle a 't&eacute; agrandie deux-s'trais fais par les diff&eacute;thents rouais d'France. Il' y pranaient grand &icirc;nt&eacute;th&ecirc;t, sachant qu'ou' s'sait en f&icirc;n d'compte lus dreine d&eacute;meuthe.<br/>
<br/>
Y'avait a bein pr&egrave;s eune ch&icirc;nquantaine d&eacute; tombes d&eacute;dans, mais dans l'temps d'la r&eacute;volution les r&eacute;volutionnaithes ouvr&icirc;drent touos les caveaux et ramass&icirc;drent l's os tch'i' trouvaient d'dans, et l's envy&icirc;drent dans eune fosse commune. La fosse fut rouv&egrave;rte pus tard et l's os transf&eacute;th&eacute;s acouo eune fais - chutte fais dans eune grande s&eacute;pultuthe cre&ucirc;s&eacute;e dans la crypte d'l'abbaye. En d'vant d'la s&eacute;pultuthe, eune grande ardouaise montre les noms d&eacute; touos les rouais d&eacute;pis Dagobert preunmyi tch'ont lus os d'dans.<br/>
<br/>
Dans eune aut' partie d'la crypte, y'a eune mani&egrave;the d&eacute; chapelle tch'est tr&eacute;jous freunm&eacute;e &agrave; cli&eacute;, mais par eune petite f&eacute;n&ecirc;tre tch'est gard&eacute;e ouv&egrave;rte nou vait les c&ocirc;ffres des trais filles &agrave; iun des Louis, et l'chein d'Louis seize et d'sa reine Marie Antoinette. quand ches deux-l&agrave; e&ucirc;drent la t&ecirc;te cop&eacute;e par ordre d'la Convention des R&eacute;volutionnaithes en 1793, i' f&ucirc;drent ent&egrave;rr&eacute;s d'tchique bord &agrave; Paris, mais i' f&ucirc;drent d's'ent&egrave;rr&eacute;s pus tard et m&icirc;ns dans des bieaux c&ocirc;ffres et port&eacute;s dans la crypte d'l'abbaye, o&ugrave;-est qu'nou les vait aujour-d'aniet. Quand nou vait ches c&ocirc;ffres-l&agrave; nou n'peut s&eacute;non penser &egrave;s m&icirc;ns&egrave;thes du pouorre Louis et d'<a href="marieantoinette.html">Marie Antoinette</a>, tchi pass&icirc;drent lus dreins jours en prison en attendant pour la dguillotine, des m&icirc;ns&egrave;thes tchi f&ucirc;drent d'autant pus p&egrave;nibl'yes sachant tch'i' laissaient lus janne fis d'huit ans entre les mains des r&eacute;volutionnaithes et en prison &eacute;tout. Il y mouothit deux ans pus tard. Il avait 't&eacute; procli&acirc;m&eacute; Rouai souos l'nom d'Louis dgiex-sept par les pr&icirc;nces &eacute;migr&eacute;s quand san p'p&egrave;e eut la t&ecirc;te cop&eacute;e, mais i' n'sortit janmais d'pr&icirc;son. C&egrave;rtains pr&eacute;tendaient tch'il en avait &ecirc;capp&eacute; et qu'eun aut' mousse l'avait rempliaichi, mais i' n'ont janmais peut d&ecirc;couvri la v&eacute;thit&eacute; et il est tout probabl'ye tch'il y mouothit d'sa belle mort.<br/>
<br/>
Les grands hommes d'&ecirc;tat en France n'ont janmais 't&eacute; ent&egrave;rr&eacute;s dans l'Abbaye d'St. Denis, comme en est l'cas d's illustres Angliais dans l'abbaye d'Westminster. I' r'posent dans l'Panth&eacute;on, c&eacute;lebre monument d'Paris, b&acirc;ti sus l'haut d'l'ancienne montangne d&eacute; Ste. Genevi&egrave;ve dans l&eacute; style n&eacute;o-grec. L&eacute; haut d'la coupole est &agrave; pus d'deux chents pids d'hauteu. L&eacute; b&acirc;tisse t'ait d'abord suppos&eacute; d'&ecirc;t' eune &eacute;glyise, mais la R&eacute;volution en f&icirc;t un templ'ye destin&eacute; &agrave; r'ch&eacute;ver les restes mortels des grosses t&ecirc;tes du pays, et l&icirc; donnit l'nom d&eacute; Panth&eacute;on. I' fut quand-m&ecirc;me fait s&egrave;rvi comme &eacute;glyise souos la Restauration pus tard, mais la tra&icirc;sieme R&eacute;publique d&eacute;cidit en f&icirc;n d'compte d'en faithe un vraie Panth&eacute;on, et les restes d&eacute; Victor Hugo f&ucirc;drent m&icirc;ns dans la crypte en 1885, et les chendres d&eacute; Lazare Carnot, d&eacute; La Tout d'Auvergne, d&eacute; Marceau, d&eacute; Baudin et d&eacute; Sadi Carnot y f&ucirc;drent transport&eacute;es &eacute;tout.<br/>
<br/>
I' n'ya pon d'doute qu&eacute; Paris est eune belle ville. Quand nou vait les belles avenues tchi m&egrave;nes &agrave; l'Etoile (Arc de Triomphe ordonn&eacute; par Napol&eacute;on en 1806 pour c&eacute;l&eacute;brer ses victouaithes). Auve toutes les ma&icirc;sons des deux c&ocirc;t&eacute;s d'la m&ecirc;me hauteu, et les bieaux gard&icirc;ns et les bieaux bouais qu'nou trouve ich&icirc;n et l&agrave;, nou n'peut pon s'emp&ecirc;chi d&eacute; l's admither. D&eacute; Monmartre, d&eacute;but sus les d'gr&eacute;s d'La Basilique du Sacr&eacute; Co&euml;ur, nou vait eune sup&egrave;rbe &ecirc;tendue d'Paris. Les p'tites &ecirc;traites rues d'Montmartre sont hardi &icirc;nt&eacute;r&ecirc;ssantes, et vouos rappellent les vi&egrave;rs temps.<br/>
<br/>
Dans la Basilique m&ecirc;me, div&egrave;rs&eacute;ment belle ouaithe qu'oulle est mod&egrave;rne (sa construction fut c'mmenchie en 1873), i' patha&icirc;t y'aver tr&eacute;jous eune foule d&eacute; monde. Quand j'y &eacute;tais un D&icirc;nmanche &agrave; un s&egrave;rvice et tch'i' f&icirc;drent la collecte, les collecteurs d'aum&ocirc;nes ram&acirc;ssaient les sou &agrave; la pann'l&eacute;e! Quand j'viyais tant d'monde &agrave; l'&eacute;glyise et tant d'sou par les c'm&icirc;ns, j'pensais &agrave; la congr&eacute;gation &agrave; <a href="gdfstgeorges.html">St. George</a> a <a href="st_ouen.html">St. Ou&euml;n</a> tch'a tant d'peine &agrave; collecter assez d'h&egrave;rp&icirc;ns pouor payer les frais annuels d&eacute; l'&eacute;glyise et en ram&acirc;sser assez d'extra pour b&acirc;ti eune salle de r&ecirc;cr&eacute;ation pour les jannes du va&icirc;th&icirc;nn&eacute; quand la &quot;hutte&quot; dans la c&acirc;rre du clios d'l'aut' c&ocirc;t&eacute; d'la route n&eacute; vaudra pus la peine d&eacute; r'graie. Les Seurveillants Percy L'Masuthi et Harold Vibert es'saient-i' contents s'i' pouvaient aver la collecte d'un seul D&icirc;nmanche mat&icirc;n d'la Basilique du sacr&eacute; Co&euml;ur, pour l'usage d&eacute; St. George!<br/>
<br/>
<a href="lefeuvre.html">George d'La Forge</a><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfparis.html">Paris</a><p>
<li><a href="gdfparis1948.html">Les D'vis du Bouan'homme George</a><p>
<li><a href="brambiloparis.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis3.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis4.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis5.html">Bram Bilo &agrave; l'Exposition &agrave; Paris en 1889</a><p>
<li><a href="brambilo1889.html">Eune Lettre d&eacute; Bram Bilo</a><p>
<li><a href="napoleon.html">Napol&eacute;on</a><p>
<li><a href="france.html">Tchiq' jours a viagi en France</a><p>
<li><a href="gdfangouleme1.html">Angoul&ecirc;me</a><p>
<li><a href="gdfangouleme2.html">Angoul&ecirc;me</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfparis2.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
</HTML>

