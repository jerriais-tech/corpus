<HTML>

<!-- Mirrored from members.societe-jersiaise.org/geraint/jerriais/lettrejerriaisecl10.html by HTTrack Website Copier/3.x [XR&CO'2014], Tue, 15 Jul 2025 13:58:09 GMT -->
<HEAD>
<TITLE>Lettre Jerriaise Dinmanche le 5 d'Aout 2001</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lettre Jerriaise Dinmanche le 5 d'Aout 2001</h2></font></center><p>


J'vos offre les apologies a matin de ma bouonne_femme Veronica tchi d'vait vos addr&eacute;chi. Ou n'est pas dans ses cannettes, et d'm&ecirc;me ch&eacute;s me Clifford Laisney tchi vos souhaite le bouon_jour en vos presentons d'm&eacute;s pens&eacute;es et opinions en g&eacute;neral. <br/>
<br/>
Premi&egrave;thement, j'ai une announce pour tuous les Membres de L'Assembli&eacute;e d'Jerriais tchi d'eve faithe la travers&eacute;e a St. Malo Samedi tchi vint le 11 d'Aout. Vos pliait_ti assembl&eacute; a la cauchie de d&eacute;part a huit heuthes et un quart le matin, et n'oubliez pas v&ocirc;t passe-port.<br/>
<br/>
Ne v'la presque deux tchi&egrave;rs de l'ann&eacute;e pass&eacute;e, ch'est la saison d'vacances. Les mousses sonts tchitt&eacute;s d'l'&eacute;cole pour lus vacances d'&eacute;t&eacute;, hardi d'gens sont en prepathation d'arrangi lus tchinze jours dans un climat pus exotique, et m&ecirc;me nos Membres d'Etats sont en recess en orde de r'chergi lus pens&eacute;es en prepathation pour l'ann&eacute;e tchi vint.<br/>
<br/>
Sus l'sujet d'vacances, j'sis seux qu'ou s'etes d'accord que j'n'avons pas le nombre de touristes dans l'ile que j'avions dans l's'ann&eacute;es 1970-1990. J'viyons pas l'traffique sus les routes causer par les vet&ucirc;thes de touristes. Oui, le Tourisme a souffert une d&eacute;cadence enorme, causer principallement par le cou&ocirc;tage du viage d'entr&eacute;e dans l'ile, et le cou&ocirc;tage de toup essentiel un coup arriv&eacute;. La travers&eacute;e par air es iles de la Mediteran&eacute;e est d'avantage a la pochette, et l'temps est pus ou mains garanti. M&ecirc;me la travers&eacute;e a l'Amerique et l'Canada est gentiment competitif. Dans mon jeune temps une visite a Sercq ou d'G&egrave;rnesy etait toup a fait une experience, mais aniet les gens onts d'differents intentions. Viagi l'globe est dev'nu une avent&ucirc;the accept&eacute; comme un privilege d'expl&ocirc;rer, n&eacute;cessaithe pour gens d'toutes classes.<br/>
<br/>
Ch'est p'tre une bouonne chose que les gens n'visite pas l'ile comme dans l'temps pass&eacute;. A la manniethe et vitesse que l's'hotels et pliaiches de louogement freunmes, en orde de converti lus premises en apartments, i'n setha pas longtemps d'vant qu'el Tourisme ne pourra pus acc'moder les visiteurs a l'ile. D&eacute;ja j'viyons que l'ile n'est pus attractif es jeunes, la grand majorit&eacute; d'touristes sonts d'une certaine age.<br/>
<br/>
Tandis que j'sis dans une humeur gr&eacute;mulante, j'en peut selon commenter sus la condition des routes. Janmais j'me r'appelle d'avait veu la condition d'routes que j'avons aujourd'aniet. Y'a tchique ann&eacute;es ch'tait un pliaisi que nou prennait l'm&ocirc;to le dinmanche arlev&eacute;e pour faithe une tour'n&eacute;e d'l'ile. Achteu quand nou traverse sus les routes nous est confronter a toutes les carres auve des ve&ucirc;es inditchons que la route est en r'pathe, la compagnie a ieau ou l'&eacute;l&eacute;ctricit&eacute; sont a pliaichi des tuilleaus ou cablyes. Oui, nou s'est boul'v&eacute;rs&eacute; d'un cot&eacute; et d'l'autre, ch'n'est certainement pas un pliaisi d'viaigi au moins n&eacute;cessaithe. Quand a condithe dans la ville, chaque fais que'ji vais, les directions d'viagi change, et quand es dreins changements dans la contr&eacute;e d'la Parade, j'crai qu'les autorit&eacute;s onts r&eacute;uissi la premier ronde de freunmer la ville au motoriste.<br/>
<br/>
Avous prins d'avis le nombre de boutiques et d'commerces tch'onts freunmer dreinment. Tout ch'lla est l'res&ucirc;ltat des couotages des louages, r&eacute;tranchement d'traffique et manque de transport publique. Oui, Jerri est dev'nu une pliaiche de progr&eacute;s en r'tchulons. Y'en v'la assez d'ma pliand'rie et gronn'thie pour a matin.<br/>
<br/>
Achteu tchiquechose pus aimablye pour vos mettre en bounne humeur pour fachi la s'm'naine. Hier, etant le 4 d'Aout comme ou s'avaits tous bein, etait la c&eacute;lebration du jour de naissance de la Reine Methe. Une danme r&eacute;spect&eacute;e par son peuplye. Je li souhaittons jouaie et bouonne sant&eacute; dans l'temps a l'av'nin. Mais ch'tait pas seulement la reine tchi 'tait en f&ecirc;te hier. Une danme tch'a contribuer ses efforts sans cesse a l'Assembli&eacute;e d'Jerriais et d'autres Societ&eacute;s 'tait etout a celebrer un jour de naissance d'importance.<br/>
<br/>
A matin, j'envions nos f&eacute;licitations et meilleurs souhaits a Joyce Gilbert. Puis_que tu continue a t'r&eacute;jouithe de bouonne sant&eacute; et d'jouaie entouon&eacute;e par ta fanmillye, pour bein d's ann&eacute;es a v&acute;nin.<br/>
<br/>
I'm reste que d'vos souhaiter a tous une bouonne semaine remplyie d'pliaisi et d'bouonne sant&eacute;. I faut &eacute;spether que comme d'habitude le sol&eacute; erlitha aprement Jeudi pour la Bataille de Flieurs, et sustout sus tous tch'onts donner d'lus temps en effort du succ&eacute;ss du jour. <br/>
<br/>
A LA PRECHAINE <br/>
<i>Clifford Laisney</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="lettrejerriaisecl1.html">Lettre J&egrave;rriaise - Clifford Laisney</a><p>
<li><a href="lettrejerriaisecl2.html">Lettre J&egrave;rriaise - Clifford Laisney</a><p>
<li><a href="lettrejerriaisecl3.html">Lettre J&egrave;rriaise - Clifford Laisney</a><p>
<li><a href="lettrejerriaisecl4.html">Lettre J&egrave;rriaise - Clifford Laisney</a><p>
<li><a href="lettrejerriaisecl5.html">Lettre J&egrave;rriaise - Clifford Laisney</a><p>
<li><a href="lettrejerriaisecl6.html">Lettre J&egrave;rriaise - Clifford Laisney</a><p>
<li><a href="lettrejerriaisecl7.html">Lettre J&egrave;rriaise - Clifford Laisney</a><p>
<li><a href="lettrejerriaisecl8.html">Lettre J&egrave;rriaise - Clifford Laisney</a><p>
<li><a href="lettrejerriaisecl9.html">Lettre J&egrave;rriaise - Clifford Laisney</a><p>

<li><a href="lettrejerriaisecl11.html">Lettre J&egrave;rriaise - Clifford Laisney</a><p>
<li><a href="lettrejerriaisecl12.html">Lettre J&egrave;rriaise - Clifford Laisney</a><p>
<li><a href="lettrejerriaisecl13.html">Lettre J&egrave;rriaise - Clifford Laisney</a><p>
<li><a href="lettrejerriaisecl14.html">Lettre J&egrave;rriaise - Clifford Laisney</a><p>
<li><a href="lettrejerriaisecl15.html">Lettre J&egrave;rriaise - Clifford Laisney</a><p>
<li><a href="lettrejerriaisecl16.html">Lettre J&egrave;rriaise - Clifford Laisney</a><p>
<li><a href="lettrejerriaisecl17.html">Lettre J&egrave;rriaise - Clifford Laisney</a><p>
<li><a href="lettrejerriaisecl18.html">Lettre J&egrave;rriaise - Clifford Laisney</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/lettrejerriaisecl10.html by HTTrack Website Copier/3.x [XR&CO'2014], Tue, 15 Jul 2025 13:58:09 GMT -->
</HTML>

