<HTML>

<!-- Mirrored from members.societe-jersiaise.org/geraint/jerriais/memouaithes3.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>M&eacute;mouaithes d'aut'fais - d&eacute; man vi&egrave;r J&egrave;rri </TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>M&eacute;mouaithes d'aut'fais - d&eacute; man vi&egrave;r J&egrave;rri </h2></font></center><p>
<br/>
O&ugrave;'est tch'est l'vi&egrave;r temps p&acirc;ss&eacute;? Nouot' h&eacute;thitage, du point d'veue d'langue, cou&ocirc;teunmes et vie J&egrave;rriaises, s'en va dispatha&icirc;tre &agrave; ch't heu hardi vite; pus raide qu&eacute; nou n'pense, et bein pus compli&egrave;tement qu'en <a href="nouormandie.html">Nouormandie</a>. Rein n'r&eacute;siste d'autre &agrave; la &quot;culture Anglia&icirc;che. Et, souvent, tchi &quot;culture! V&eacute;the, n&eacute; v'l&agrave; comme tchi qu' l&eacute; vi&egrave;r J&egrave;rri s'en va - l&eacute; vi&egrave;r J&egrave;rri tchi m'est, &agrave; m&eacute;, chein tch'&eacute;tait la Nouormandie pouor l&eacute; fanmeux Louis Beuve. J'avons t&icirc;nt bouon, nous dans l's <a href="iles.html">&Icirc;les</a>, of&ucirc;che mus qu'en Nouormandie tch'a ieu &agrave; subithe p'tit &agrave; p'tit mais d'pus en pus &eacute;tout les cons&eacute;quenches d'eune aut' &quot;culture&quot; - la cheinne des Fran&ccedil;ais. <p/>
Par moments n&eacute; v'lo tchiques ann&eacute;es, j'ai pens&eacute; tch'i' n'y'a qu' m&eacute;, mou&ocirc;n Doue, tchi tcheindra bouon jusqu'au but. J'peux dithe qu&eacute; nou-s-a pouortant des partisans, des &quot;sympathiques &quot;, pouor faithe s&egrave;rvi l'mot Fran&ccedil;ais. Mais, ouaithe qu&eacute; ches'-chin vaient, comme tchi pou&ocirc;rrait dithe, tout s'n aller en avalrague et tch'il' en aient grand d&ecirc;piet, i' n'ch&egrave;rchent dg&eacute;the &agrave; faithe grand'chose solidement contre tout chenna. Et ch'est en tchi, don, j&eacute; m'la&icirc;sse cou&ocirc;rre tchiquefais d'm&ecirc;me &agrave; m'lamenter. Pouortchi pas, ah &ccedil;a? Qu&eacute; ch'est tr&eacute;butchant, n'est-che pon, d&eacute; vaie la manni&eacute;the d&eacute; vivre J&egrave;rriaise et toutes les traditions d&eacute; nouos vielles gens s'n aller &agrave; tout janmais. Tout ch' qu&eacute; nou-s-a chi&eacute;thi aut'fais, et si longtemps, dispatha&icirc;tre &agrave; grands pas, Et ch'la sans doute, &agrave; cause d&eacute; l'influence &eacute;trangi&eacute;the tch'a 't&eacute; &agrave; s'infiltrer parmi la race J&egrave;rriaise d&eacute;pis longtemps, mais ches dreines ann&eacute;es tant et si bein qu&eacute; v'l&agrave; tch'a enga&ucirc;m&eacute; &agrave; bein pr&egrave;s toutes les bouonnes choses tchi nouos appartenaient, &agrave; nous. Mais, i' faut avouer, dgia, qu&eacute; l&eacute; J&egrave;rriais li-m&ecirc;me a ieu &eacute;tout hardi &agrave; y faithe. D&eacute;pis pus d'ch&icirc;nquante ans, par exempl'ye, il a a&icirc;dgi &agrave; abafouer sa vielle langue. Non est; ch'est la femme, s&acirc;presti, tch'i' faut sustout atch&ucirc;ther! Ch'est lyi tch'a gard&eacute; nouot' bou&ocirc;n vi&egrave;r d&eacute;vis aut'fais en l'apprannant &egrave;s avi&egrave;rs. Mais ch'est pard&icirc;ngue vrai &eacute;tout qu' ch'est lyi n&eacute; v'lo d&ecirc;j&agrave; bein d's ann&eacute;es tch'a a&icirc;dgi d&ucirc; &agrave; l'la&icirc;ssi cou&ocirc;rre. Par eune esp&ecirc;ce d'ordgi, et eune manni&eacute;the d&eacute; honte &eacute;tout, qu&eacute; l's avi&egrave;rs ont happ&eacute; d'ssus ieux-m&ecirc;mes. Et ch't h&eacute;thitage Nouormand, h&eacute;thitage pr&eacute;cieux, est d&eacute;v'nu m&ecirc;connu des gar&ccedil;ons et fil'yes, mais des fil'yes l&eacute; pus, n&eacute; v'lo bein d's ann&eacute;es. Et d'pis la dreine dg&egrave;rre, acouo pi&eacute;the. Les jannes lus fichent d&eacute; lus vielle langue mat&egrave;rnelle, <p/>
H&eacute;, o&ugrave;'est tch'est l'temps quand nou pouvait finni eune s&eacute;th&eacute;e (un conc&egrave;rt, comme nou dithait) atout ches deux'trais mots? &quot;Bouonnes gens, nouot' conc&egrave;rt est finni; vouos y'&ecirc;tes-ous plieus? J'esp&eacute;thons qu'oui! N'y'a rein it&eacute; pouor eune s&eacute;th&eacute;e - eun conc&egrave;rt en bou&ocirc;n vi&egrave;r J&egrave;rriais!&quot;. V&eacute;the, qu&eacute; nou viyait les salles p&acirc;roua&icirc;ssiales remplyies &agrave; d&ecirc;border, dans ches temps-l&agrave;! J'nouos en rappelons si bein, car j'en avons arrangi nous-m&ecirc;me pus d'eune fais, d&eacute; ches s&eacute;th&eacute;es, <p/>
Mais ch' n'est pon seulement entouor chenna qu&eacute; nou peut r'gretter les temps d'antan. Quand nou dit, y'a trente ou quarante ans... Qu&eacute; l'monde dans tchi j'vivons d'nouos jours est don bein diff&eacute;thent! Ouaithe qu&eacute;, parfais, v'l&agrave; tchi nouos sembl'ye tout pr&egrave;s, tout chein qu' j'avons connu et veu jadis - comme si ch&eacute; n'tait qu' n'y'a qu' tchiques mais ou tchiques s&eacute;maines... J'm'&egrave;rsouveins - v&eacute;the, j'm'&egrave;rsouveins . . . Ch'est d'la &quot;nostalgie", bein seux, comme nou dit en Fran&ccedil;ais, d&eacute; vouler r'vaie ou m&ecirc;me d&eacute; ch&egrave;rchi &agrave; penser &agrave; toutes ches choses-l&agrave; tch'ont dispathu. Mais tchi'est tchi peut sinon rav&ecirc;tchi d&eacute; ches m&eacute;mouaithes eune fais l'temps, quand nou vait chein tchi s'p&acirc;sse au jour d'aniet? <p/>
Viyons, en preunmyi lieu, la bouonne nou&ocirc;rrituthe tch'&eacute;tait si bein connue et si agriabl'ye. Pensons au bou&ocirc;n <a href="pain_jerriais.html">pain</a> fou&ocirc;ngn&eacute; ch&acirc;que <a href="vendredi_jour.html">vendr&eacute;di</a>; et comme tchi qu' l&eacute; s&eacute; d&eacute; chu jour-l&agrave; nou-s-avait des <a href="gaches_fouee.html">g&acirc;ches &agrave; fou&eacute;e</a> toutes ca&ucirc;des. Et pis, des <a href="gdfpaisaufou.html">pais au fou</a> atout un piot, of&ucirc;che un grand p&acirc;t&eacute; d'pommes (qu&eacute; ma m'm&egrave;e fa&icirc;thait comme p&egrave;rsonne n'en a fait devant ni d'pis) - tout ch'la au grand fou du bou&ocirc;n vi&egrave;r temps p&acirc;ss&eacute;. Et j'&egrave;rvai acouo Missis Alexandre, n&eacute;e Vib&egrave;rt, la femme d&eacute; journ&eacute;e, &agrave; p&ecirc;tri la p&acirc;te dans l'tro. Chu tro &agrave; p&ecirc;tri tchi fut, ch'est qu&acirc;si seux, l&eacute; drein en usage dans l'&Icirc;le, et tch'est &agrave; ch't heu au Mus&eacute;e d'La Soci&ecirc;t&eacute; J&egrave;rriaise. <p/>
Et o&ugrave;'est tch'est l'<a href="nierbeurre9.html">ni&egrave;r beurre</a>, et la mouothue secque, r&ocirc;tie, pouor l&eacute; r'pas du s&eacute; en hiv&eacute;? Et l'capelain, tchi nouos v'nait d'T&egrave;rre-Neuve? Comme nou sentait tout ch'la sus la f&icirc;n d'l'arl&eacute;v&eacute;e, quand nou r'v&eacute;nait d'l'&ecirc;cole! Ah, tchi bouonne odeu! Et l'odeu d'la fou&ocirc;ngn&ecirc;thie, l'odeu des <a href="mervelles.html">m&egrave;rvelles</a> quand nouot' m&eacute;m&egrave;e en fa&icirc;thait... Et pis, les <a href="bourdelots.html">bourd&eacute;lots</a>, d'la <a href="galvrai.html">galette &agrave; vrai</a>, des <a href="fliottes.html">fliottes</a> l&eacute; <a href="vendredisaint.html">Vendr&eacute;di Saint</a>, et tant d'aut's choses. D'la <a href="soupandg.html">soupe d'andgulle</a>, des <a href="bainis2.html">ba&icirc;nis</a>, des pommes au fou, d'la suidiche bouoillie - tout d'tchi si raide bouon qu&eacute; v'l&agrave; tchi vouos en fait v'n&icirc;n l'ieau &agrave; la bouoche rein qu' d'y penser. H&eacute;, ch'est si triste d&eacute; vaie tout ch'la qu&acirc;si p&egrave;rdu d'veue et d'go&ucirc;t. Mais ch'est quand m&ecirc;me si plia&icirc;sant d'y r'penser, &agrave; toute chutte bouonne mangeaille d'un temps fut tch'avait si bou&ocirc;n r'lais et qu' nou-s-aimait tant. Pouor d&eacute; nous, j'avons acouo la chance. Car ma femme, &eacute;tant raide bouonne tchu&icirc;thinni&eacute;the, nouos fait acouo touos ches fricots d&eacute; temps &agrave; autre siez nous, he&ucirc;theusement. A ch't heu, m&ecirc;me la feunm&eacute;e des cheunm'n&eacute;es n'est pus l&agrave;. Nou n'vait qu&acirc;si pon d'autre, par un mat&icirc;n calme au mais d'novembre, chutte feunm&eacute;e si famili&eacute;the monter draite en haut. Les grais d'&agrave; ch't heu ont changi tout ch'la. <p/>
Tout ch'la, don, ch'est d'un vi&egrave;r J&egrave;rri tch'est hors, mais j'en sis iun d'ches'-l&agrave; tchi r'fusent d'en la&icirc;ssi cou&ocirc;rre les m&eacute;mouaithes, et j'&egrave;rd&eacute;meuthe souvent dans chu p&acirc;ss&eacute;. Mais, n&eacute; l'fa&icirc;thons-je pon tous un mio? <p/>
Eh bein, n&eacute; v'ch&icirc;n toute eune s&eacute;thie d'm&eacute;mouaithes tchi m'&egrave;rveinnent. Les vi&egrave;rs cantiques Fran&ccedil;ais, &agrave; la p'tite <a href="gdfstgeorges.html">&eacute;glyise d&eacute; St. George</a> quand nou 'tait jannes et &agrave; la chapelle Wesleyenne &agrave; <a href="st_ouen.html">St. Ou</a>. Car, &eacute;tant St. Ouonnais d'vielle r&eacute;chinne, ch'est p&ucirc;t&ocirc;t d'tchi entouor chu coin-ch&icirc;n d'l'&Icirc;le qu&eacute; j&eacute; m'rappelle si bein. J&eacute; ouai acouo &quot;Sonnez la trompette en Sion&quot;, &quot;Fr&egrave;res, marchons&quot;, &quot;Du rocher de Jacob&quot; et touos l's autres si bein connus. Et j 'vai l's anciens fid&egrave;les d&eacute; chu temps-l&agrave;, des gens atout d'bouons vi&egrave;rs noms J&egrave;rrials comme Malzard, L&eacute; Bro, P&egrave;rr&eacute;e, du Feu, S'lous, Va&ucirc;tchi et Syvret. J'appr&icirc;nmes nouot' catic&ecirc;me, en Fran&ccedil;ais comme d&eacute; raison, &agrave; l'&ecirc;cole du d&icirc;nmanche &agrave; l'&eacute;gly&icirc;the souos un p'tit bouonhomme du nom d&eacute; Mess La&iuml;esse Ma&ucirc;gi (Elias Manger), bou&ocirc;n vi&egrave;r corps tout doux. J&eacute; crains qu&eacute; nouot' condite env&egrave;rs li n'&eacute;tait pon tr&eacute;jous des pus exempliaithes. Et j'&egrave;rvai Mess L&eacute; Cornu, Tanminne (Thomas Le Cornu), &agrave; s'n orgue au s&egrave;rvice, Miss M&ecirc;rrienne L&eacute; Boutilyi (Mary Ann Le Boutillier), Madanme H&acirc;cou (n&eacute;e Bauche), Mess Jean du Hieaume et d'autres, et pis &agrave; la chapelle au s&eacute; Mess Malzard &agrave; la gauche et Mess Ph'lippe Syvret dans les bancs d'dri&eacute;the, chu drein-ch&icirc;n chantant comme un bourdon dans eune canne, et l'bouonhomme Ph'lippe d&eacute; la P&egrave;rrelle, un vi&egrave;r cou&ocirc;th&icirc;n &agrave; nous, atout sa grise barbe - braves gens d'un temps fut vivant paisibli&eacute;ment et dans un &acirc;ge pus content qu'&agrave; ch't heu, et tous atout l'id&eacute;e d'&ecirc;tre &agrave; faithe lus d'ver. <p/>
Qu&eacute; nou-s-en vait si p'tit, d&eacute; nouos jours, tchi pathaissent si contents, tchi mouontrent tant d&eacute; d&icirc;ngnit&eacute; et &agrave; tchi nou mouontre s&eacute;-m&ecirc;me l&eacute; respect qu&eacute; nou fa&icirc;thait aut'fais. J'&egrave;rvai ma grand'tante, L&eacute; Feuvre, tch'&eacute;tait d&eacute;v'nue veuve bein janne. Duthe au travas, d&eacute;vote &agrave; san lieu d'tchulte, louoyale et plieine d&eacute; couothage. Ch'tait lyi, tout criabl'ye, tchi fut la pus grande &icirc;nfluence, aupr&egrave;s nouot' m&eacute;the, &agrave; a&icirc;dgi &agrave; former ma vie dans man janne temps, et don hardi responsabl'ye d&eacute; ma condite &ecirc;ventuelle. Oulle 'tait calvinniste, si' y'en avait ieune, mais sans l'saver r&eacute;ellement. Et acouothe au jour d'aniet, comme tant d'aut's vrais J&egrave;rriais, j'en ai eune bouonne couoche m&eacute;-m&ecirc;me. S'n &ecirc;pitafl'ye, &agrave; nouot' vielle tante, qu&eacute; j'fis &icirc;nscrithe sus san tomb&eacute;, est: &quot;J'ai combattu le bon combat, j'ai achev&eacute; ma course, j'ai gard&eacute; la foi &quot;. En p&acirc;lant d'tchulte et d&eacute; r'ligion, nou-s-a connu si bein &eacute;tout des vi&egrave;rs saints tels qu&eacute; l'R&eacute;v&eacute;rend Jean P&eacute;pin, Recteu d'St. Ou, et l'R&eacute;v&eacute;rend Paul Bichery, tchi prannait la tcha&icirc;the &agrave; <a href="gdfstgeorges.html">St. George</a> aut'fais. Chu bou&ocirc;n vi&egrave;r pr&ecirc;tre Anglyican 'tait un grand haut maigre, siex pids trais pouces en ha&ucirc;teu, ou m&ecirc;me pus qu' chenna, l&icirc;ngard et ad&ocirc;ssi, hardi aim&eacute; d&eacute; tout l'monde et tr&eacute;jous l'beinv'nu sus autchun pas d'us ou l'tou d'eune tabl'ye pouor un repas, ou m&ecirc;me dans un liet pouor la niet, n'importe tch'i' f&ucirc;sse innattendu. A l'&icirc;mproviste ou pon, ch'tait patheil pouor li. J&eacute; l'vai acouo, haut mont&eacute; dans la tcha&icirc;the &agrave; l'&eacute;gly&icirc;the, &egrave;rgardant par-dessus ses vielles leunettes us&eacute;es sa congr&eacute;g&acirc;tion du mat&icirc;n, et c'menchi san s&egrave;rmon &quot;Mes tr&egrave;s chers fr&egrave;res... &quot; Qu&eacute; j'aimions bein quand ch'tait li, nous, avi&egrave;rs, car ses s&egrave;rmons n&eacute; duthaient dg&eacute;the qu&eacute; trais ou quat' minnutes! Et j'l'&egrave;rvai &eacute;tout par les c'm&icirc;ns dans ses habits d'&ecirc;pe&ucirc;thas, comme nou pou&ocirc;rrait dithe, car il 'tait si pou&ocirc;rrement habilyi. Mais il 'tait he&ucirc;theux d'san sort, comme ch'la, car il &eacute;thait donn&eacute; tout ch' tch'il avait. Il 'tait l'exempl'ye d'la courtouaisie, trantchile et doux et bouon comme l&eacute; bou&ocirc;n pain. D&eacute;vrai, nou s'rappelle d&eacute; li comme &eacute;tant un vi&egrave;r saint. <p/>
Bein d'aut's souv'n&icirc;ns nouos veinnent &agrave; l'id&eacute;e, c&egrave;rtainement. Nou r'vait &eacute;tout Ma&icirc;t Pi&egrave;rre Carr&eacute;, l&eacute; prieux d'ent&eacute;rrements, la bouonnefemme M&eacute;lie L'Bro tchi marchait ch&icirc;nq milles &agrave; v'n&icirc;n siez nous &agrave; l'&acirc;ge d&eacute; n&eacute;nante ans, l&eacute; bouonhomme Nico L'Maistre sus san trais-reues - un vi&egrave;r paysan tchi n'tait pon consid&eacute;th&eacute; d'grand' cons&eacute;quenche, ch't&icirc;-l&agrave;, par ses concitoyens mais tchi conna&icirc;ssait tant d'tchi entouor la Natuthe, les crianches d&eacute; jadis et un tas d&eacute; p'tites choses tchi s'oubliaient d&eacute; pus en pus mais tchi valaient la peine d'&egrave;rtchilyi - et . . tant d'aut's bouons vi&egrave;rs. Nou s'&egrave;rsouveint d'la fanme&ucirc;the &quot;F&ecirc;te d&eacute; V&icirc;nchelez &quot;, aupr&egrave;s la preunmi&eacute; dg&egrave;rre, touos l's ans pouor tchiques ann&eacute;es. Et nou r'vait les dgiex mille lampions p&eacute;tillant l's&eacute; partout dans l's alentours du Mangni d'Bas. J&eacute; m'rappelle d'aller, en &ecirc;t&eacute;, sus l'haut du C&acirc;t&eacute; (L'C&acirc;t&eacute; d'L&eacute;), et sus La B&acirc;sse L&icirc;ngne pouor mangi en pliein air, en pique-nique. J&eacute; m'rappelle d'aller en ville dans l'qu&egrave;rre, au trot du jva, auve nouos gens. Et, qu&eacute; ch'tait f&ecirc;te d&eacute; vaie dans La Vall&eacute;e (d'<a href="st_pierre.html">St. Pi&egrave;rre</a>) les p'tites bouonnefemmes l&agrave;-haut dans les c&ocirc;tis - des estatues &ecirc;tal&eacute;es par un c&egrave;rtain bouonhomme pouor san plia&icirc;thi et pouor les p&acirc;ssants &agrave; vaie. Et les rue&ucirc;ques en rangies &agrave; un aut' bord, dans un c&ocirc;ti &eacute;tout, o&ugrave;'est qu' y'avait des <a href="gdfbourd.html">mo&ucirc;ques &agrave; myi</a>. I' n'fallait pon grand'chose pouor &ecirc;m&egrave;rv&icirc;lyi l's avi&egrave;rs, dans ches temps-l&agrave;! Mais y'avait l'contentement; pus tch'i' n'y'a &agrave; ch't heu. <p/>
J'&eacute;t'tchions du pays d'L&eacute; (Lecq). Et nou-s-allait &agrave; <a href="greve_de_lecq.html">La Gr&egrave;ve</a>, en d'ssous. Ch'tait comme si ch'tait &agrave; nous, chu pays-l&agrave; l'temps p&agrave;ss&eacute;, Nou-s-allait &eacute;tout s'assi&eacute;the sus la T&ecirc;te d&eacute; La Vallette Tro - eune tete tch'a 't&eacute; l&agrave;, comme bein d'autres l&eacute; tou douos c&ocirc;tes, des mille et des mille ans, et tch'y s'sa jusqu'&agrave; la f&icirc;n des temps. Mais, tristement, la grand' partie d'ches alentours, les rotchi&egrave;rs, les mathes dans les rotchi&egrave;rs, les creux n&eacute; sont pus connus par lus vi&egrave;rs noms. Les mille et mille touristes tchi s'abattent sus l'&Icirc;le touos l's &ecirc;t&eacute;s et en prannent possession pouor l&eacute; temps lus fichent bein d&eacute; toute chutte vieill&egrave;che, bein seux. Nou les ouait houper, et fr&icirc;ndgi et criailli, et &icirc;' faut bein dithe tch'i' y'en a d'autres &eacute;tout, des gens d'l'&Icirc;le, tchi ch&egrave;rch&eacute;thaient &agrave; g&acirc;ter la paix d'ches lieux au nom du &quot;d&ecirc;veloppement &quot;, et d&eacute;truithaient eune fais pouor toutes ches tr&eacute;sors d'anciennet&eacute;. Eh bein, l&agrave; - ayant p't-&ecirc;tre d&eacute;clianqu't&eacute; un mio d'm&ecirc;disance env&egrave;rs toute eune ribandelle d&eacute; gens, j'accorde tch'i' y'a quand m&ecirc;me des gens tchi s'prom&egrave;nent l&eacute; tou d'nouos c&ocirc;tes pouvant appr&ecirc;cyi toute chutte bieaut&eacute; auve grand plia&icirc;thi et tchi sont capabl'yes d'&egrave;rconna&icirc;tre comme m&eacute; tout ch' tch'il y'a d'v&eacute;n&eacute;thabl'ye entouor. La maiethon o&ugrave;'est qu' j&eacute; d'meuthions pouor bein d's ann&eacute;es, qu&eacute; nouot' p&eacute;the baillit &agrave; cause d&eacute; circonstances sp&eacute;ciales, aupr&egrave;s la mort d&eacute; nouot' m&eacute;the, est d'pis ch'la dans les mains d'&ecirc;trangi&egrave;rs au va&icirc;thinn&eacute;. Et ch'est patheil quant &egrave;s aut's m&ecirc;nages l&agrave;-bas. C&egrave;rtains vi&egrave;rs noms d&eacute; tchitch'uns des clios n&eacute; sont d&ecirc;j&agrave; pus connus, et les noms des creux et des diff&eacute;thentes falaises, sont oubli&eacute;s. D&ecirc;j&agrave;, ma f&eacute;, les cheins tchi vont va&ucirc;ler, au Rocqu's&eacute;, &agrave; La Pliatchi&eacute;the, &egrave;s &Ecirc;carceurs appellent ches vielles pliaiches par des noms Angliais. Mais i' n'y'a pus p&egrave;rsonne &agrave; L&eacute; tchi connaissent nouot' vi&egrave;r va&icirc;thinn&eacute; comme nou l'fa&icirc;thait aut'fais. J&eacute; crai bein qu&eacute; j'sis don l'seul &agrave; ch't heu tchi pi&ecirc;sse nommer touos les clios et toutes les parties d'la c&ocirc;te l&agrave; l'tou et, tant qu'&agrave; ch'la, bein au liain &agrave; l'&ecirc;st et au ou&ecirc;st d&eacute; ches pathages. Et j&eacute; m'rappelle qu&eacute; y'a tchiques ann&eacute;es l&eacute; drein natif restit seul tchique temps, chu pou&ocirc;rre vyi, atout ses m&eacute;mouaithes et ses pens&eacute;es vraies J&egrave;rriaises. Car, i' v&icirc;nt des jannes otchuper l's aut's propri&ecirc;t&eacute;s et &agrave; peine s'i' savaient d'v&icirc;ther en J&egrave;rriais, au bouonhomme Douard H&acirc;cou. <p/>
Ah, qu&eacute; j'avons fait du &quot;progr&egrave;s! Mais, comme y'en a souvent tchi d&icirc;thent - tchiquefais &agrave; r'tchulons. Combein des cheins d'la g&eacute;n&eacute;th&acirc;tion d'&agrave; ch't heu saithaient comme tchi mettre eune poule &agrave; couer? Et tchi'est tchi pou&ocirc;rrait r'citer &quot;En m'en allant, rouli-roulant"? D&eacute; nouos jours &eacute;tout nou donne des <a href="noms1ers.html">noms d'b&acirc;pt&ecirc;me</a> &egrave;s nouvieau-n&eacute;s les pus riditchules tch'i' pi&ecirc;sse y'aver. Eune m&eacute;the en &icirc;nvent'ta m&ecirc;me iun, pouor faithe d&eacute; san tchian, et pouor faithe mus qu' sa va&icirc;thinne. Qu&eacute; ch'est n&acirc;vrant d'vaie d'it&eacute;!<p/>
P&acirc;lant d'aut's choses . . . Mais, est-i' b&eacute;soin d'allouongni ch't' alib&egrave;le? L&eacute; bou&ocirc;n vi&egrave;r temps p&acirc;ss&eacute; n'est pus, et &agrave; s'en lamenter n'y chang'gea rein. Ch'est chein qu' ch&acirc;tchun sait parfaitement bein, mais v'l&agrave; tchi n'emp&ecirc;che qu&eacute; nou vielle en d'v&icirc;ther &agrave; san tchoeu content eune fais l'temps. Et, quant &agrave; m&eacute;, j&eacute; crai fiabli&eacute;ment, comme bein d'autres, qu&eacute; sus bein des sens j'avons pouss&eacute; l' &quot;progr&egrave;s trop liain et, trop souvent, l&eacute; genre humain n'en est pon eune mie pus d'l'avant. Nou s'laisse m&eacute;ner pa' l'nez, nou hante o&ugrave;'est qu' nou n'a qu' faithe et nou s'laisse tr&eacute;l&ucirc;ther, sans pus ni mains nou veurt la leune, et nou chante m&icirc;nniet &agrave; quatorze heuthes. Trop souvent &eacute;tout nou-s-est comme l&eacute; dgi&acirc;bl'ye sus eune chivi&eacute;the ou nou s'trouve l&agrave; o&ugrave;'est qu' l'&acirc;ne boute l&eacute; boeu, nou-s-a les druges sans en saver la raison, et nou n'hale pon d'sa carre comme nou d&eacute;vthait ou nou-s-est ouain&acirc;tre comme eune mule! Tout l'monde sont &agrave; j&eacute; n'sai; les gens n'ch&egrave;rchent qu&eacute; l'plia&icirc;thi, et lus jis finnissent &agrave; r'tch&icirc;ngn'-cat. <p/>
Pouor en finni, d'chutte longue &ecirc;p&icirc;tre, j&eacute; voudrais raconter un drein souv'n&icirc;n, un souv'n&icirc;n d'mes p'tits jours. Eh bein, j&eacute; m'rassouveins, quand p'tit av&eacute; j'&eacute;tais, d'eune s&eacute;th&eacute;e d'&ocirc;rage (mais d&eacute; pus d'ieune, bein seux) et du son du d'luge d&eacute; plyie sus l's all&eacute;es d'gr&egrave;s en d'vant d'la maiethon et dans l'bel d&eacute; dri&eacute;the. J'sortais d&eacute; d'dans la tchu&icirc;thinne dans la tch&egrave;rqu&eacute;thie d&eacute; temps en temps pouor vais mus ch'la. Il en d&ecirc;tch&egrave;rtchait, man bouonhomme, et pis l's &ecirc;parts d&eacute; feu et les coups d'&ocirc;rage &ecirc;pouvantabl'yes m&eacute; renv'yaient bein vite acouo pus &agrave; l'abri auve nouos gens et l's aut's tch'&eacute;taient l&agrave;. L&eacute; sens du confort et d'la se&ucirc;thet&eacute; comme j'm'&egrave;rcouochais sus la jontchi&eacute;the entre les deux grand's f'n&ecirc;tres au ou&ecirc;st d&eacute; l'appart&eacute;ment (man p'tit fr&eacute;the n'&eacute;tant pon liain ni n'tout) m'a rest&eacute; dans l'id&eacute;e pouor qu&acirc;si souaixante ans. Et i' m'a rest&eacute; un c&egrave;rtain m&eacute;mouaithe d&eacute; tchitch'uns &eacute;tant l&agrave;, tchiques pathents i' m'sembl'ye, tch'&eacute;taient v'nus en visite, probabl'ye, &agrave; attendre p&acirc;ciemment pr&ecirc;ts &agrave; s'en r'aller siez ieux. V&eacute;the, j'y r'pense, &agrave; tout ch'la, &agrave; chutte sens&acirc;tion d'abri et d'se&ucirc;thet&eacute; d'licieuse et m&egrave;rveille&ucirc;the - du vi&egrave;r siez-nous! Tout ch'la, i' n'est re&ecirc;llement pon b&eacute;soin d&eacute; l'dithe, dans un entouothage d&eacute; d'vis, d&eacute; pens&eacute;es et d'sentiments vrais J&egrave;rriais. La vie J&egrave;rriaise, puthe et simpl'ye - la sorte d'vie v&ecirc;tchue l&eacute; temps p&acirc;ss&eacute;. M&eacute;mouaithes d'aut'fais - d&eacute; man vi&egrave;r J&egrave;rri! <p/>
<br/>
<i><a href="lemaistre.html">Icabod</a></i> <br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="100ans.html">Y'a chent ans</A><p>

<li><a href="change100.html">Les changements q'ya yieu en Jerri</a><p>
<li><a href="gdfchange.html">Tchi changements!</a><p>
<li><a href="souvenins.html">Souv&eacute;n&icirc;ns</a><p>
<li><a href="memouaithes2.html">Les Memouaithes</a><p>
<li><a href="tems.html">Le Tems passai et le tems present</a><p>
<li><a href="achteu.html">L&eacute; Temps d'Achteu</a><p>
<li><A HREF="viertemp.html">Viers Temps</A><p>
<li><a href="temppass.html">L&eacute; Temps Pass&eacute;</a><p>
<li><a href="passet.html">L&eacute; Temps Pass&egrave;t</a><p>
<li><a href="passai.html">Le passa&iuml;, le pr&eacute;sent, et l'av'ni.</a><p>
<li><a href="vierstemps.html">Les bouans viers temps</a><p>
<li><a href="progres.html">Le Progr&egrave;s</a><p>
<li><a href="vierstempsflm.html">Les Vi&egrave;rs Temps</a><p>
<li><a href="chiffres.html">Des chiffres du passer</a><p>
<li><a HREF="gdfprogres.html">L&eacute; progr&eacute;s</a><p>
<li><a href="gdfjep75.html">L&eacute; Passage du temps</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="gdfbeindestemps.html">Y'a bein des temps dans la vie</a><p>

<li><a href="gdfthee.html">L&eacute; Th&eacute;e d&eacute; l'&Eacute;glyise</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/memouaithes3.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>
