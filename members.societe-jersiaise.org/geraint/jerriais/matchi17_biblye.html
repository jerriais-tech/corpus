<HTML>

<!-- Mirrored from members.societe-jersiaise.org/geraint/jerriais/matchi17_biblye.html by HTTrack Website Copier/3.x [XR&CO'2014], Tue, 15 Jul 2025 14:01:24 GMT -->
<HEAD>
<TITLE>La Bouonne Nouvelle s'lon Matchi, chapitre 17</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Matchi, chapitre 17</h2></font></center><p>

<center><font color="#215e21"><h3>V&egrave;rsets 1-8</h3></font></center><p>

Si&ecirc;x jours pus tard J&eacute;s&ucirc; pr&icirc;nt acant&eacute; li Pi&egrave;rre, J&icirc;nm&icirc;n et Jean san fr&eacute;the, et les m'nit &agrave; l'&ecirc;cart sus un haut mont, et i' fut transfidguth&eacute; l'avant &agrave; ieux: sa fache qu&eacute;menchit &agrave; r'lithe coumme l&eacute; sol&eacute;, et sa robe d'v&icirc;nt blianche coumme la n&eacute;. En m&ecirc;me temps i' v&icirc;drent Mo&iuml;se et Elie tchi d'visaient auve li. L&agrave;-d'ssus Pi&egrave;rre pr&icirc;nt la pathole et dit &agrave; J&eacute;s&ucirc;, &quot;Seigneu, j'sommes bein ich&icirc;n: qu'j'y griyions, s'i' t'pla&icirc;t, trais tentes: ieune pouor t&eacute;, ieune pouor Mo&iuml;se, et ieune pouor Elie.&quot;<br/>
<br/>
Coumme i' 'tait &agrave; p&acirc;ler, un nouage &egrave;rlithant les couvrit; et i' sortit d'chu nouage eune vouaix tchi fit ou&iuml; ches patholes-ch&icirc;n: &quot;Ch't&icirc;-ch&icirc;n est man Fis bein aim&eacute; en tchi j'ai m&icirc;ns toute m&eacute;n affection. &Ecirc;coutez-l&eacute;!&quot;<br/>
<br/>
Les discipl'yes, quand i' l's e&ucirc;drent ou&iuml;, tch&icirc;drent adent&eacute;s dans l'aithe et i' f&ucirc;drent div&egrave;rs&eacute;ment &ecirc;ffrit&eacute;s. Mais J&eacute;s&ucirc; s'appr&eacute;chit dg'ieux, les touchit et lus dit, &quot;L&egrave;v'-ous, et n'ayiz pon d'peux.&quot;<br/>
<br/>
L'&agrave;-d'ssus i' l'v&icirc;drent lus i&egrave;rs et i' n'v&icirc;drent fis d'&acirc;me qu&eacute; J&eacute;s&ucirc;.<br/>
&nbsp;<p>



<center><font color="#215e21"><h3>V&egrave;rsets 1-9</h3></font></center><p>

Si&ecirc;x jours pus tard, J&eacute;s&ucirc; am'nit acant&eacute; li L'Rotchi et J&icirc;nm&icirc;n et san fr&eacute;the Jean et les m'nit amont eune haute montangne &agrave; lus touos seurs. Et i' fut transfidguth&eacute; l'avant &agrave; ieux, et sa fache l&icirc;thit coumme l&eacute; sol&eacute; et ses habits d'v&icirc;ndrent &ecirc;galuammant bliancs. D'un co v'l&agrave; tchi lus geuth&icirc;drent Mo&icirc;se et &Eacute;lie tchi p&acirc;laient auve li. <br/>
<br/>
&Eacute;pis l'Rotchi dit &agrave; J&eacute;s&ucirc;, &quot;Seigneu, chenna nos fait du bein d'&ecirc;t' ich&icirc;n; s'tu veurs, j'graiethai trais tentes ich&icirc;n, ieune pouor t&eacute;, ieune pouor Mo&iuml;se, et ieune pouor &Eacute;lie.&quot; Coumme i' p&acirc;lait, d'un co un nouage lithant v&icirc;nt l's ombrer et du nouage eune vouaix dit, &quot;Chennech&icirc;n est man Fis, l'Bein-Aim&eacute;; en li j'sis hardi content; &ecirc;coutez-l&eacute;!&quot;<br/>
<br/>
Quand l's approtis ou&icirc;drent chennech&icirc;n, i' lus &ecirc;trav'l&icirc;drent dans l'aithe et f&ucirc;drent accab&acirc;ss&eacute;s d'peux. Mais J&eacute;s&ucirc; v&icirc;nt et les touchit et dit, &quot;L&egrave;v'-ous et n'ayiz pon d'peux.&quot; Et quand i' r'gard&icirc;drent en haut, i' n'v&icirc;drent fis d'&acirc;me s&eacute;non J&eacute;s&ucirc; &agrave; san tout seu.<br/>
<br/>
Coumme i' d'valaient la montangne, J&eacute;s&ucirc; lus c'mandit, &quot;N'dites mot &agrave; fis d'&acirc;me entouor chein qu'ous avez veu d'vant qu'l&eacute; Fis d'l'Houmme sait sou&ocirc;l'v&eacute; des morts.&quot;<br/>
<br/>



&nbsp;<p>
<center><font color="#215e21"><h3>V&egrave;rsets 9-23</h3></font></center><p>

Coumme i' d'valaient l'mont, J&eacute;s&ucirc; lus fit chu c'mandement-ch&icirc;n, et lus dit, &quot;N'p&acirc;lez &agrave; fis d'&acirc;me d&eacute; chein qu'ou v'nez d'vaie, entr&eacute;ch&icirc;n qu'l&eacute; Fis d''Houmme sait sou&ocirc;l'v&eacute; d'entr&eacute; les morts.&quot;<br/>
<br/>
Ses discipl'yes li'entch&ecirc;t&icirc;drent d&eacute; siette et li d&icirc;drent, &quot;Pouortchi don qu'les &ecirc;crivains dithent qu'il est d'm&ecirc;tchi qu'Elie veinge preunmi&eacute;thement?&quot;<br/>
<br/>
Mais J&eacute;s&ucirc; lus r&ecirc;ponnit, &quot;Il est vrai qu'Elie dait v'n&icirc;n et qu'i' r&ecirc;tablyitha toutes choses. Mais j'vos d&ecirc;cliathe qu'Elie est d&ecirc;j&agrave; v'nu et i' n'l'ont pon connu, mais i' l'ont trait&eacute; coumme i' lus a plieu. Ch'est d'm&ecirc;me qu'i' f'thont souffri l'Fis d'l'Houmme.&quot;<br/>
<br/>
D&eacute; siette ses discipl'yes compr&icirc;ndrent qu&eacute; ch'tait d'Jean l'B&acirc;pt&icirc;seux qu'i' lus avait p&acirc;l&eacute;.<br/>
<br/>
Quand i' fut v'nu o&ugrave;'est qu'l&eacute; monde 'taient, un houmme s'appr&eacute;chit d'li et s'adentit &agrave; g'nouors &agrave; ses pids et l&icirc; dit, &quot;Seigneu, ai pitchi d'man fis tch'est leun&eacute; et tchi souffre hardi, car i' tchait souvent dans l'feu et souvent dans l'ieau. J'l'ai pr&eacute;sent&eacute; &agrave; tes discipl'yes, et i' n'ont pon peu l'&egrave;rdg&eacute;thi.&quot;<br/>
<br/>
Et J&eacute;s&ucirc; r&ecirc;ponnit et dit, &quot;Tchi g&eacute;n&eacute;th&acirc;tion &icirc;ncr&eacute;dule et p&egrave;rv&egrave;rse! Jusqu'&agrave; quand tchi qu'j'&eacute;thai &agrave; &ecirc;t' parmi vous? Jusqu'&agrave; quand tchi qu'j'&eacute;thai &agrave; vos st&eacute;ner d'aut'? Am'nez-m&eacute; ich&icirc;n chu hard&eacute;-l&agrave;!&quot;<br/>
<br/>
Et J&eacute;s&ucirc; m'nichit l'mauvais esprit tchi s'd&ecirc;halit du hard&eacute; et ch't&icirc;-ch&icirc;n fut r'dg&eacute;thi en l'heu. L&agrave;-d'ssus les discipl'yes v&icirc;ndrent trouver J&eacute;s&ucirc; dans l'partitchulyi et l&icirc; d&icirc;drent, &quot;Pouortchi qu&eacute; j'n'avons pon peu, nous, cachi ch't esprit-l&agrave;?&quot;<br/>
<br/>
J&eacute;s&ucirc; lus r&ecirc;ponnit, &quot;Ch'est pouor vot' manque d&eacute; fouai. V&eacute;the, j'vos l'dis qu's'ous av&ecirc;tes d'la fouai gr&ocirc;sse coumme un grain d'moutarde, ou dith&ecirc;tes &agrave; chu mont-ch&icirc;n, '&Egrave;rmue-t&eacute; d'ich&icirc;n par ilo!' et i' s'&egrave;rmue&ucirc;thait; et rein n'vos s'sa &icirc;mp&ocirc;ssibl'ye.&quot;<br/>
<br/>
Coumme i' 'taient en Galil&eacute;e, J&eacute;s&ucirc; lus dit, &quot;L'Fis d'l'Houmme dait &ecirc;t' m&icirc;ns entr&eacute; les mains d's hoummes, et i' l&eacute; f'thont mouothi, et i' s'sa sou&ocirc;l'v&eacute; l'tra&icirc;si&egrave;me jour.&quot; V'l&agrave; tchi lus fit bein d'la peine.<br/>
<br/>
&nbsp;<p>
&nbsp;<p>
<center><font color="#215e21"><h3>V&egrave;rsets 24-27</h3></font></center><p> 

Et quand il' arriv&icirc;drent &agrave; Caph&egrave;rna&uuml;m, les tche&ucirc;teurs du taxe du templ'ye v&icirc;ndrent &agrave; Pi&egrave;rre et d&icirc;drent, &quot;Ch'est-i' qu'vot' ma&icirc;t' n&eacute; paie pon la taxe du templ'ye?&quot;<br/>
<br/>
I' dit, &quot;Si-fait.&quot; Et quand i' rentrit &agrave; la ma&icirc;son, J&eacute;s&ucirc; l&icirc; dit, &quot;Tch'est qu'tu'en pense, Simon? &Agrave; tchi qu'les rouais d'la t&egrave;rre prannent lus rentes et &icirc;mp&ocirc;ts? &Agrave; lus fis ou &agrave; d'aut' monde?&quot;<br/>
<br/>
Quand Pi&egrave;rre r&ecirc;ponnit, &quot;&Agrave; d'aut' monde,&quot; J&eacute;s&ucirc; l&icirc; dit, &quot;Les fis don sont libres. Tout coumme &agrave; seule f&icirc;n d&eacute; n'lus pitchi d'hounneu, va &agrave; la m&eacute; et mets un ain; prends l'preunmyi pa&icirc;sson qu'tu p&ecirc;qu'thas, et dans sa bouoche tu trouv'thas eune pi&egrave;che d&eacute; sou. Prends chette-l&agrave; et b&acirc;le-la-lu au nom d't&eacute; et d'm&eacute;.&quot;<br/>
<br/>

&nbsp;<p>
&nbsp;<p>
<center><font color="#215e21"><h3>V&egrave;rsets 24-27</h3></font></center><p> 

Un co v'nus &agrave; Capharna&uuml;m, les cheins tch'&egrave;rch&eacute;vaient la taxe d&uacute; ch'l&icirc;n v&icirc;ndrent trouver Pi&egrave;rre et l&icirc; d&icirc;drent, &quot;Ch'est-i' qu'tan ma&icirc;t' n&eacute; paie pon la taxe?&quot;<br/>
<br/>
Et i' lus r&ecirc;ponnit, &quot;Si-fait, i' la paie.&quot;<br/>
<br/>
Et quand i' r'v&icirc;nt dans la ma&icirc;son, J&eacute;s&ucirc; pr&icirc;nt l&eacute; d'vant et l&icirc; dit, &quot;Simon, tch'est qu'en pense? D&eacute; tchi qu'les rouais d'la t&egrave;rre &egrave;rch&egrave;vent les taxes et l's &icirc;mp&ocirc;ts? Ch'est-i' d'lus propres &ecirc;fants, ou d's &ecirc;trangi&egrave;rs?&quot;<br/>
<br/>
&quot;D's &ecirc;trangi&egrave;rs,&quot; qu&eacute; Pi&egrave;rre r&ecirc;ponnit.<br/>
<br/>
J&eacute;s&ucirc; l&icirc; dit, &quot;L's &ecirc;fants en sont don affranchis. Mais &agrave; seule f&icirc;n qu'j&eacute; n'les chotchons pon, va-t'en &agrave; la m&eacute; et p&ecirc;que &agrave; la l&icirc;ngne et l'preunmi&eacute; pa&icirc;sson qu'tu hal'las d'l'ieau, prands-l&eacute; et ouvre-l&icirc; la goule; tu'y trouv'thas eune pi&egrave;che d&eacute; deux-ch'l&icirc;ns qu'tu prendras et qu'tu lus b&acirc;dras pouor m&eacute; et pouor t&eacute;.&quot;<br/>
<br/>
<br/>

&nbsp;<p>
<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>
<li><a href="matchiia.html">La Bouonne Nouvelle s'lon Matchi, Chapitre 1, v&egrave;rsets 1 &agrave; 17</a><p>
<li><a href="matchii2.html">L'&Ecirc;vangile s&eacute;lon St.-Matchi: chapitre 1 vers&ecirc;ts 18 &agrave; 25</a><p>
<li><a href="matchii.html">L'&Ecirc;vangile s&eacute;lon St.-Matchi: chapitre 1 v&egrave;rsets 18 &agrave; 23 </a> - des v&egrave;rsions<p>
<li><a href="matchiii.html">La Bouonne Nouvelle s'lon Matchi: 2</a><p>
<li><a href="matchiiib.html">L'&Ecirc;vangile s&eacute;lon St.-Matchi: chapitre 2 vers&ecirc;ts 1 &agrave; 11</a> - des v&egrave;rsions<p>
<li><a href="matchiiic.html">La Bouonne Nouvelle s'lon Matchi, Chapitre 2, v&egrave;rsets xii-xvi</a><p>
<li><a href="matchi3_biblye.html">La Bouonne Nouvelle s'lon Matchi: 3</a><p>
<li><a href="matchi4.html">La Bouonne Nouvelle s'lon Matchi, chapitre 4</a><p>
<li><a href="sermon.html">L&eacute; S&egrave;rmon sus La Montangne</a><p>
<li><a href="matchi8_biblye.html">La Bouonne Nouvelle s'lon Matchi: 8</a><p>
<li><a href="matchiviii.html">La Bouonne Nouvelle s'lon Matchi: chapitre 8 v&egrave;rsets v-xiii</a><p>
<li><a href="matchi9_biblye.html">La Bouonne Nouvelle s'lon Matchi: 9</a><p>
<li><a href="matchi10_biblye.html">La Bouonne Nouvelle s'lon Matchi: 10</a><p>
<li><a href="matchi11_biblye.html">La Bouonne Nouvelle s'lon Matchi: 11</a><p>
<li><a href="matchi12_biblye.html">La Bouonne Nouvelle s'lon Matchi: 12</a><p>
<li><a href="smeux.html">La Pathabole du S'meux s'lon Matchi</a><p>
<li><a href="matchi13.html">La Bouonne Nouvelle s'lon Matchi, Chapitre 13</a><p>
<li><a href="matchi14.html">La Bouonne Nouvelle s'lon Matchi, Chapitre 14</a><p>
<li><a href="matchi15_biblye.html">La Bouonne Nouvelle s'lon Matchi: 15</a><p>
<li><a href="matchixvi.html">La Bouonne Nouvelle s'lon Matchi: 16</a><p>

<li><a href="matchi18_biblye.html">La Bouonne Nouvelle s'lon Matchi: 18</a><p>
<li><a href="matchxix.html">La Bouonne Nouvelle s'lon Matchi - chapitre 19</a><p>
<li><a href="matchixx.html">La Bouonne Nouvelle s'lon Matchi, Chapitre 20</a><p>
<li><a href="matchi21.html">La Bouonne Nouvelle s'lon Matchi, Chapitre 21</a><p>
<li><a href="matchixxi.html">L&eacute; mithacl'ye du fidgi s'lon Matchi</a><p>
<li><a href="matchixxii.html">La Bouonne Nouvelle s'lon Matchi, Chapitre 22</a><p>
<li><a href="matchi23_biblye.html">La Bouonne Nouvelle s'lon Matchi: 23</a><p>
<li><a href="matchi24_biblye.html">La Bouonne Nouvelle s'lon Matchi: 24</a><p>
<li><a href="10vierges.html">La Pathabole des dgi&ecirc;x vi&egrave;rges</a><p>
<li><a href="talents.html">La Pathabole des talents</a><p>
<li><a href="matchixxv.html">La Bouonne Nouvelle s'lon Matchi, Chapitre 25, v&egrave;rsets 29-46</a><p>
<li><a href="matchixxvi.html">La Bouonne Nouvelle s'lon Matchi: 26</a><p>
<li><a href="matchi27_biblye.html">La Bouonne Nouvelle s'lon Matchi: 27</a><p>
<li><a href="matchi28_biblye.html">La Bouonne Nouvelle s'lon Matchi: 28</a><p>
<li><P><a href="biblye_hasard.html">Des v&egrave;rsets d'la Bibl'ye en J&egrave;rriais au h&acirc;sard</a></P>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/matchi17_biblye.html by HTTrack Website Copier/3.x [XR&CO'2014], Tue, 15 Jul 2025 14:01:24 GMT -->
</HTML>

