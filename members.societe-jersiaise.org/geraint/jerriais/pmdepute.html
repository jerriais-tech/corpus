<HTML>

<!-- Mirrored from members.societe-jersiaise.org/geraint/jerriais/pmdepute.html by HTTrack Website Copier/3.x [XR&CO'2014], Tue, 15 Jul 2025 13:47:43 GMT -->
<HEAD>
<TITLE>L'&Eacute;lection pour D&eacute;put&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&Eacute;lection pour D&eacute;put&eacute;</h2>
Une histouaithe du temps p&acirc;ss&eacute;</font></center><p>

<font size="-1">&agrave; Port&icirc;nf&eacute;,<br/>
Saint Ou.<br/></font>
<br/>
Moussieu l'Editeu<br/>
<br/>
L&eacute; r'sultat de l'&eacute;lection en Ville me surpr&icirc;nt hardi, pas par la victouaithe du Sieur Jeune, car nou l'attendait, mais par le nombre d&eacute; vouaix pour Norman L&eacute; Br&ocirc;, et le p'tit nombre pour l&eacute; Sieur Cronshaw. Nou peut vaie &agrave; ch'teu' que si l'Sieur Jeune n'avait pas pr&icirc;nt, j'&eacute;thions yeu un Communiste dans l's <a href="etats.html">&Ecirc;tats</a> pour la preumi&eacute; fais. Si jamais un homme a raison d'&ecirc;tre d&ecirc;couothagi ch'est l'Sieur Cronshaw, et pourtant je n'voudrais pas gagi tch'i' n'r&ecirc;prouvtha pas un mio p&ucirc;s tard. I' bliaume les M&eacute;thodistes pour sa rude d&ecirc;faite, d&icirc;sant tch'il est Anglyican, et y'a tr&eacute;jous 't&eacute;, mais par le pou&ocirc;re nombre d&eacute; vouaix qu'l's Anglyicans l&icirc; donn&icirc;tent, i' n'eut pas grand support d&eacute; yeux. L&eacute; Sieur Jeune ne d'vait pas aver yeu un seul moment d'anxi&ecirc;t&eacute;, et &agrave; ch'teu' nou s'en va vaie tch&egrave;squ'i' f'tha dans l's &Ecirc;tats. Sans doute i' d'veindra membre bein vite de p&ucirc;s d'iun des importants comit&eacute;s, et i' s'trouv'tha hardi otchup&eacute;, car ch'est l&agrave; que pr&egrave;sque tout l'travas est fait. Sans doute &eacute;tout, i' ne s'sa pas satisfait d'&ecirc;couter, car il a la langue bein pendue et b&eacute;t&ocirc;t nou pou&ocirc;rrait l'vaie &agrave; faithe des longs discours. enf&icirc;n, Moussieu, &agrave; ch'teu' tch'il a r&ecirc;ussi tout ch'que nou peut li souhaiter ch'est longue vie, bouonne sant&eacute; et tout succ&egrave;s dans la vie politique! La Merrienne, tchi n'a janmais aim&eacute; les D&eacute;put&eacute;s d'la Ville, dit qu'ou s'en va arr&ecirc;ter pour vaie si l&eacute; nouvieau v'nu vaut m&ucirc;s que tout l'restant d'vant d&eacute;cider d'un bord ou d'l'autre.<br/>
<br/>
&quot;M&eacute;ridian&quot;, d'la &quot;Post&quot;, a &ecirc;crit de chein tch'il app&egrave;le une dr&ocirc;le de cause d'vant la Cour Royale l'autre jour, quand un homme fut envi&eacute; en pr&icirc;son par un cr&eacute;anchier pour une gr&ocirc;sse somme. Ch'est vrai assez que la vielle louai tchi permet chonna n'est pas souvent invotchie d'nos jours, mais dans les vi&egrave;rs temps ch'tait bein diff&eacute;thent. quand un cr&eacute;anchier n'accordait pas avec tchique m&icirc;ns&eacute;thablye i' li faisait arr&ecirc;t&eacute; par le D&eacute;nonciateur et li m&icirc;nt en pr&icirc;son pour un an et un jour, se faisant responsablye dans l'entretemps pour san maintchain au taux d'un ch'l&icirc;n par jour. Nou n'a jamais ou&iuml; de personne tchi restit l&agrave; pour l&eacute; terme de trais chents et souasante-siez jours mais je n'crais pas que hardi d'monde savent qu'un jour yun des Recteurs se trouvit enfreum&eacute; l&agrave;. Ch'tait le R&eacute;v&eacute;rend William du Heaume, Recteur d'<a href="la_trinnete.html">la Trin't&eacute;</a>, tchi n'avait un seu am&icirc;n dans la p&acirc;raisse, tchi d'vait des sous partout, et tchi n'tait presque jamais sobre.<br/>
<br/>
Pour s'en d&ecirc;faithe, les p&acirc;raissiens chou&acirc;is&icirc;tent l'occasion d'la preumi&eacute; v&icirc;site de l'Ev&ecirc;que de Winchester, et quand v&icirc;nt l'grand jour, l'Ev&ecirc;que s&eacute; trouvit au magnyi d'la Trin't&eacute; pour r'chever les p&acirc;raissiens dans l'arl&eacute;v&eacute;e. Quand v&icirc;nt l'heuthe i' vit une longue procession ramonter l'avenue. L&eacute; Conn&ecirc;tablye 'tait l&agrave;, les Changni&egrave;rs, les Protchutheux du Bein Publyic, et une grande foule de p&acirc;raissiens. Mais, d'mandit l'&Ecirc;v&ecirc;que, ou&egrave;sque &eacute;tait l'Recteur? Quand i' l&icirc; fut dit que chu mat&icirc;n-l&agrave; l'Recteur avait 't&eacute; m&icirc;nt en pr&icirc;son pour dette par yun de ses nombreux cr&eacute;anchiers, et que toute la p&acirc;raisse voulait s'en d&ecirc;faithe, i' ch&acirc;tchit la t&ecirc;te et dit qu&eacute; ch'tait r'grettablye mais &eacute;tout que ch'tait imp&ocirc;ssiblye. Il &eacute;thait fallu bein p&ucirc;s qu'chonna pour l'd&ecirc;priver d'san rectorat. Et don les p&acirc;raissiens, bein desappoint&eacute;s eutent &agrave; mettre l&ucirc;s Recteur en libert&eacute;, et pour l'restant d'sa vie i' continuit &agrave; l&ucirc;s faithe d'la m&icirc;ns&egrave;the. I' mouothit bein d's ann&eacute;es apr&egrave;s, et quand i' s'en fut ou&egrave;sque, sans doute, touos les Recteurs vont quand i' tchittent la t&ecirc;rre, il avait 't&eacute; l&agrave; pour ch&icirc;nquante-deux ans.<br/>
<br/>
J'e&ucirc;mes une agr&eacute;able surpr&icirc;nse l'autre jour quand nou nos apportit un bouon fricot d'paisson. Trais ou quatre d'nos amins avaient 't&eacute; p&acirc;sser tchiques jours &agrave; <a href="avathithon.html">l'Avath&icirc;zon</a> et avaient fait une bouonne p&ecirc;que. J'lus d'mandis s'ils avaient jamais ou&iuml; d'la bord&eacute;e qu'une femme mathi&eacute;e avait p&acirc;ss&eacute; la niet l&agrave; avec quatre hommes, et i' m'd&icirc;tent que nenn&icirc;n. &Agrave; ch'teu', Moussieu, j'y'ai 't&eacute; plusieurs fais &agrave; la tour, tchi fut b&acirc;tie dans l'temps du fanmeux <a href="napoleon.html">Napol&eacute;on</a>. Ch'est une vraie fort&eacute;resse, mais au jour d'agniet i'  n'y a pas d'doute que tchiques bouons coups d'canon la mett'raient par t&ecirc;rre. Dans man temps nou-s-y allait du &quot;slip&quot; pr&egrave;s d'la fameuse aub&egrave;rge &agrave; Mary Jane L&eacute; V&ecirc;sconte, &agrave; b&acirc;sse-ieau, et trais quarts-d'heuthe apr&egrave;s nou s'trouvait l&agrave;. Y'avait une esp&egrave;ce de tchu&icirc;sine, ou&egrave;sque nou mangeait: y'avait un sou&ocirc;t&ecirc;rrain pour l&eacute; bouais et l'tch&egrave;rbon, &eacute;pis &agrave; haut y'avait une chambre avec un immense liet grand assez pour au mains quatre personnes.<br/>
<br/>
Quant &agrave; la femme mathi&eacute;e, s'n homme &eacute;tait l&agrave;, et dans la s&eacute;thee, i' s'en fut avec les trais autres, la laissant toute seule. V&icirc;nt un temps qu'ou voulait dormi, et ou monte &agrave; haut, s&eacute; deshabillye et s'met au liet.<br/>
<br/>
J'n'ai jamais peut d&ecirc;couvri la v&eacute;thit&eacute; d&eacute; chein tchi s'p&acirc;ssit dans chu grand liet, mais nou veur dithe que l'pr&eacute;chain mat&icirc;n ou n'voulit pas s'en raller siez-li, et qu'ou restit l&agrave; pour un autre quatre jours, quand un h&egrave;rnais v&icirc;nt la transporter &agrave; t&ecirc;rre parsqu'ou d&icirc;sait qu'ou 'tait trop l&acirc;ss&eacute;e pour marchi, chein tchi n'est p't'&ecirc;tre pas surpr&eacute;nant!<br/>
<br/>
&Agrave; ch'teu', Moussieu, ou voudrez savez, sans doute, si j'ai des nouvelles de l'&eacute;lection &agrave; <a href="st_louothains.html">Saint Louothains</a>. Eh bein le Reg. Baudains ne prend pas, car i' dit tch'il a tout plien &agrave; faithe siez-li dans san gard&icirc;n et &agrave; tachi d'emp&ecirc;chi la maladie d'exterminer ses tomates. V'l&agrave; tchi laisse l&eacute; Ph'lip L&eacute; M&egrave;rquand et l'Chantgni Cooper, et si j'voulais gagi j'mett'rais une pi&egrave;che d'&ecirc;tchu s&ucirc;s ch&acirc;tchun pour &ecirc;tre seux de n'perdre rein et d'&ecirc;tre du bouon bord. La Merrienne est hardi d'la m&ecirc;me opinion, mais oulle est un mio g&ecirc;n&eacute;e, car ou n'sait pas comment que l'John Baudains, apr&egrave;s tant d'ann&eacute;es &agrave; la t&ecirc;te des affaithes, s'en va p&acirc;sser san temps. Ch'est bein seux que pour une p&ocirc;se i' trouv'tha la p&ocirc;sition difficile, mais j'crais que d'vant long i' s'accouotum'tha, car l&eacute; couothage ne n'li a jamais mantchi, &eacute;tant un Baudains. La Merrienne, tchi n'a rein contre li &agrave; ch'teu', esp&egrave;the de l'trouver yun d'chais jours pour ch&acirc;tchi sa main, et li souhaiter bein d's ann&eacute;es de r'pos et d'sant&eacute;. Oulle est d'm&ecirc;me, ma bouonnefemme: ou peut en aver contre vous un jour, et s'en r'penti l'pr&eacute;chain, et j'ai bouonne raison de l'saver.<br/>
<br/>
La s'maine p&acirc;ss&eacute;e, Moussieu, ou vos r'souveindrez que j'prom&icirc;ns &agrave; la Merrienne de li faithe b&acirc;ti une salle d&eacute; bain et une autre chose tchi la gard&eacute;tha &agrave; la maison quand jusqu'&agrave; ch'teu' oulle a yeu &agrave; faithe une prom'nade jusqu'au bas du gard&icirc;n. eh bein, j'ai donn&eacute; l's ordres et j'attends les travailleurs la s'maine tchi veint, mais j'n'ai pas l'sou, et jusqu' ich&icirc;n j'n'ai pas peut persuader autchune personne d'm&eacute; v'nn en aide. Si n'me veint pas de s'cours, j'si pr&egrave;sque seux d'&ecirc;tre d&ecirc;cliath&eacute; en d's'astre, ou m&ecirc;me de m'trouver dans la m&ecirc;me situ&acirc;tion comme l&eacute; Recteur d'la Trin't&eacute; aut'fais, mais li i' n'fut l&agrave; que pour un jour, et pu r'prendre sa djobbe tout d'suite, mais m&eacute; j'pou&ocirc;rrais en aver pour l'restant d'ma vie. Un an et un jour ch'est longtemps, Moussieu, et j'ai d'la peine &agrave; craithe que Port&icirc;nf&eacute; r'v&ecirc;rrait san vi&egrave;r Ph'lip.<br/>
<br/>
Chein tchi n'amende pas les choses, Moussieu, ch'est que man ma dans l'dos a empli&eacute;thi, et que chais jours j'ai d'la peine &agrave; sorti d'ma tcha&icirc;se. L&eacute; docteu m'dit que j'souffre d'un ma bein pi&egrave;the qu'un simplye ma dans l'dos, et i' n'est pas seux que y'a autchune dg&eacute;th&icirc;son. Mais j'm'en vais vivre en esp&eacute;thance quand-m&ecirc;me, car je n'crais pas qu'la Providence tchi m'a sou&ocirc;st'nu jusqu'ich&icirc;n, s'en va m'abandonner s&ucirc;s mes vi&egrave;rs jours. Ch'est pourtchi, Moussieu, &agrave; b&eacute;t&ocirc;t pour chutte semaine, esp&eacute;thant que y'&eacute;tha d'miyeu nouvelles la s'maine tchi veint.<br/>
<br/>
<i><a href="lebrocq.html">Ph'lip</a><br/></i>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="elections_12.html">V'l&agrave; l'Election G&eacute;n&eacute;rale qu'appr&eacute;che</a><p>

<li><a href="gdfelect.html">Eune bouanne &ecirc;lection!</a><p>
<li><a href="pmmultitude.html">Les Elections</a><p>
<li><a href="forthcoming.html">Peter on forthcoming elections</a><p>
<li><a href="electioneering.html">Electioneering campaign</a><p>
<li><a href="elections_20.html">Electioneering secrets</a><p>
<li><a href="elections_26.html">Electioneering topics</a><p>
<li><a href="painelections.html">Piteur discourses on elections</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="elections_4.html">Les &Ecirc;lections</a><p>
<li><a href="elections_7.html">&Eacute;lie &agrave; l'&ecirc;lection</a><p>
<li><a href="pmring.html">How Ph'lip Bought a Ring</a><p>
<li><a href="pm3candidat.html">Ph'lip et un traisi&egrave;me candidat</a><p>
<li><a href="pmelection.html">L'&Ecirc;lection</a><p>
<li><a href="cahouain_deputations1923.html">Quant ch&egrave;s l'temps des d&eacute;putations</a><p>
<li><a href="cahouain_elections1920.html">L'autre jour j'tais sus le bridge</a><p>
<li><a href="cahouain_elus.html">&Ecirc;lus sans opposition</a><p>
<li><a href="gdfpassant.html">En p&acirc;ssant...</a><p>
<li><a href="pmrecteurs.html">Merrienne et les Recteurs</a><p>
<li><a href="pmrecteurs2.html">Nos Recteurs</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmdepute.html by HTTrack Website Copier/3.x [XR&CO'2014], Tue, 15 Jul 2025 13:47:43 GMT -->
</HTML>

