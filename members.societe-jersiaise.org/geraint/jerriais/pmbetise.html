<HTML>

<!-- Mirrored from members.societe-jersiaise.org/geraint/jerriais/pmbetise.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne fait une b&ecirc;tise</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne fait une b&ecirc;tise</h2>
Bella et la Bataille</font></center><p>

<font size="-1"><i>&agrave; Portinfe, Saint Ou.</i><br/>
<i>Vendredi au s&eacute;.</i><br/></font>
<br/>
Tchi chaleu chais jours! Grand doux d'la vie! Yun d'mes vaisins s'est avanni dans san clios, quand i' 'tait entou&ocirc;re ses tomates, et nou-s-a yeu &agrave; l'apporter siez-li. Il avait attrap&eacute; un coup d'sol&eacute;, mais j'entends a ces s&eacute; tch'il a aval&eacute; deux bouons lermins d'litcheu, et esp&eacute;the de r'&eacute;tre s&ucirc;s ses pids dans un couplye d'jours. V'l&agrave; tchi l'apprendra d'&ecirc;tre dehors dans chutte chaleu-l&agrave; sans chap&eacute;. M&eacute;, j'ai deshall&eacute; pour tchiques minutes, mais j'ai 't&eacute; bein content de me r'trouver par-dedans dans ma grand'tchaise, et je criyais que tout allait bein, mais nouff&eacute;, car la pou&ocirc;re Merrienne est au liet, et j'ai yeu &agrave; telephoner pour le docteu.<br/>
<br/>
Ch'tait d'sa faute, Moussieu, car quand ou m'dit qu'oulle avait trouv&eacute; une v&ecirc;pri&egrave;the dans l'gardin, et qu'ou s'en allait la d&ecirc;truithe avec d'la paraffine, j'li dis, &agrave; qu'menchi que ch'tait trop e&ucirc;s&eacute; dans l'ann&eacute;e pour des v&ecirc;pri&egrave;thes, &eacute;pis que si nou voulait les d&ecirc;truithe i' fallait l'faithe de niet. Mais ou n'voulit pas m'&ecirc;couter, Moussieu, et oulle a payi pour, car en appr&eacute;chant la v&ecirc;pri&egrave;the, ou fut attatchie par les v&ecirc;pres, et eut bein d'la peine &agrave; r'ven&icirc;n dans la tchuisine. Au lieu de d&ecirc;truithe les v&ecirc;pres, ch'tait l'yi tchi fut attatchie, et dans mains d'une demi&eacute;-euthe san visage &eacute;tait si enflier qu'oulle 'tait presque d&ecirc;connaisablye. Le Docteu li frottit d'l'onguent ich&icirc;n et l&agrave;, mais pas partout, car les v&ecirc;pres avaient 't&eacute; &agrave; des bords ou&eacute;sque i' n'avaient qu'faithe, et ou n'voulit pas exposer sa personne, m&ecirc;me au docteu. Ou r'va s&ucirc;s l'm&ucirc;s, mais ou n'veur pas admettre, m&ecirc;me &agrave; ch'teu', que ch'tait d'sa faute. Je n'crais pas quand-m&ecirc;me, qu'ou r'f'tha la m&ecirc;me b&ecirc;tise, mais je n'peux pas en &ecirc;tre seux, car ma Merrienne est p&ucirc;s t&ecirc;toigne qu'une mule.<br/>
<br/>
Comme ou pouvez l'craithe, Moussieu, je n'f&ucirc;mes pas &agrave; la Bataille de Flieurs, mais la Bella, la femme &agrave; Bram, y fut, et s'en r'pentit. Ou dit tchi faisait bein trop caud, &eacute;pis assise dri&egrave;the l'yi y'avait une gr&ocirc;sse femme tchi li fichit tant d'co-d'pids dans l'dri&eacute;the de tchi qu'ou souffre quand ou s'tcheint d'but, quand ou s'assiet, et m&ecirc;me p&ucirc;s quand ou s'couoche. Quand &egrave;s v&eacute;tuthes d&eacute;cor&eacute;ees, ou maintcheint que Saint Pi&eacute;rre &eacute;thait deu g&acirc;gni le Prix d'Honneur, et non pas Saint H&eacute;lyi. Oulle avait yeu dans l'id&eacute;e de resti pour les f&ecirc;tes dans le s&eacute;th&eacute;e, mais n'aimant pas l'appathence du temps, et ayant ocquo un mio d'avis, oulle acceptit un p&acirc;ssage que nou li offrit, et rentrit comme les gr&ocirc;sses gouttes qu'menchaient &agrave; tchais. J'vos asse&ucirc;the, Moussieu, que la Bataille de Flieurs ne r'v&eacute;rra par la femme &agrave; Bram.<br/>
<br/>
A Gou&ocirc;rr&eacute; la g&acirc;zette nos dit que les gens s'plaignent de la salet&eacute; s&ucirc;s la gr&egrave;ve et voudraient de nouvieaux tuyaux pour les &ecirc;gouts, mais par chein que j'en comprends, i' faudra tch'ils arr&egrave;tent ocquo longtemps d'vant pouvr&eacute; persuader l's Etats de v'n&icirc;n &agrave; l&ucirc;s aide.<br/>
<br/>
Le Conn&ecirc;table d'la Ville, la &quot;Post&quot; nos dit &eacute;tout, est indigni d'vais dans ses routes des hardelles n'ayant rein s&ucirc;s yeux que des bikinis, et a donn&eacute; l'ordre que chonna ne s'sait pas perm&icirc;nt sinon s&ucirc;s les greves. La Merrienne est d'opinion que nou d&eacute;v'thait les mettre en prison, apr&egrave;s aver yeu une bouonne pitchine, mais quant &agrave; m&eacute;, je n'crait pas tch'i' m&eacute;thaitaient une punition si extr&ecirc;me, car apr&egrave;s tout i' n'peuvent pas faithe grand ma. S&ucirc;s les gr&egrave;ves les pou&ocirc;res hardelles &eacute;thaient &agrave; end&ucirc;ther les br&ucirc;leuses caus&eacute;es par le sol&eacute;, et les visiteurs ne sont pas v'nus &agrave; J&ecirc;rri pour chonna. Enfin, ch'est l's ordres du Conn&eacute;tablye, et nou n'peut pas s'opp&ocirc;ser.<br/>
<br/>
J'ai 't&eacute; content d'vais, Moussieu, que la Cour a condamn&eacute; deux jeunes vagabonds &agrave; &ecirc;tre fouett&eacute;s. J'ai yeu l'exp&eacute;thience d'&ecirc;tre fouett&eacute;, car quand man p&egrave;the m'en donnait une demi&eacute;-do&ucirc;zaine de laches, je prenais bouon soin de m'comporter pour longtemps apr&egrave;s, car j'n'en voulais pas une autre d&ocirc;se.<br/>
<br/>
Nou dit, Moussieu, que la pluie a sauv&eacute; les tomates, et j'voudrais craithe que ch'est la v&eacute;thit&eacute;, car nos pou&ocirc;res tchultivateurs ont grand besoin d'un mio d'encouothagement. Et paslant de tomates, y pathait qu'&agrave; la f&icirc;n d'la s'maine p&aacute;ss&eacute;e, J&ecirc;rri avait export&eacute; chinquante mille tonneaux. Chein tchi s'en vont en r'chever n'est pas seu, mais au mains nou dev'thait &ecirc;tre certain tch'i' paiethont les d&ecirc;penses et montrethont un mio d'profit.<br/>
<br/>
Et j'n'ai rein d'autre &agrave; dithe agniet, ch'est pourtchi &agrave; la s'maine tchi vient.<br/>
<br/>
Votre vi&egrave;r amin,<br/>
<a href="lebrocq.html">Ph'lip</a>.<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmeisteddfod.html">Merrienne goes to the Eisteddfod</a><p>
<li><a href="eistann.html">L'Eisteddfod: d's annonces</a><p>
<li><a href="eisteddfod1926.html">Eisteddfod 1926</a><p>
<li><a href="eisteddfod.html">L&eacute; J&egrave;rriais &agrave; l'Eisteddfod</a><p>
<li><a href="eisteddfod1993.html">Eisteddfod 1993</a><p>
<li><a href="eisteddfod1986.html">Eisteddfod 1986</a><p>
<li><a href="eisteddfod2008.html">Eisteddfod 2008</a><p>
<li><a href="eisteddfod2000.html">L'Eisteddfod 2000</a><p>
<li><a href="eisteddfod1998.html">L'Eisteddfod 1998</a><p>
<li><a href="eisteddfod1912.html">Eisteddfod 1912</a><p>
<li><a href="djonnie.html">Not'e Djonnie chante &agrave; l'Eisteddfod</a><p>
<li><a href="pmchild.html">How the Dear Child Never Did It!</a><p>
<li><a href="galimatias.html">J'avons en Jerri un tas de gens pourtchi notre vi&egrave;rr patois est un galimatias</a><p>
<li><a href="peule.html">Pe&ucirc;le et &Ecirc;man&ucirc;e</a><p>
<li><a href="dgerrecaouain.html">L&eacute; Caouain, la dg&egrave;rre et l'Eisteddfod</a><p>
<li><a href="jerriaiscaouain.html">L&eacute; Caouain n'est pon gr&ocirc;ssi</a><p>
<li><a href="painentertains.html">How Lonore Entertains her Mother</a><p>
<li><a href="eisteddfodgj.html">Eisteddfod</a><p>
<li><a href="paineisteddfod.html">Why the Ladies Kept Away from the Eisteddfod</a><p>
<li><a href="gdfhabillement.html">L'Habillement Des Femmes</a><p>
<li><a href="skirts.html">The Question of Shorter Skirts</a><p>

<li><a href="vepriethes.html">Les V&ecirc;pri&eacute;thes</a><p>
<li><a href="insectes.html">L's &icirc;nsectes et d'aut's b&ecirc;tes en J&egrave;rriais</a><p>
<li><a href="pmfermiers.html">Les fermiers n'ont pas d'chance</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmbetise.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

