<HTML>
<HEAD>
<TITLE>Les Courses &agrave; Pli&eacute;mont</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Courses &agrave; Pli&eacute;mont</h2></font></center><p>

<i><div align="center">Ki ri-ki-ki<br/>
Ka-ra-ka-ka<br/></div></i>
<br/>
L&eacute; Pi&ecirc;t&eacute; et m&eacute; j'gabath&icirc;nmes &egrave;s Courses &agrave; Pli&eacute;mont l&eacute; prumyi jour d&eacute; l'An. J'n'avons pon 't&eacute; trop bein d'pis mais j'voulions y'aller, j'y feunmes et j'nos y plieunmes tout &agrave; fait bein.<br/>
<br/>
Ch'tait un failli jour. Y'avait un p'tit vent copant, i' v&egrave;rsit d'plyie eune fais ou deux dans les trav&egrave;rs d&eacute; m&eacute;jeu et, ma f&eacute;, i' broussinnit eune partie du jour. L&eacute; temps 'tait mucre et pas du tout plaisant mais enf&icirc;n les courses seutent lieu quand m&ecirc;me. Les terres 'taient, nou peut dithe, gentiment p&eacute;santes et l'ieau 'tait &ecirc;clius&eacute;e &agrave; bein des bords, en partitchulyi ou&ecirc;que'les vraithcheurs avaient pass&eacute; - y'avait du r'lent jusqu'au genou.<br/>
<br/>
Ch'est l'jour &egrave;s campagnards par excellence, qu&eacute; l'jour des Courses &agrave; Pli&eacute;ment. Toutes les p&acirc;raisses y sont r'pr&eacute;sent&eacute;es et en d&ecirc;pit du temps y'avait un raide fliotchet d'gens. Un tas d'bouonnefemmes <a href="st_ouen.html">St. Ouonnaises</a> atou des paraplyies et des vielles d'la ville et d'ailleurs mont&eacute;es sus les foss&eacute;s. enf&icirc;n, un tas d'excitement! L's uns couothaient 'ch&icirc;n et l&agrave;, d'autres aimaient mus rester m&acirc;t&eacute;s d'but &agrave; faithe du fliannet entre les bord&eacute;es. Et y'en avait du galvaudage &agrave; travers les clios! Les cheins tch'&eacute;taient meunies d'hautes bottes n&eacute; craignaient pon l'pit&eacute; mais y'eut bein des pathes d&eacute; souliers touos frais bliatchinn&eacute;s du mat&icirc;n tchi n'y r'pathaissaient pon &agrave; trais heuthes l'arl&eacute;v&eacute;e. J'en vit plusieurs tch'&eacute;taient bein douoth&eacute;s et j'imaginne tch'i' dut y'aver tchi-chents livres d't&egrave;rre d&eacute; transf&eacute;th&eacute;es d'St. Ouain &egrave;s diff&eacute;thentes p&acirc;raisses chu jour-l&agrave;.<br/>
<br/>
J'n'avions ni hautes bottes ni c&acirc;saques, l&eacute; Pi&ecirc;t&eacute; et m&eacute;, et j'tions pus ou mains encly&icirc;ns &agrave; nos motchi du peuplye en g&eacute;n&eacute;ral tch'&eacute;tait si bein enfliub&eacute; et enbonnet&eacute;, mais, i' faut admettre, ch'est p't-&ecirc;tre chein tchi fait qu&eacute; j'n'avons pon 't&eacute; des pus robustes d'enpis pas pus iun qu'l'autre.<br/>
<br/>
Eune fais ou deux dans l'couothant d'la journ&eacute;e j'avisit l'Cahouain muchi dri&eacute;the eune touffe d&eacute; <a href="gdfgeon.html">geon</a> sous l'Huth&eacute; mais Marie Hibou n'tait pon auve li; j'pense qu'oulle est des deux iun au pli&acirc;tre, rapport &agrave; chutte fricot'tie tch'a ieu lieu au galetas d'la Chronique dans les trav&egrave;rs d&eacute; No&euml;.<br/>
<br/>
Et don, pour vos dithe, ch'tait d'bouonnes courses, bein couothues et sans malheurs. Y'en eut c&egrave;rtainement iun ou deux tchi lus drotch&icirc;tent mais &agrave; part d&eacute; tchiques bourdonnements dans la cahue&ucirc;le et d's &ecirc;tailles &agrave; dansicotter d'vant l's yeux pour tchiques s&eacute;gondes ch'tait chose d&eacute; rein; ch'est l&agrave; l'excitement du jour et p&egrave;rsonne n'en sont marris.<br/>
<br/>
La foule s&eacute; t'nait &agrave; l'entou d'Pli&eacute;mont. Nou comprend bein qu&eacute; chutte pliaiche est pus d'amain qu&eacute; l's autres - j'veurt dithe qu&eacute; par acheteu tous connaissent lus c'm&icirc;n &agrave; la pompe &agrave; ieau fra&icirc;che tchi s'trouve tchiquebord sus les lieux. J&eacute; n'sai m&ecirc;me pon ou&ecirc;qu'oulle est, m&eacute;, mais j'conte qu&eacute; j'sis extchusablye; un oua&icirc;s&eacute; aime mus l'jus d'pomme ou l'jus d'autre chose quand y'a moyen d'en aver.<br/>
<br/>
I' n'mantchait pon d'monde ninnetou sus la butte du B&ecirc;tchi et au Huth&eacute; et &egrave;s Ain&eacute;thes y'avait l'troup&eacute; d'habitude.<br/>
<br/>
Mais ch'tait &agrave; la f&icirc;n d'l'arl&eacute;v&eacute;e tch'i' y'eut l'pus d'r&ecirc;muage. Les courses finnies les uns et l's autres c'mench&icirc;tent &agrave; r'prendre lus pas du mat&icirc;n. La pus grand' partie, naturellement, pr&icirc;ntent l&eacute; pus court c'm&icirc;n - par l'h&ocirc;tel d&eacute; Pli&eacute;mont. Ch'tait l&agrave; qu&eacute; tout l'r&ecirc;villon s'donnait et comme j'vos ai dit d'vant ch'est l&agrave; qu'la pompe s&eacute; trouve.<br/>
<br/>
Mes bouones gens, y'en eut d'la m&eacute;decinne d'aval&eacute;e! Ch'tait par la bouct&eacute;e qu&eacute; nou-s-abr&eacute;vit touos ches pouorres m&eacute;dgians d'alt&eacute;th&eacute;s, Et chein tch'est assez &ecirc;tonnant ch'est qu&eacute; chutte m&eacute;decinne n'avait pon 't&eacute;, qu&eacute; j'sache, &egrave;rc'mand&eacute;e par les docteurs et, d'ailleurs, qu'oulle 'tait tout &agrave; fait euniv&egrave;rselle l&eacute; preumyi d'l'An, car ch&acirc;tchun prenait sa dramme d'la m&ecirc;me grand' boutelle. Nou m'a asse&ucirc;th&eacute; d'enpis qu'l&eacute; go&ucirc;t 'tait neunm&eacute;tho iun et qu'n'y'eut pon eune seule pliainte entouor chutte m&eacute;decinne purgative sinon qu'ou r'v&eacute;nait &agrave; go&ucirc;t d'temps &agrave; autre l'restant d'la s'maine: ou savez bein, l&eacute; go&ucirc;t d'&egrave;rva-t-y. M&egrave;rveilleuse m&eacute;decinne!<br/>
<br/>
Un co qu'nou fut touos bein &ecirc;tablyis dans l'salon, v&egrave;rre &agrave; la main, nou d'mandit silence pour les diff&eacute;thents discours. En pathelle occasion deux'trais mots ont 't&eacute; souongneusement chouaisis d'avanche d'la part des cheins tch'ont l'intention d'prendre la pathole et j'pense qu&eacute; ch'est ch'tchi fait qu&eacute; l's orateurs p&acirc;l&icirc;tent si &agrave; propos et sans h&eacute;sitation.<br/>
<br/>
Madame d'la Trinnet&eacute; fit grand plia&icirc;si &egrave;s r&eacute;unis en disant deux'trais mots d'&egrave;rm&egrave;rc&icirc;ments &egrave;s fermi&egrave;s en bouon fran&ccedil;ais, quouaiqu'y'en avait tchitch'un tch'avaient les pids ronds tchi n'&eacute;thaient pon peu dithe si ch'tait du br&eacute;ton ou d'l'allemand. J&eacute; n'voudrais pas dithe qu&eacute; j'en vit tch'&eacute;taient so&ucirc;ls - bein au yain - mais j'maintcheins qu&eacute; iun ou deux viyaient d&ecirc;j&agrave; la leune par souos l'tro. Eh bein, nou l's extchuse, est-che pon; ch'n'est dame pas touos les jours qu&eacute; nou-s-a la chance d&eacute; l'ver l'coute &agrave; bouan marchi!<br/>
<br/>
L&eacute; Conn&ecirc;tablye des St. Ouonnais pr&icirc;nt la pathole &eacute;tou et dit un tas d'tchi bouon pis iun des chenteniers avouit &agrave; l'audience que ch'est s'n ambition d'aller tchique jour au &quot;Derby&quot; &agrave; j'va sus Cristabelle. A ches mots nou l'vit ses v&egrave;rres acouo eune fais, &agrave; la sant&eacute; du brave homme tch'ose aspither &agrave; pathelle entrepr&icirc;nse.<br/>
<br/>
Un autre chentenyi r&ecirc;ponnit d'la part des f&egrave;rmi&egrave;rs et montrit acouothe eune fais comme tchi qu&eacute; nou conna&icirc;t l'angliais parfaitement dans touos les quartchi&egrave;rs d&eacute; l'Ile. Mais comme j'ai dit pus haut, il est bein &eacute;vident que chaque discours avait 't&eacute; souongneusement pr&eacute;path&eacute;.<br/>
<br/>
Enf&icirc;n, n'en v'l&agrave; pour un an, mais si j'vivons acouo, l&eacute; Pi&ecirc;t&eacute; et m&eacute;, j'y r'ithons l'ann&eacute;e tchi veint, j'vos asse&ucirc;the.<br/>
<br/>
<i><a href="lemaistre.html">Marie la Pie</a><br/>
Les Chroniques de Jersey 12/1/1935</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="courses.html">&Egrave;s courses</a><p>
<li><a href="pmcourses.html">Les Courses</a><p>
<li><a href="pmhorse.html">Ph'lip backs a horse</a><p>
<li><a href="coursesjt.html">Les Courses</a><p>
<li><a href="pmpoint.html">Ph'lip Wants to go to the Point to Point</a><p>
<li><a href="irishsweep.html">L&eacute; Caouain et l'Irish Sweep</a><p>
<li><a href="cashbox.html">L&eacute; Caouain et la &#147;cash-box&#148;</a><p>
<li><a href="dreg_honts.html">Les &#147;Dreg Honts&#148;</a><p>
<li><a href="hunt.html">Le Caouain va au Hunt</a><p>
<li><a href="pmserclye.html">La serclye, le Chantgni et les courses</a><p>
<li><a href="pliemont.html">L'Ph&eacute;nix &agrave; Pli&eacute;mont</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

