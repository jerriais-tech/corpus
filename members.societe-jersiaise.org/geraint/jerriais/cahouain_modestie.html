<HTML>

<!-- Mirrored from members.societe-jersiaise.org/geraint/jerriais/cahouain_modestie.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
<HEAD>
<TITLE>La modestie m'emp&ecirc;che...</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La modestie m'emp&ecirc;che...</h2></font></center><p>


La modestie m'emp&ecirc;che de m'vanter trop du r&eacute;tentissement caus&eacute; dans l'&icirc;le par m'n articlye de Samedi pass&eacute;, mais je sis seux que mes lecteurs appr&eacute;ci&ecirc;thont l'augmentation dans l'nombre des volontaithes qu'en a 'tai incontestablyement le r&ecirc;sultat direct. M&ecirc;me les membres des <a href="etats.html">Etats</a> en furent si &ecirc;mouv&eacute;s qu'i' s'r&eacute;unirent tous &agrave; une s&eacute;ance sp&eacute;ciale pour distchutter la tchestion. Et je crai bain que comme m&eacute; ou z-avez tous 'tai agr&eacute;ablyement ravis des sentiments patriotiques de nos messieux.<br/>
<br/>
Je n'tais pas pr&eacute;sent &agrave; l'assembliaie mais &agrave; en jugi par les discours prononc&eacute;s par plusieurs membres, des discours qu'ont 'tai publi&eacute;s dans les g&acirc;zettes, i' sembliaithait qu&acirc;si que je sommes sus l'point de les vaie tous lus en aller au front. Je n'pouvons pas permettre une patheille calamit&eacute; par exemplye!<br/>
<br/>
Et je n'sais pas si ch'est que par nos anciennes louais et constitutions, ils en aithaient r&eacute;element l'drouait.<br/>
<br/>
I' sont vos serviteurs oquo au but du compte, ch'est vous qu'en avez nomm&eacute; la pus grand' partie pour remplyi les postes qu'ils occhupent et je n'crait pas qu'i' peuvent abandonner ches postes-l&agrave; d'un moment &agrave; l'autre, que j's&eacute;yons en <a href="dgerre.html">djerre</a> ou pas, sans votre permission.<br/>
<br/>
Nennin, gar&ccedil;ons, applaudissez-les tant qu'ou voudrez pour lus patriotisme et lus sentiments djerriers, mais en m&ecirc;me temps d&eacute;fendez-lu de sorti l'pays.<br/>
<br/>
</div><div align="center">* * *<br/>
</div><div align="left"><br/>
Plusieurs de mes anmins m'ont dit que ch'est gr&acirc;ce au Caouain que tant de nos jeunes volontaithes se sont enr&ocirc;l&eacute;s ches jours ichin pour joindre le contingent, et que j'dev'thais protester contre l'attitude de ches orateurs-l&agrave; qui veulent en prendre tout l'cr&eacute;dit ieux-m&ecirc;mes, mais mes pouores bouannes gens je n'sis pas fait d'm&ecirc;me, m&eacute;, j&eacute; n'sis pas un ouais&eacute; jaloux, et les messieux qu'ont, de dans la cha&icirc;the ou de sus la piatteforme, &ecirc;prouv&eacute; &agrave; r&ecirc;viltonner nos jeunes gens &agrave; r&eacute;aliser lus grande responsabilit&eacute;, m'ont assist&eacute; consid&eacute;thablyement &agrave; atteindre le but que j'avais en veue, et je prends avantage de chutte occasion ichin pour lus en offri &agrave; tous, mes pus sinc&eacute;thes ermerciements. Quant &agrave; m&eacute;, je m'trouve amply&eacute;ment r&ecirc;compens&eacute; par le biau r&ecirc;sultat de mes humblyes &ecirc;fforts, et la seule chose qui m'chagrine est que je n'peux pas me mettre souos l's armes m&eacute;-m&ecirc;me.<br/>
<br/>
Mais ch'est inutile, je sus pass&eacute; l'&acirc;ge, et acc&acirc;bli&eacute; par de nombreuses infirmit&eacute;s caus&eacute;es peut-&ecirc;tre par les indiscr&eacute;tions de ma jeunesse, et avec la miyeu volont&eacute; du monde, je sis persuad&eacute; qu'i' n'y a auchun v&eacute;t&eacute;rinaithe ichin qui voudrait m'passer comme propre pour le service.<br/>
<br/>
Sans ch'la i' y a longtemps que je s'sais hors.<br/>
<br/>
</div><div align="center">* * *<br/>
</div><div align="left"><br/>
V'l&agrave; <a href="nouevoc.html">Nou&eacute;</a> qu'appr&eacute;che, gar&ccedil;ons, et je m'sis aperchu en voltigeant dans la campagne, que plusieurs d'entre vous sont &agrave; engra&icirc;ssi des picots. Je n'en sis pas bain seux, mais i' m'a sembli&eacute; que j'ai ou&iuml; tchiqu'uns dithe qu'i' sont &agrave; en r&ecirc;serv&eacute; pour en faithe pr&eacute;sent au Caouain.<br/>
<br/>
Si ch'est qu'ch'est d'm&ecirc;me je veur vos en r'mercier d'avanche, mais je voudrais vos d'mander de m'faithe le pliaisi de n'pas me l's apporter tous d'un temps, car v'l&agrave; tchi pouorrait causer d'la confusion.<br/>
<br/>
Si 'y a moyen de vos arrangi d'par l'ensemblye, je s'sais bain content d'en aver iun pour le jour de Nou&eacute;, et pis si en cas un autre pour le Nouvel An. Dans l'cas que j'les trouvethais &agrave; man go&ucirc;t (et je n'en doute pas pour un moment), je pouorrais vos faithe &agrave; saver quand tchi apporter les pr&eacute;chains. Je sommes une djaingue acheteu siez-nous, car Marie Hibou avait des pathents sus l'continent, qui d'meuthaient dans un vier cliochi qu'a 'tai abattu par les Allemands. I' sont v'nus lus r'fugier siez-nous et je crai bain que che s'sa m&eacute; qu'&eacute;tha &agrave; maint'nin tout jusqu'&agrave; qu'la djerre es'sait finie.<br/>
<br/>
Souos les circonstances, ou comprendrez bain qu'un picot d'djais-huit livres n'&icirc;tha pas bain liain. Et pis, d'ailleurs, ils ont des app&eacute;tits comme nous n'en rencontre pas souvent.<br/>
<br/>
</div><div align="center">* * *<br/>
</div><div align="left"><br/>
<i>Ra&icirc;ponses &egrave;s Correspondants.</i><br/>
<br/>
<b>Corpotha</b>. - Je n'y connais rain, man gar&ccedil;on. Si ch'est qu'tu veur &ecirc;tre mins Sergent d&eacute;vant que d'donner tan nom, ch'est &egrave;s autorit&eacute;s militaithes qui faut applitchi. Quant &agrave; m&eacute;, j'n'y peux rain. Chein que je te don'nais en avis d'faithe, ch'est de t'en aller avec le rang que tu occhupes acheteu, tu pouorrais te distindgi l&agrave;-bas, et sacrebleu! tu pouorrais p't &ecirc;tre ervenin en J&ecirc;rri avec le grade de Cap'tainne.<br/>
<br/>
<br/>
<i><a href="gwdec.html">Caouain</a></i><br/>
<i>La Chronique de Jersey 19/12/1914</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>


<li><a href="cahouain1914armes.html">Aux armes, citoyens!</a><p>
<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="recruiting.html">&quot;Recruiting Rally&quot;</a><p>
<li><a href="cahouain1914c.html">Nouvelles de la djerre</a><p>
<li><a href="cahouainpows.html">Caouain et les prisonni&egrave;rs Allemands</a><p>

<li><a href="bertie.html">Comment qu'Bertie fut Exempt&eacute;</a><p>
<li><a href="landarmy.html">&quot;Land Army&quot;</a><p>
<li><a href="painbothladies.html">Both Ladies Volunteer</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>


<li><a href="servicenational.html">Le S&eacute;rvice National</a><p>
<li><a href="gdfsoud.html">Au soudard la victouaithe!</a><p>
<li><a href="gdfcriernoue.html">All'-ous crier Nou&eacute;?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_modestie.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
</HTML>

