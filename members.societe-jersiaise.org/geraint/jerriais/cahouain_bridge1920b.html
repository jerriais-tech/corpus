<HTML>

<!-- Mirrored from members.societe-jersiaise.org/geraint/jerriais/cahouain_bridge1920b.html by HTTrack Website Copier/3.x [XR&CO'2014], Tue, 15 Jul 2025 13:55:03 GMT -->
<HEAD>
<TITLE>Je pense bain, gar&ccedil;ons qu'ous &ecirc;tes tous bain tchuthieux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Je pense bain, gar&ccedil;ons qu'ous &ecirc;tes tous bain tchuthieux</h2></font></center><p>

Je pense bain, gar&ccedil;ons qu'ous &ecirc;tes tous bain tchuthieux d'saver pourtchi que l'Chef a 't&eacute; veu deux jours de siette &agrave; r&ocirc;der attouo du Weighbridge comme si ch'est qu'i cherchait tchiquechose.<br/>
<br/>
Eh bain, je m'en vais vos l'dithe.<br/>
<br/>
Il 'tait &agrave; cherchi pour vaie Ma&icirc;t'e Cli&eacute;ment d'C&aelig;n pour li bailli un message pour m&eacute;. Ou viyiz, v'la tchinze jours que j'sis siez l'bouonhomme &agrave; li ba&icirc;lli un coup d'main alentou d'ses patates et l'Chef avait envi&eacute; Marie Hibou &agrave; m'dithe que malgr&eacute; que je n'tais pas au bureau, i' fallait que j'&ecirc;criv&icirc;sse m'n articlye comme d'habitude.<br/>
<br/>
Ah &ccedil;a, ous allez avouer que che n'tait pas raisonnablye chenna !<br/>
<br/>
Coumment qu'ou vouley qu'un pouore dj&acirc;blye qu'est &agrave; ramasser des patates d&eacute;pis chinq heuthes du matin jusqu'&agrave; huit heuthes du s&eacute;, peut trouver l'temps d'&ecirc;crithe des articlyes dignes de patha&icirc;tre dans chute colonne ichin ? Ch'est pourtchi j'envyi Marie Hibou &agrave; s'faithe quatorze, et l'Chef ettou, li disant que l'affaithe 'tait impossiblye et oquo d'pus je n'poss&eacute;dais pas les mat&eacute;thiaux, car Ma&icirc;t'e Cli&eacute;m n'avait pas une fielle de papi dans la maison sans p&acirc;ler d'une boutillyie d'encre et une pliume. Ch'est en tchi, le Chef, qu'est t&ecirc;touogne comme une mule, se d&eacute;cidi de vaie l'bouonhomme li-m&ecirc;me quand i' vaindrait sus l'Weighbridge et de t&acirc;chi d'arrangi avec li de m'faithe fourni ma contribution &agrave; sa maudite g&acirc;zette comme l'ordinaithe. <br/>
<br/>
I' r'pathi de l'vaie &agrave; la fin et li donni un ballot d'papi avec une pliume et d'l'encre et sus tchique sens le fit li promettre qu'i' m'don'nait l'temps d'&ecirc;crithe un paragraphe ou deux pour la g&acirc;zette de Samedi.<br/>
<br/>
Mais l'vier de Caen n'est pas l'sorte d'homme pour permettre dit&egrave;t sus san temps, et ch'tait raique &agrave; sa&icirc;ss&eacute; quand j'avons 't&eacute; finis d'souper, qu'i' m'a dit ; &quot;L&agrave; Caouain v'chin un patch&egrave;t pour t&eacute;, de la part du chef avec les ordres qu'i' li faut d'la copie pour demain au matin. Tu peux t'y mettre d&egrave;s acheteu tandis que j'sis &agrave; soigni les b&ecirc;tes et si en cas je n't&eacute; criethai pas d'sis bouanne heuthe demain au matin.<br/>
<br/>
Alors gar&ccedil;ons, me v'chin don &agrave; griffouollyi pour votre b&eacute;n&eacute;fice, &agrave; onze heuthes du s&eacute;, et je vos asse&ucirc;the que j'sis bain lass&eacute; et qu' j'ai bain d'la peine &agrave; m'garder r&ecirc;villyi. Et tout ch'que j'ai &agrave; vos raconter est une petite sc&egrave;ne qui s'est arriv&eacute;e ches jours, une farce qu'a 't&eacute; jou&eacute;e sus Cli&eacute;ment d'Caen li-m&ecirc;me.<br/>
<br/>
Lundi, quand i'fut en ville porter sa cherge d'patates, tchiqu'un li firent accraithe qu'i' pouvait gagni tchinze louis en mettant un &ecirc;tchu dans le &quot;sweep&quot; pour le &quot;Derby&quot;. <br/>
<br/>
Ch'tait assez pour tenter l'bouonhomme, qui d&ecirc;halli un &ecirc;tchu tout-d'suite et l'donni &agrave; l'autre individu qui li promins de faithe touos l's arrangements n&eacute;cessaithes.<br/>
<br/>
Le Mardi nou li dit qu'il avait tith&eacute; un bouan num&eacute;tho et qu'il avait hall&eacute; une jument du nom de &quot;Cocotte&quot; et qu'oulle 'tait seuthe de g&acirc;gni, qu'y avait d&eacute;j&agrave; deustrais marchands d'patates qui connaissaient la jument et qu'ils 'taient pr&ecirc;ts &agrave; li donner siaix louis pour sa chance.<br/>
<br/>
Mais l'bouonhomme n'entendait pas de ch'tte ouotheille l&agrave;, li !<br/>
<br/>
&quot;J'aime mus en r'chever tchinze,&quot; qu'i' dit.<br/>
<br/>
Et i' s'en r'vint &agrave; la maison, heutheux comme un pinchon, et en me montrant un p'tit carton avec le nom &quot;Cocotte&quot;, &ecirc;crit d'sus, i' m'dit comme chenna :<br/>
<br/>
&quot;La Caouain, v'la un p'tit billet qui vaut tchinze louis !&quot;<br/>
<br/>
Je l'feliciti, m&eacute;, mais j'li dis qu'i' n'fallait pas tr&eacute;jous s'fier l&agrave; d'sus, que bain souvent les siens qui hallaient d'bouans ch'vaux dans ches affaithes-l&agrave; &eacute;taient bain d&eacute;chus quand l'r&ecirc;sultat d'la course &eacute;tait publi&eacute;.&quot;<br/>
<br/>
&quot;Bah ! ch'est la favorite, sapresti !&quot; se fit Ma&icirc;t'e Cli&eacute;m.<br/>
<br/>
Mais par examplye, quand i' r'vint d'la ville M&eacute;credi au s&eacute;, je vis bain par sa mine que y avait tchiquechose qui n'allait pas bain.<br/>
<br/>
&quot;Eh bain,&quot; j'li d'mandi, &quot;est-che la &quot;Cocotte&quot;qu'a gagni l'Derby ?&quot;<br/>
<br/>
&quot;Nennin,&quot; qu'i' m'ra&icirc;ponni, &quot;la fichue rosse n'a pas couothu, et un aubergiste siez tchi qu' j'ai entr&eacute; &agrave; baithe une feis m'a dit qu'i' n'criyait pas qu'y eusse une jument d'chu nom-la dans la course ! Si ch'est vrai, j'en verrai pus long gasd&eacute;ouelle ! Je compte que j'ai 'te attrap&eacute; et je m'en vais pliaindre au Secr&egrave;taithe de l'Union pour qu'il en faiche d&eacute;v&eacute; !&quot;<br/>
<br/>
&quot;Mais Mess de C&aelig;n,&quot; j'li dis, &quot;je n'crai pas que l'Union peut s'm&ecirc;ler dans des affaithes de chute natuthe-l&agrave; !&quot;<br/>
<br/>
&quot;Oh mais, j'verrons don ! tch'est qu'chonna sert d'aver une Union, si ch'n'est pas pour protegi ses membres ? Au mains ou peut forchi chu pe&ucirc;le-l&agrave; &agrave; me r'bailli m'n &ecirc;tchu, ou bain g&acirc;sd&eacute;mmin, je m'en vais r&ecirc;signi !&quot;<br/>
<br/>
&quot;Avous ou&iuml; l'nom du ch'va qu'a g&acirc;gni,&quot; je li d'mandi.<br/>
<br/>
&quot;Oh oui, ch'tait une qu&eacute;dole du nom de &quot;Spion Kop&quot; ou tchiquechose comme chenna et ch'tait un maudit marchand qu'avait l'bouon billet !&quot;<br/>
<br/>
Quand j'liu la &quot;Poste&quot; Jeudi au s&eacute;, j'vis bain que ch'tait comme Mess de C&aelig;n avait dit et je fus bain content d'vaie que ch'tait iun d's amins du Caouain qu'avait g&acirc;gni les tchinze louis.<br/>
<br/>
Fra&icirc;nque, man gar&ccedil;on, je t'en f&eacute;licite et j'esp&egrave;the que, la prechaine feis que j'ithai en ville, j'aithai l'honneur et l'pliaisi de baithe &agrave; ta sant&eacute; !<br/>
<br/>
<br/>
<br/>
<i><a href="gwdec.html">Caouain</a></i><br/>
<i>5/6/1920</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
  
<li><a href="cahouain_tonmates.html">Mait'e Cli&eacute;ment d'Caen est bain d&ecirc;termin&eacute; de jamais n'cra&icirc;tre d'aut'es tomates</a><p>
<li><a href="cahouain_strike.html">Ma&icirc;t'e Cli&eacute;ment d'Caen &eacute;tait &agrave; s'r&ecirc;joui l'aut'e jour que la &quot;strike&quot; &eacute;tait finie</a><p>
<li><a href="cahouain_cliemenragi1927.html">Sou voulez faithe Ma&icirc;t'e Cli&eacute;ment d'Caen enragi</a><p>
<li><a href="dcaen1938.html">Quand Ma&icirc;t'e Cli&eacute;ment d'Caen v&icirc;nt hier cherchi s'n Almonas</a><p><b></b>
<li><a href="cahouain_wireless.html">Ma&icirc;t'e Cli&eacute;ment d'Caen et l'wireless</a><p>
<li><a href="wireless.html">Wireless</a><p>
<li><a href="setheetrantchille.html">Une Seth&eacute;e Trantchille</a><p>
<li><a href="amuser1926b.html">Pour vos amuser</a><p>
<li><a href="amuser1926a.html">Pour vos amuser</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="noue/cliementdcaen.html">Nou&eacute; siez Cli&eacute;ment d'Caen!</a><p>
<li><a href="dcaenlanchon.html">Cli&eacute;ment d'Caen va au lanchon</a><p>


<li><a href="pmbridge.html">Sus l'Bridge</a><p>
<li><a href="cahouain_bridge1920.html">Le sujet d'conversation ches jours ichin a 't&eacute; la frumethie du &quot;Bridge&quot;</a><p>
<li><a href="painconduct.html">Most Reprehensible Conduct of Our Employe</a><p>


<li><a href="saison.html">La Saison des Patates</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_bridge1920b.html by HTTrack Website Copier/3.x [XR&CO'2014], Tue, 15 Jul 2025 13:55:03 GMT -->
</HTML>

