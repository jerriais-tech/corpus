<HTML>

<!-- Mirrored from members.societe-jersiaise.org/geraint/jerriais/pmpatates9.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip A Des Patates A Vendre S&ucirc;s Pid</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip A Des Patates A Vendre S&ucirc;s Pid</h2>
 Et L's'Offre A Bouon Marchi</font></center><p>


Moussieu l'Editeu, <br/>
<br/>
 Connaissous, par chance tchi'tchun tch'y voudrait accat&eacute; chinq vr&eacute;gies, trente-neuf p&eacute;rques de bouonnes patates s&ucirc;s pid? <br/>
<br/>
 Man b&eacute;chet est &agrave; vendre, et j'm'en vais vos dithe pourtchi. <br/>
<br/>
 Dimanche au s&eacute;, en nos couochant, la Merrienne, en hallant san corset, m'dit comme chonna. &quot;Ecoute, Ph'lip, j's'y v'nue &agrave; y pens&eacute;. Y faut qu'tu t'mette &agrave; foui tes patates d'main au matin. N'y'a pas d'temps &agrave; perdre.&quot; <br/>
<br/>
 &quot;Nou n'p&acirc;sle pas d'patates au d&icirc;manche,&quot; j'l'y dit, en t&acirc;chant de m'd&ecirc;faithe de ma qu'm&icirc;nse. <br/>
<br/>
 &quot;Oh, nan?&quot; qu'ou s'fit, &quot;Ch'est sans doute pour chonna qu't'as fait tant d'brit &agrave; d&icirc;n&eacute; parsque les patates n'taint pas bouoillies &agrave; tan go&ucirc;t.&quot; <br/>
<br/>
 &quot;Et avec raison,&quot; j'l'y dit. &quot;Ils avaient tait dans la chaudi&egrave;the pour p&ucirc;s d'deux heuthes, et tu'avais oubli&eacute; l's&eacute;. Tait ta b&eacute;que et couoche-t&eacute;.&quot; <br/>
<br/>
 Ou me r'gardit pour tchiques instants, epis. &quot;V'la tch'est ben&quot;, ou s'fit. &quot;J'verrons d'main au matin.&quot; Et dans deux minutes ou ronflyait. <br/>
<br/>
 J'n'ai pas temps, Moussieu d'vos racont&eacute; toute l'histou&euml;the, suffit qu'&agrave; sept heuthes, lundi matin, j'nos trouv&icirc;mes dans l'clios, la Merrienne et m&eacute;. J'n'avions autchune aide, car ou n'avait pas voulu m'donn&eacute; l'temps d'all&eacute; en cherchi, et j'vos asseuthe que ch'tait &agrave; contrechoeu que j'gaffit ma frouque. A la derni&eacute; minute j'fis man prot&ecirc;t. <br/>
<br/>
 &quot;Si tu n'tais pas si b&ecirc;te et si t&ecirc;toigne,&quot; j'l'y dit, &quot;tu verrais qu'chais patates ichin n'sont pas &agrave; maintchi v'nues. Y ne f'thont pas l&ucirc;s chent la p&eacute;rque. Avec chonna, combain qu'tu crait qu'j'allons en cli&eacute;rgi dans notre jour, t&eacute; et m&eacute; touoseurs. J'ai veu le temps que j'pouvais d&ecirc;foui mes vingt p&eacute;rques sans m'd&ecirc;rangi, mais agniet y n'faut pas y pens&eacute;. Et &agrave; l'&acirc;ge que tu-as tu d&eacute;v'thais sav&eacute; que ch'est une folie que de t'mettre &agrave; &ecirc;terr&eacute;. Y'a d's'ann&eacute;es qu'tu t'pli&acirc;ins d'roumatices dans les g'nors.&quot; <br/>
<br/>
 Mais ou n'voulit pon m'&ecirc;cout&eacute;, et don j'm'y mint. Pour une d&eacute;m'ieuthe j'fis d'man m&ucirc;s, mais j'viyais ben qu'la Merrienne en avait d&ecirc;j&agrave; plien ses br&acirc;ies &agrave; &ecirc;terr&eacute;, et j'tais justement &agrave; consid&eacute;th&eacute; comment qu'je d'vais m'y prendre pour abandonn&eacute; l'affaithe, quand j'aperchut un individu &agrave; la h&eacute;che. <br/>
<br/>
 J'm'appyit s&ucirc;s ma frouque, et la bouonnefemme s'ass&icirc;t s&ucirc;s un bathi, le viyant v'nin. <br/>
<br/>
 &quot;Ous &ecirc;tes &agrave; d&ecirc;foui vos patates,&quot; y s'fit, sans autchune introduction. <br/>
<br/>
 Ach'teu, Moussieu, y faut que j'vos diche que j'ai tchiquefais tait d'miyeuthe humeu. Et quand y qu'menchit d'm&ecirc;me, j'l'y raiponnit d'la sorte. <br/>
<br/>
 &quot;Grand do&ucirc;x nouff&eacute;,&quot; j'l'y dit. &quot;Ma femme et m&eacute; j'sommes tout simplyement &agrave; cl&eacute;rgi la terre pour pliant&eacute; des m&eacute;rgots. Ch'est pour nos pass&eacute; l'temps, car j'n'avons rain &agrave; faithe.&quot; <br/>
<br/>
 Y rouogit un mio, &eacute;pis. &quot;Avous yeu un c&eacute;rtificat?&quot; y d'mandit. <br/>
<br/>
 &quot;Ah, quant &agrave; chonna,&quot; j'l'y raiponnit, &quot;j'en ai yeu pl&ucirc;sieurs. J'ai man c&eacute;rtificat d'naissance, man c&eacute;rtificat d'mathiage, le c&eacute;rtificat qu'ma vaque avait g&acirc;gni quand ou fit p&acirc;ssant deux livres d'beurre dans vingt-quatre heuthes, et l'c&eacute;rtificat qu'nou donnit &agrave; man tr&acirc;si&ecirc;me fils quand y passit l'examin&acirc;tion du Coll&eacute;ge des Pr&eacute;c&eacute;pteurs. J'n'ai jamais seu pourtchi, car ch'tait l'imb&eacute;cile de la famille. Est-che assez, ou en voulous d'autres?&quot; <br/>
<br/>
 Le v'la tout m&acirc;rri. &quot;N'en v'la assez d'chu gniolin-la, y s'fit. &quot;Ou d'vez save que d'vant foui y vos fallait un c&eacute;rtificat du Comit&eacute; d'Agricultuthe. L's'avous spray&eacute;es, chais patates?&quot; <br/>
<br/>
 &quot;Mais ma f&eacute;, n&acirc;nin,&quot; j'l'y raiponnit. &quot;Pourtchi qu'je f'thais chonna? Y vint tchiques individues y'a trais s'maines tch'y parcouothites man b&eacute;chet avec des machines, mais je n'sais pas tch&ecirc;sque-y f&icirc;tes. Ach'teu ou pouvez sorti par ou&ecirc;sque ous vous avez entr&eacute;, et tant p&ucirc;s vite tant m&ucirc;s.&quot; <br/>
<br/>
 Mais y d&ecirc;hallit tchiques papiers de sa pouchette, et la Merrienne me dit de m'taithe, et qu'chen tait pas l&agrave; la mani&egrave;the de p&agrave;sl&eacute; &agrave; un Inspecteu. Dans les circonstances je n'p&ucirc;mes pas continu&eacute;, et mes patates sont ocquo l&agrave;. J'en d'mande septante louis la vr&eacute;gie. Trouvez-me un ach'teur comme un bouon homme. <br/>
<br/>
<i> <a href="lebrocq.html">Ph'lip</a></i> <br/>
<i> Morning News 21/6/1947(?)</i> <br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="ledgvoc.html">Les ledgeunmes en J&egrave;rriais</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="patates2.html">Les patates et la politique</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates5.html">Ph'lip et les patates</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmpatates8.html">Les patates et l's'Etats</a><p>
<li><a href="pmroyale.html">Merrienne et la Royale</a><p>
<li><a href="tipperary.html">Dans Mes Poummes de Terre</a><p>
<li><a href="saison.html">La Saison des Patates</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="patates.html">A Ses Patates</a><p>
<li><a href="patates_fricachies.html">Patates Fricachies</a><p>
<li><a href="pate_patate.html">D'la P&acirc;te d&eacute; Patate</a><p>
<li><a href="pmdigs.html">Ph'lip Digs His Early Patch</a><p>
<li><a href="laxton.html">Laxton's Early</a><p>
<li><a href="defouithie.html">La D&ecirc;fouithie</a><p>

<li><a href="potatostore.html">The Pains in a Potato Store</a><p>
<li><a href="painplianttie.html">Deux mots d'jerriais</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie3.html">Les Pains et la pliant'tie</a><p>
<li><a href="painunsatisfactory.html">An unsatisfactory week's work</a><p>
<li><a href="piantetis.html">La piante tis siez not'e biau fr&egrave;the</a><p>
<li><a href="lettre1963.html">Eune lettre d&eacute; 1963</a><p>
<li><a href="fermethie.html">La f&egrave;rmethie en J&egrave;rriais</a><p>
<li><a href="organnique.html">Des l&eacute;dgeunmes organniques</a><p>

<li><a href="potatoeradicator.html">Snatcher and Peelem's Potato Eradicator</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmpatates9.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

