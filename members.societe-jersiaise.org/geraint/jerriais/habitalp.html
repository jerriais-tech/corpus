<HTML>

<!-- Mirrored from members.societe-jersiaise.org/geraint/jerriais/habitalp.html by HTTrack Website Copier/3.x [XR&CO'2014], Tue, 15 Jul 2025 14:04:06 GMT -->
<HEAD>
<TITLE>L'Houmme et l'habit</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L'Houmme et l'habit</h2></font></center><p><br>
<CENTER><TABLE><TR><TD>
Quand un bouan jour un &ecirc;tre humain <br>
Dans tchique coin d't&egrave;rre, au temps jadis, <br>
Eut l'id&eacute;e d&eacute; s&eacute; couvri l'corps -<br>
F&ucirc;sse compli&egrave;tement ou en partie -<br>
Il 'tait pus qu'seux &agrave; mi&eacute;-sauvage, <br>
P't&ecirc;tre auve eune cave pour san d'meuth&icirc;n: <br>
Mais s'n action fut l' c'menchement d'eune mode, <br>
D'pis chu jour-l&agrave; pour tout l'av'n&icirc;n.<br>
<br>
Pourtchi qu'i' l'fit - n'saithons janmais, <br>
I' s'peut qu'i' 'tait frilieux d'sa sorte; <br>
Et, enn'y&eacute; d'aver la chai d'poule, <br>
I' pr&icirc;nt la pieau d&eacute; tchique b&ecirc;te morte <br>
Et s'enfliubit d'dans, d'eune manni&eacute;the <br>
&Agrave; s'prot&eacute;gi contre la fraid : <br>
N&eacute; pensant dg&eacute;the qu'auvec l&eacute; temps <br>
O&ugrave;'est qu' s'n id&eacute;e d'un habit m&egrave;n'nait.<br>
<br>
Sans l'moindre doute ch'&eacute;tait un houmme <br>
Qui fut l'preunmyi &agrave; s'embonn'ter, <br>
Car, qu'houmme est pus ch&eacute;tif qu&eacute; femme <br>
Est l'opinnion d'autchun docteu; <br>
Et pis, &eacute;tout, les historiens <br>
Dans touos lus r'cords nos ont m&ocirc;tr&eacute;, <br>
Qu&eacute; l'penchant dans l'houmme pour l'habit <br>
Ava&ucirc; l's ann&eacute;es a augment&eacute;.<br>
<br>
S'&eacute;tant &ecirc;tablyi ma&icirc;tre d'mode, <br>
La pr&eacute;chaine chose qu' not' moussieu fit <br>
Ch'tait d&eacute; s'mettre &agrave; c'mander la femme <br>
Quant &agrave; la faichon d'ses habits. <br>
Il parv&icirc;nt &agrave; la persuader <br>
Qu'&ecirc;tre &agrave; la mode 'tait &icirc;mportant, <br>
S&eacute; fa&icirc;sant seux d'en profiter <br>
En ayant souvent du changement.<br>
<br>
Tant et si bein qu'au jour d'aniet, <br>
I' n'sait pus sus tchi pid danser; <br>
Ayant rein d'nouv&eacute; d&eacute; li-m&ecirc;me, <br>
Tout ch' qu'i' peut faithe est d&eacute; ram'ner <br>
Des modes qu&eacute; nou-s-a ieu d&eacute;vant, <br>
Et qu'avaient lus pliaiches dans l'galetas <br>
Auve les habits d&eacute; nos anch&ecirc;tres, <br>
Ou sus l'dos d&eacute; tchique &ecirc;pe&ucirc;thas.<br>
<br>
O&ugrave;'est qu'est la femme qui veurt s&eacute; r'vaie<br>
Auve ses cotelles l&eacute; tou d'ses g'viles,<br>
Ou bein m&ecirc;me &agrave; mi&eacute; d&eacute; la gambe ?<br>
V'l&agrave; tch'&eacute;tait bein quand oulle 'tait fille<br>
Et qu&eacute; la vie marchait au pas,<br>
Mais &agrave; ch't heu qu'tout va au galop<br>
D'&ecirc;tre &ecirc;court&eacute;e est pus pratique,<br>
N&eacute; sait-che qu'&agrave; cachi san moto!<br>
<br>
Et don, en dgiex-neuf chent septante, <br>
Auve l'houmme m&ecirc;l&eacute; dans ses tou&ocirc;nn&eacute;s <br>
I' n'peut pus dithe, &#147;Ch'est l&agrave; la mode&#148; ,<br>
Ch'est &agrave; la femme d&eacute; faithe san chouaix. <br>
Et, dounn&eacute;e l'opportunit&eacute;, <br>
Oulle a bein vite coul&eacute; les braies, <br>
Et m&ocirc;tr&eacute; &agrave; l'houmme qu'&agrave; l'av'n&icirc;n, <br>
Ou s'habill'la coumme i' l&icirc; plia&icirc;t.<br>
<br>
<br>
<i><a href="perchard.html">ALP</a></i><p>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="habvoc.html">L'habilement en J&egrave;rriais</a><p>
<li><a href="gdfhabillement.html">L'Habillement Des Femmes</a><p>
<li><a href="madmode.html">Madame La Mode</a><p>
<li><a href="robemode.html">La Robe &agrave; la Mode</a><p>
<li><a href="patrobes.html">Les longues patouilles de robes</a><p>
<li><a href="cravates.html">Les Cravates et les Croates</a></li><p>
<li><a href="skirts.html">The Question of Shorter Skirts</a><p>
<li><a href="affole.html">Nou dit qu'il en affole &agrave; tout &acirc;ge</a><p>
<li><a href="habitsfemmes.html">Habits et... femmes</a><p>
<li><a href="caroline.html">Caroline et sa crinoline!</a><p>

<li><a href="viersoudard.html">L&eacute; Vi&egrave;r Soudard</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/habitalp.html by HTTrack Website Copier/3.x [XR&CO'2014], Tue, 15 Jul 2025 14:04:06 GMT -->
</HTML>
