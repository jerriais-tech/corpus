<HTML>

<!-- Mirrored from members.societe-jersiaise.org/geraint/jerriais/cahouain_florio.html by HTTrack Website Copier/3.x [XR&CO'2014], Tue, 15 Jul 2025 13:44:05 GMT -->
<HEAD>
<TITLE>La Coupe Florio</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Coupe Florio 1927</h2></font></center><p>


Iune des autres semaines quand des affiches pathurent &agrave; diff&eacute;rents bords ichin en Jerri que la grande course d'automobile pour la &quot;Coupe Florio&quot; devait &ecirc;tre couothue &agrave; St. Brieuc, J'arrivi &agrave; la conclusion que le &quot;Ouest-Eclair&quot; s'en allait envier une invitation pour que &quot;Les Chroniques&quot; y fussent repr&eacute;sent&eacute;es et je savais que si chenna s'arrivait, che s'sait m&eacute; qu'&icirc;thait car le Chef a bain trop grand peux du ma d'la m&eacute; pour faithe une travers&eacute;e de quatre heuthes sus l'ieau et pis quand m&ecirc;me, comme le bat&eacute; devait sorti d'ichin &agrave; siex heuthes du matin, il est bain trop piercheux pour se l'ver du li&egrave;t &agrave; d's heuthes aussi riditchules.<br/>
 <br/>
 Mais j'avais biau examiner la correspondance touos les matins, i'n'arrivait pas un mot du Ouest-Eclair, et je c'menchi &agrave; craindre qu'il y avait ieu un malentendu de tchique sorte et que j'avions 't&eacute; oubli&eacute;s.<br/>
 <br/>
 J'en p&acirc;li au Chef mais i'sen motchait li et m'dit que je pouvais bain s&ucirc;fflier pour les invitations.<br/>
 <br/>
 &quot;Mai,&quot; j'li dis, &quot;invitation ou pas j'ai fait m'n id&eacute;e d'y aller et j'&icirc;thai !&quot;<br/>
 <br/>
 Et don quand l'jour arrivi je m'trouvi sus la cauchie &agrave; chinq heuthes et d'mie du matin pour &ecirc;tre seux de n'mantchi pas l'bat&eacute;.<br/>
 <br/>
 Ch'tait l'&quot;Dinar,&quot; et j'&eacute;tions quasiment treis chents &agrave; bord.<br/>
 <br/>
 Le viage se fit sans autchun incident sp&eacute;cial.<br/>
 <br/>
 La m&eacute; &eacute;tait belle et j'arriv&icirc;mes au Legu&eacute; de vier djaix heuthes.<br/>
 <br/>
 I' y avait un train sp&eacute;cial &agrave; nos attendre et une douzaine d'automobiles.<br/>
 <br/>
 Je m'&eacute;tais mins sus l'&quot;Bridge&quot; en pliaine veue de tout l'monde comptant sans doute que m'en arriv&eacute;e s'en allait caus&eacute; une certaine sensation parmi la foule qu'&eacute;tait sus l'bord du tchai.<br/>
 <br/>
 Bah ! personne n'y fit la moindre attention.<br/>
 <br/>
 Pas un hourr&acirc;h, pas une trompette, rain !<br/>
 <br/>
 Et bain j'pensi il est bain &ecirc;vident que l'Caouain n'est pas connu par ichin.<br/>
 <br/>
 Comme je ramontais la passerelle pouor d&ecirc;bertchi je m'aperchus qu'un homme dans un uniform me r'gardait assez fixement et je m'imagini que ch'ttait tchique ambassadeur du Ouest-Eclair qu'avait 't&eacute; envi&eacute; &agrave; m'rencontrer, sustout comme i' s'appr&eacute;chi d'm&eacute; d&egrave;s que j'mins l'pid &agrave; terre. Mais ch'fut oquo un autre d&eacute;sappointement.<br/>
 <br/>
 &quot;Avous tchiquechose &agrave; d&ecirc;cliather ?&quot; i'me d'mandi.<br/>
 <br/>
 &quot;Oui,&quot; j'li ra&icirc;ponni, &quot;j'ai &agrave; d&ecirc;cliather que ch'est ichin une triste r&eacute;ception pour le Caouain des Chroniques !&quot;<br/>
 <br/>
 Et i' s'mins &agrave; t&acirc;ter mes pouchettes et &agrave; passer sa main par-dessus mes habits.<br/>
 <br/>
 &quot;J'ai grand r'gret,&quot; j'li dis, &quot;mais j'ai tout-&agrave;-fait oubli&eacute; &agrave; vos en apporter iune.&quot; <br/>
 <br/>
 &quot;Une quoi ?&quot;<br/>
 <br/>
 &quot;Mais une g&acirc;zette, pardi !&quot; Je m'en sis v'nu tout en presse &agrave; matin pour prendre le bat&eacute; et &#8211;<br/>
 <br/>
 &quot;Allez !&quot; i'm'dit.<br/>
 <br/>
 Et je l'oui dithe &agrave; un autre homme qu'&eacute;tait &agrave; c&ocirc;t&eacute; d'li, &quot;Je crois qu'il est fou, ce type-l&agrave; !&quot;<br/>
 <br/>
 Et bain, je ramont&icirc;mes &agrave; St Brieuc dans le p'tit train et je trouv&icirc;mes la ville en f&ecirc;te. Nous avait bain d'la peine &agrave; cirtchuler dans les rues &agrave; cause de la foule qu'i'y avait.<br/>
 <br/>
 J'avais l'intention m&eacute; de m'rendre siez m'n amin Mons. Le Borgne dans la Rue Paul-Bert, et j'en prins le c'min.<br/>
 <br/>
 Mais quand j'vins un mio pus liain je trouve la route barr&eacute;e.<br/>
 <br/>
 I'y avait pus d'vingt gendarmes &agrave; faithe la garde.<br/>
 <br/>
 J'&eacute;prouvi &agrave; passer m&eacute;, mais je fus bain vite arr&ecirc;t&eacute;. <br/>
 <br/>
 Iun d'ieux me d'mandi &quot;Avez-vous votre carte ?&quot;<br/>
 <br/>
 &quot;Oui, par exemple !&quot; je li ra&icirc;ponni, et je li pr&eacute;senti iune de mes cartes sus tchi qu'il est imprim&eacute;,<br/>
 <br/>
</div><div align="center"> &quot;LE CAOUAIN,&quot;<br/>
 &quot;Chroniques de Jersey&quot;<br/>
 <br/>
</div><div align="left"> Je n'peux pas imprimer ichin chein que ch't homme-l&agrave; m'dit, mais je fus convaintchu dans bain p'tit d'temps qu'une carte comme chenna n'avait autchune valur &agrave; St. Breuc.<br/>
 <br/>
 Pour pouver continuer man c'min je fus obligi de payer chinq francs pour une carte de cirtchulation et comme i' n'tait pas permins d'aller dans les routes ouest que les automobiles s'en allaient couorre je fus envi&eacute; dans une autre direction, amont un c&ocirc;ti et &agrave; travers d'une lande des milles hors de la vaie.<br/>
 <br/>
 Je trouvi la Rue Paul-Bert &agrave; la fin, mais oulle tait toute barricad&eacute;e ettou.<br/>
 <br/>
 Heutheusement que je fus r'connu par un homme qui vaint d&ecirc;foui des patates en J&ecirc;rri et il explitchi au gendarme que j'&eacute;tais tout-&agrave;-fait inoffensif.<br/>
 <br/>
 Le gendarme me d'mandi iou que j'voulais aller et je li pointi la maison de Mons. Le Borgne.<br/>
 <br/>
 I'fut bain aimablye par exemplye !<br/>
 <br/>
 Ch'tait impossible de franchi les barricades sans assistance et dans tchiques minutes touos les vaisins &eacute;taient par lus f'n&ecirc;tres pour vaie tch'est qui s'passait. <br/>
 <br/>
 Iun donni une tchaithe pour mettre &agrave; c&ocirc;t&eacute; des balustres et le gendarme prins le Caouain des Chroniques dans ses bras et le l'vi par en d'sus du treillis et l'd&ecirc;posi dans la tchaithe.<br/>
 <br/>
 De l&agrave; che fus l'affaithe d'une minute devant que d'&ecirc;tre sain et sauf siez ses amins.<br/>
 <br/>
 Madame Le Borgne, qu'est iune des plus charmante dames que nou puisse conna&icirc;tre, s'aperchevant que l'pouore Caouain pathaissait affam&eacute;, se mins en train de li pr&eacute;pather un d&ecirc;jeuner et je li s'sait tr&eacute;jous erconnaissant pour la bont&eacute; qu'oulle eut envers m&eacute; duthant toute chutte journ&eacute;e-l&agrave;.<br/>
 <br/>
 Comme la Rue Paul-Bert faisait partie d'la piste pour la grande course j'eus une magnifique veue de toutes les automobiles qui passaient comme des fli&egrave;ches en d'sous d'ma f'n&ecirc;tre. <br/>
 <br/>
 La raideur &agrave; tchi qu'illes allaient &eacute;tait &ecirc;pouvantablye et j'pensi &agrave; m&eacute;-m&ecirc;me que l'Conna&icirc;tablye de St. Louthains s'en allait &ecirc;tre bli&acirc;me pour permettre dit&egrave;t.<br/>
 <br/>
 I' y avait jusqu'&agrave; une femme &agrave; y prendre part et ou s'en d&ecirc;halli assez bain, la foule faisant des hourras toutes les feis qu'ou passait, mais i' m'semblye m&eacute; qu'oulle aithait 't&eacute; bain mus dans la tchuisine &agrave; soigni sa castrole, que d'ristchi sa vie comme chenna pour t&acirc;chi d'g&acirc;gni une maleutheuse coupe.<br/>
 <br/>
 Quand nous pense qu'y avait vingt-chinq contchuthents et qu'i' faisaient trente feis le tour de la piste ou pouvez bain penser que ch'la d'vint un mio enniant.<br/>
 <br/>
 Mais ch'qui fut partichuli&egrave;thement frappant &eacute;tait la parfaite organisation.<br/>
 <br/>
 Pour quatorze milles de long la route fut gard&eacute;e absolument cliaithe de tout traffic, pas m&ecirc;me un pi&eacute;ton &eacute;tant permins sus la piste, et chose qui prouve comment que les fermiers sont prot&eacute;gis en France il 'tait d&eacute;fendu au public de se stationner au d'passer dans autchun clios iou qui y avait une r&eacute;colte souos peine d'&ecirc;tre tradits en justice.<br/>
 <br/>
 Eh bain, le moment arrivi que je fus obligi de tchitter mes bouans amins d'la Rue Paul-Bert, pour me r'embertchi &agrave; bord du bat&eacute;.<br/>
 <br/>
 I' faisait un temps superbe et la travers&eacute;e fut des pus agr&eacute;ables. Je rentr&icirc;mes en J&ecirc;rri un mio oppr&egrave;s m&icirc;ni&egrave;t et tout l'monde pathaissait enchant&eacute; d'sa journ&eacute;e &agrave; St Brieuc. Nou y r&icirc;tha, j'esp&egrave;the.   <br/>
 <br/>
<i><a href="gwdec.html">Caouain</a></i><br/>
<i> 13/8/1927</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="moto.html">Des courses &eacute;d moto</a><p>
<li><a href="pmgrandprix.html">Merrienne is going to the Grand Prix</a><p>
<li><a href="motor.html">Ma Motor-Bike</a><p>
<li><a href="avarie.html">L'Av&acirc;rie</a><p>
<li><a href="cachmoto.html">Quand J'fus pour Apprendre &agrave; Cachi un Moto</a><p>
<li><a href="amuser1926b.html">Pour vos amuser</a><p>
<li><a href="lecouteur1925.html">Bill Le Couteur</a><p>
<li><a href="invasion.html">L'&Icirc;nv&acirc;sion</a><p>
<li><a href="pmvisitor.html">A Visitor Calls at Portinfer</a><p>
<li><a href="pmcar.html">Ph'lip wants to buy a car</a><p>


<li><a href="bretangne.html">La Br&eacute;tangne</a><p>
<li><a href="pmparame.html">La s&eacute;th&eacute;e &agrave; Param&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_florio.html by HTTrack Website Copier/3.x [XR&CO'2014], Tue, 15 Jul 2025 13:44:05 GMT -->
</HTML>

