<HTML>

<!-- Mirrored from members.societe-jersiaise.org/geraint/jerriais/cordiale.html by HTTrack Website Copier/3.x [XR&CO'2014], Tue, 15 Jul 2025 14:00:13 GMT -->
<HEAD>
<TITLE>La Tante Cordiale</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Tante Cordiale</h2></font></center><p>

V&eacute;the! la <i>Tante Cordiale!</i> Quand-i' y-a tre&icirc;s ou quatre ans, toutes ches m&ucirc;siques de France v&icirc;ndrent en J&egrave;rry, pour la pr&eacute;mi&eacute; feis, y-en eut-i' du d'v&icirc;s et du t&icirc;ntam&acirc;rre, par toute l'&icirc;le, l&agrave; d's&ucirc;s! J'en e&ucirc;mmes note petit lot par si&egrave;z nous - ch'l&agrave; va sans dithe, comme ou' z-all&egrave;z ve&icirc;s - et vite, &egrave;ttou.<br/>
<br/>
Eh bain, don, d'vi&egrave;r huit ou di&egrave;x jour' d'vant la v&icirc;site d&eacute; toutes ches <i>bain'tes</i> d'France, j'nos trouvion', ma bouanne-famme et m&eacute;, si&egrave;z l'va&icirc;zin P&icirc;teur, tchi d'meuthe pas bain liain d'ichin - pour p&acirc;ss&eacute; la seuth&egrave;e d'ouve li et sa famme. (Y-a d&ecirc;j&agrave; tchiques-ann&egrave;es tchi sont mathi&egrave;s, mais n'ont pas occouo d'fammille).<br/>
<br/>
Quand j'arriv&icirc;mmes l'va&icirc;zin P&icirc;teur &eacute;tait tout seu'. I' nos d'm&acirc;ndit d'estch&ucirc;z&eacute; sa p'tite famme. I' nos dit, s'nos d&icirc;t-i' : &#8220;Ou' z-estch&ucirc;sez&egrave;z, si vos plia&icirc;t M&ecirc;bule - ou' ne s'sa p&acirc;s longtemps. Oul'est s&eacute;lement dae&ucirc;x pas - si&egrave;z sa cou&ocirc;zinne Dj&ecirc;ne, qu'a iun d'ses p'tits jumiao&ucirc;x malade. Oul' est horte &agrave; ve&icirc;s comme-est qu'il est. Car, ou' sav&egrave;z, M&ecirc;bule est folle d&eacute; p'tits, bain qu'ou' n'en-ait pon d'lyi-ma&icirc;mme.&#8221;<br/>
<br/>
- Et ch'est boustr&eacute;ment bain damage!&quot; s'l&icirc; f&icirc;t M&eacute;lie, ma famme; j'en ai ieu unne d&eacute;mi&eacute;-douzainne, m&eacute;, et iun par dessus, et m&eacute; v'l&agrave; occouo!&#8221;<br/>
<br/>
- &#8220;Veur-tu bain taithe ta becque, ordjiliae&ucirc;se qu&eacute; tu-es!&#8221; qu&eacute; j'l&icirc; d&icirc;s entre hao&ucirc;t-z-et bas.<br/>
<br/>
Dans l'moment qu&eacute; j'l&icirc; d&icirc;sais chonna, n'ou ouit unne voua&icirc;x tchi v'nait d&eacute; d'dans l'all&egrave;e, tchi criiait : &#8220;P&icirc;teur! P&icirc;teur! o&ugrave;-est qu'tu-es, don : es-tu l&agrave;?&#8221;<br/>
<br/>
- Ch'est M&ecirc;bule,&quot;s'f&icirc;t P&icirc;teur, en s&eacute; l'vant; et tch'est, d&ocirc;n, qu'ou peut av&eacute;, &agrave; hou&acirc;le d'la sorte - me dith-ous?&#8221;<br/>
<br/>
I' s'n'allit pour ouvri l'h&ucirc;s; mais l'pou&ocirc;re baloque! i' n'fut pas scouotre ass&egrave;z : car, i' n'avait pas m&icirc;ns la main s&ucirc;s la clianque, qu&eacute; l'h&ucirc;s ouvrait et l'pou&ocirc;re P&icirc;teur, erch&eacute;vait drait s&ucirc;s l'n&egrave;z, la p&ucirc;s fich&ucirc;e raidde tape tch'il e&ucirc;sse jammais ieu d'sa vie!<br/>
<br/>
P&icirc;teur, vite, pr&icirc;nt s&acirc;n n&egrave;z &agrave; sa pouognie, ertchuit dae&ucirc;x pas, mais n'd&icirc;t pas un seul petit mot. - Compre-en-ous chonna, bouanne gens? - opr&egrave;s avait ieu unne t&egrave;lle ouappe!<br/>
<br/>
<i>Bou&acirc;n gar&ccedil;on, l'anmit P&icirc;teur!</i><br/>
<br/>
Mais aussin, ch'tait sa p'tite M&ecirc;bule, tchi v'nait d&eacute; l'cliam&ucirc;s&eacute; si bain - v'l&agrave; pourtyi - !<br/>
<br/>
H&eacute;l&acirc;s! &#8220;ch'n'est pas tr&eacute;jo&ucirc;s l'homme tchi porte les bra&icirc;es!&#8221; - comme dit l'prov&egrave;rbe.<br/>
<br/>
Quand ou' nos app&egrave;rchu, M&eacute;lie et m&eacute;, ou' nos f&icirc;t un cabot&eacute; d'estch&ucirc;zes, d'av&eacute; t&egrave; horte quand j'tion' arriv&egrave;s. &#8220;Mais, s'nos d&icirc;t-alle, en hallant s&acirc;n tunot - qu'ou pendit &agrave; un clyou, dri&egrave;the l'h&ucirc;s, &#8220;j'allon' erg&acirc;ngni l'temps p&egrave;rdu, mes bouannes gens; car,&#8221; - Ou n'en d&icirc;t pas p&ucirc;s long, pour le moment; ou' pr&icirc;nt unne tchi&egrave;the et s'ass&icirc;t.<br/>
<br/>
P&icirc;teur, li, s'en n'tait all&egrave; trantchillement s'assi&eacute;the dans s&acirc;n coin. N'ou l'viyait d'temps-en-temps, tchi pendait la t&ecirc;te et prennait s&acirc;n n&egrave;z &agrave; sa pouognie.<br/>
<br/>
B&eacute;t&ocirc;t, sa M&ecirc;bule s'en app&egrave;rchut et l&icirc; d'm&acirc;ndit tch'est qu'il avait &agrave; s&eacute; t'nin l'n&egrave;z si bain.<br/>
<br/>
- Eh! tu n'sait d&ocirc;n pas qu'en ouvrant l'h&ucirc;s, tu m'as qu&acirc;zi fait sao&ucirc;te l'n&egrave;z hor'd&eacute; la fache! s'l&icirc; f&icirc;t-i', en r'natyant comme un balenot.<br/>
<br/>
- Ah! ch'est d'ma&icirc;mme! s'l&icirc; d&icirc;t-alle, pas unne p&eacute;tite mie d&ecirc;c&ocirc;nt'n&acirc;nchie; en &ecirc;ff&egrave;t, j&eacute; m's&icirc;s bain app&egrave;rchue, en ouvrant l'h&ucirc;s, qu&eacute; tchique ch&ocirc;se forchait contre m&eacute;; mais, di&acirc;! m&acirc;n p'tit P&icirc;teur, j&eacute; n'savais pas qu&eacute; ch'tait t&acirc;n n&egrave;z tchi forchait contre m&eacute; d'ma&icirc;mme - ch'est tchi n'voulait pas qu'j'entr&icirc;sse, - je l'v&eacute; bain a-ch't'heu!<br/>
<br/>
- Et la p'tite vilainne pie s'm&icirc;nt &agrave; rithe comme unne folle. Mais l'pou&ocirc;re di&acirc;ntre d&eacute; P&icirc;teur ne riait pas, li - n'ou viyait si bain tchi souffrait.<br/>
<br/>
&#8220;Bah, bah!&#8221; s'l&icirc; f&icirc;t-alle occouothe, tu n'en mou&ocirc;rr&acirc;s pas, m&acirc;n P&icirc;teur. Eh p&icirc;s, quand tu-&eacute;thais l'n&egrave;z un p'tit p&ucirc;s piat et un un p'tit p&ucirc;s cour', tu n'en patha&icirc;trais qu&eacute; d'm&ucirc;s - j'l'ai p&ecirc;ns&egrave; bain des fe&icirc;s!<br/>
<br/>
Criy-ous, bouannes gens, qu'ch'en 'tait l&agrave;, d'l'affront? Mais n'ou v&eacute; si bain qu' ch&egrave;s belles bi&acirc;nches dents, larges comme des madelles de h&eacute;che, peuvent bain mordre, quand i'veulent! J&eacute; n'voudrais pas qu'ma M&eacute;lie en &eacute;thait dit&egrave;lles - Ah! ma f&eacute;, d&ocirc;n, nan!<br/>
<br/>
Quand oul' eut dit chain qu'oul' avait &agrave; dithe &agrave; s&acirc;n P&icirc;teur, ou' s'nallit l'tapot&eacute; s&ucirc;s l'&ecirc;pao&ucirc;le, en l'ba&icirc;zotant d'j&ocirc;s s&ucirc;s j&ocirc;s si bain, qu'l'anmin P&icirc;teur pathut b&eacute;t&ocirc;t r'c&ocirc;nsol&egrave;.<br/>
<br/>
- Tout d'ma&icirc;mme, il avait un laid n&egrave;z, l'va&icirc;zin P&icirc;teur! J'l&eacute; r'gardais d'temps-&agrave;-ao&ucirc;tre, d&eacute; d'sous, &agrave; m'zuthe qu&eacute; la seuth&egrave;e s'av&acirc;nchait. Dans &agrave; p&eacute;-pr&egrave;s unne heuthe, l&eacute; pou&ocirc;r m&eacute;dian avait l'fou&ocirc;llyae&ucirc;x gros comme une moyenne p&eacute;vri&eacute;the.<br/>
<br/>
- Dans l's'entrefaittes, la va&icirc;zine M&ecirc;bule s'&eacute;tait assise; mais ou' semblyait n' t'nin &agrave; clyou ni &agrave; gu'ville, ou' steurtait, ou' s&eacute; l'vait, p&icirc;s ou' s'rasi&eacute;vait - n'ou' viyait bain qu'ou' n'attendait qu&eacute; l'moment d'b'brinball&eacute; du cliap&egrave;t, qu&eacute;, v&eacute;the, ma fou&eacute;, ou' m'f&icirc;t pityi, et pour l&icirc; ba&icirc;lyi unne chance d&eacute; k'menchi, j'l&icirc; d&icirc;s, sans faithe m&icirc;nne d&eacute; rain : &#8220;Eh bain, va&icirc;zinne, av-ous appr&icirc;ns tchiques nouvelles, &agrave; voute viage?<br/>
<br/>
- J'vit tout d'un coup, par s&eacute; z'i&egrave;r qu' j'avais tithe juste; car mes bouannes gens, s'ou' l'aviez ve&uacute;e - ch'tait comme un co-d'gamme! - ou, s&eacute; r'dr&eacute;chit, m&acirc;tin! draite comme un p&egrave;rcot, et nos r'gardit touos les treis, l'un et p&icirc;s l'ao&ucirc;tre.<br/>
<br/>
&#8220;Des nouvelles, s'nos f&icirc;t-alle,&#8221; ah! mais oui, don, j'en ai appr&icirc;ns, et d'fammae&ugrave;thes nouvelles! Ou' sav&egrave;z bain qu'un t&acirc;s d'm&ucirc;ziques s'en vainnent d&eacute; France ichin, en J&egrave;rry, la s'mainne tchi vain?  Ah! ch'est tchi y-en aitha - i' patha&icirc;t tchi s'sont au me&icirc;ns autant <i>d'bain'tes</i>, comme i' y-a d&eacute; s'mainnes &agrave; l'an. Eh p&icirc;s, l'p&ucirc;s b&eacute;, ch'est tchi s'r&acirc;ngegeont toutes s&ucirc;s la Splanade. - aupr&egrave;s la st&acirc;cion du k'min-d'f&eacute; tchi va &agrave; Saint-Ao&ucirc;bin. - la fache tou&acirc;nn&egrave;e d'chu bor'-l&agrave; pour s'n'all&eacute; tout l'long des par', pour, quand i' vaindront au Vi&egrave;r Marchi, s'arr&ecirc;t&eacute;-l&aacute;, pour jou&eacute; l&eacute; <i>Gade s&eacute;ve d&eacute; Kinne</i> et la <i>Marcella&icirc;ze.</i> Mais, ch'nest pas l&agrave; tout, y-&eacute;tha unne compangnie d'fammes-soudar' et l'Tambour-M&agrave;jeur-en-ch&egrave;f, tchi march&eacute;tha atou s&acirc;n long b&acirc;ton l'avant tous, pour les condithe, est ... d'vin&egrave;z, s'ou' pouv&egrave;z ...<br/>
<br/>
J&eacute; n'p&ugrave;mmes pas d'vin&eacute;.<br/>
<br/>
- &#8220;Eh bain don!&#8221; s'f&icirc;t-alle, en nos r'gardant attou s'n-yi d'trav&egrave;r - unne famme! v&eacute;the, unne famme, la p&ucirc;s grand'-famme de France. Oul' a, n'ou dit, <i>huit p&icirc;ds dae&ucirc;x pouces un quar' </i>d&eacute; hao&ucirc;t, dans ses cao&ucirc;ches. I' l'appellent en France LA TANTE CORDIALE - ch'est l&agrave; s&acirc;n nom!&#8221;<br/>
<br/>
Ou' sav&egrave;z, quand j'ou&icirc;mmes chonna, j&eacute; n'p&ucirc;mmes p&ucirc;s y t'nin - j'nos z-&ecirc;gouf&icirc;mmes tous &agrave; rithe - qu'b&eacute;t&ocirc;t j'en e&ucirc;mmes les l&egrave;rmes &egrave;s z'i&egrave;r! M&eacute;lie s'en pao&ucirc;mit tant, qu'oul' en criait, et quand P&icirc;teur put r'av&eacute; s'n'halainne, i' s'&ecirc;criyit : &#8220;N'en v'l&agrave; t'i iunne tchi va toute seule! n'en v'l&agrave; t'i 'unne br&ucirc;l&egrave;e! Eh! grand doux, ma M&egrave;bule, tch'est, d&ocirc;n, qu'a peut t'c&ocirc;nt&eacute; d'it&egrave;lles manneties?&#8221;<br/>
<br/>
- &#8220;J'vos di' qu'ch'est pas des manneties, m&eacute;! l&icirc; r&ecirc;ponnit sa femme, toute m&acirc;rrie et rouoge comme un co' d'gamme, en s&eacute; l'vant draitte comme un pitch&egrave;t :&#8221; nan! ch'n'est pas des manneties, mais la puthe v&eacute;thit&egrave; - all&egrave;z d'm&acirc;nd&eacute; &agrave; ma cou&ocirc;zine Dj&ecirc;ne, si ch'est pas vrai! ch'est lyi tchi m'l'a dit, et ch'est un moussieu fran&ccedil;ais tchi l'y-a dit, &agrave; lyi - Ah, ah! - La cou&ocirc;zinne n'est pas unne mantr&ecirc;sse! Et i' patha&icirc;t &egrave;ttou qu'chutte <i>Tante Cordiale</i> a un' t&egrave; pouv&eacute;, qu&eacute; sans lyi, y-a longtemps tchi y-&eacute;thait ieu unne dj&egrave;rre entre l's'Angliais et les Normands, et ...&#8221;<br/>
<br/>
&#8220;Tai-t&eacute;, j't'en prie,&#8221; l&icirc; f&icirc;t s'n'homme, &#8220;s'tu c&ocirc;ntinue un p'tit p&ucirc;s lyien, tu me f'thas cr&eacute;v&eacute; la b&eacute;dainne, &agrave; forche d'rithe.&quot;<br/>
<br/>
-&quot;Eh bain! voul-ous, j'&icirc;thon tous en ville, l&eacute; jour d&eacute; la f&ecirc;te,&quot; s'nos f&icirc;t M&ecirc;bule, &quot;et p&icirc;s n'ou v&egrave;rra les che&icirc;ns ty'&eacute;thont mentu?&#8221;<br/>
<br/>
Tou&ocirc;s les treis, j'd&icirc;mes que oui, et l'affaithe en resti l&agrave;; mais n'ou viyait bain qu'la va&icirc;zinne n'&eacute;tait pas contente &agrave; s'n'homme.<br/>
<br/>
Comme i' n'y fa&icirc;zait p&ucirc;s nu, j'nos l'v&icirc;mmes, m&eacute; et M&eacute;lie, j'l&ucirc;s baill&icirc;mmes &agrave; ch&acirc;tchun unne pouognie d'main, et j'nos paty&icirc;mmes - si&egrave;z nous.<br/>
<br/>
La s'mainne en r'v&ecirc;nant, l&eacute; jour d&eacute; la f&ecirc;te, j'nos trouv&icirc;mmes en bouan par'-temps. M&eacute;lie et m&eacute;, si&egrave;z l'vaizin P&icirc;teur. Mais, di&acirc;tre, tchi p&acirc;cienche - j'criya&icirc;s qu&acirc;zi qu'la va&icirc;zinne n'en finithait pon - d's'att&icirc;nt&eacute;! Mes chi&eacute;thes p&eacute;tites gens s'ou' l'aviez ve&ucirc;e - i' n'y-avait ra&icirc;nne par d&eacute;vant!!! En avait-alle des falball&acirc;s! Et pitchi, drait s&ucirc;s l'hao&ucirc;t d'la t&ecirc;te - un chap&eacute; attou unne plyumasse, et &agrave; ses pids, des bottinnes &agrave; hao&ucirc;t talon! Ah! j'n'&eacute;thais pas voulu qu'ou' m'&eacute;thait ba&icirc;lli un coup d'pid attou! L&eacute; pou&ocirc;r P&icirc;teur n'avait pas l'air d&eacute; grand'-ch&ocirc;se aupr&egrave;s d'lyi, j'vos l'assae&ucirc;the!<br/>
<br/>
Anf&icirc;n, j'part&icirc;mmes, M&ecirc;bule, tchi s'rengorgeait en as-tu en veur-tu, t'nait l'h&egrave;rchot d&eacute; s'n'homme et, comme d&eacute; ra&icirc;son, M&eacute;lie t'nait l'main.<br/>
<br/>
Qu&eacute; d&eacute; monde - y-en avait-i'! tout l'long d'la Splanade!    <br/>
<br/>
J'all&icirc;mmes, nos quatre, nos post&eacute; entre <i>Gipesa&iuml;de </i>et la stacion d'la ville, l&agrave; ou-&eacute; la prumi&eacute; <i>Bain'te </i>&eacute;tait r&acirc;ngie - unne fammae&ucirc;the piaiche - l&agrave; ou-&eacute; n'ou viyait d'charme.<br/>
<br/>
La va&icirc;zinne M&ecirc;bule &eacute;tait toute yi&egrave;r' - ou' r'gardait &agrave; d&ecirc;tre &agrave; s&eacute;n&ecirc;stre, tout-&agrave;-l'entou, ou' n'avait pas un moment d&eacute; r'pos.<br/>
<br/>
A la fin, toutes les <i>bain'tes</i> sont v'nues et pr&ecirc;tes &agrave; s'm&egrave;ttre en marche - la compangnie d'fammes y-est &egrave;ttou.<br/>
<br/>
A toutes les ma&icirc;sons, un tas d'monde &egrave;s f'n&ecirc;tres, et s&ucirc;s la Splanade, y-a des milles et milles p&egrave;rsonnes, tout du long - n'ou' z-attendait. La va&icirc;zinne ergardait - la t&ecirc;te tchi y-allait comme unne dyilou&egrave;tte tout-l'temps. &#8220;Hour&acirc;s! hour&acirc;s! vive l'<i>Entente Cordiale!</i> houras! houras!&#8221; d'partout d&eacute; tout l'monde &egrave;s f'n&ecirc;tres, dans les portes des stores, dans la rue - tout l'monde crie &#8220;houras! houras!&#8221; vive l'<i>Entente Cordiale!</i><br/>
<br/>
Ch'tait les Fran&ccedil;ais tch'&eacute;taient fi&egrave;r'.<br/>
<br/>
Mais, aussin, ch'est qui r&ecirc;ponnithent &egrave;ttou, dia! Eh p&icirc;s, i' sont si joieur' d&eacute; l&ucirc;s natuthe, ches Fran&ccedil;ais!<br/>
<br/>
- &#8220;La v'chin-d'chutte fe&icirc;s!&#8221; s'&ecirc;criyit M&ecirc;bule.<br/>
<br/>
- &#8220;Eh, tchi?&#8221; s'f&icirc;t P&icirc;teur.<br/>
<br/>
- &#8220;Eh! la Tambour-Majeur! la <i>Tante Cordiale!</i> - ou' n'av&egrave;z pas ou&iuml;, don? ...<br/>
<br/>
Mais, la pou&ocirc;re M&ecirc;bule fut d's'appo&icirc;nt&egrave;e, car la Tante qu'oulle attendait, n'v&icirc;nt pas. Le Tambour-Majeur tchi s'pr&eacute;sentit, 'tait un homme, d'unne t&acirc;le d'&agrave;-p&eacute;-pr&egrave;s si&ecirc;x pids dae&ucirc;x ou tre&icirc;s.<br/>
<br/>
Dans unne minute ou dae&ucirc;x, le signa fut donn&egrave;, et les m&ucirc;ziques s&eacute; m&icirc;ndrent en marche, en jouant, et s'n'allithent par les par', faithe un tou' par la Parade et anfin, l&ucirc;s tou' fait, i' s'en v&icirc;ndrent dans l'Vi&egrave;r-Marchi o&ugrave;-est qui jouithent le <i>Gade s&ecirc;ve d&eacute; Kinne et La Marcella&icirc;ze.</i><br/>
<br/>
J'nos z-en &eacute;tion' all&egrave;s-l&agrave; touos les quatre, l&eacute; z-attendre. Y-en avait-i' du monde - tout 'tait piain. Ah! qu&eacute; ch'tait b&eacute;!!!<br/>
<br/>
Opr&egrave;s chonna, n'ou s'en rallit si&egrave;z s&eacute; - il 'tait hao&ucirc;t temps - pour les dae&ucirc;x fammes - d&eacute; s'en r'tou&acirc;nn&eacute; &agrave; la ma&icirc;son, pour appr&ecirc;t&eacute; &agrave; d&icirc;nn&eacute; - tchitte &agrave; r'v&eacute;nin l's&eacute;, ve&icirc;s chein tchi s'p&acirc;ssesait.<br/>
<br/>
Rain it&egrave;t, comme d'all&eacute; s'r&ecirc;nsatchi d'vant d&icirc;nn&eacute; - n'ou' n'en d&icirc;nne qu&eacute; d'm&ucirc;s!<br/>
<br/>
- Jammais P&icirc;teur n&eacute; voulit, ni sa M&ecirc;bule ennetou, i' fao&ucirc;t l'dithe - qu&eacute; j'nos z-en r'all&icirc;sson' si&egrave;z nous, M&eacute;lie et m&eacute;; ch'est-pourtchi j'd&icirc;nn&icirc;mmes ov' iae&ucirc;x et, ma fingre, j'n'e&ucirc;mmes pon &agrave; nos pia&icirc;ndre du fricot qu'n'ou nos ba&icirc;llyi! ...<br/>
<br/>
N'ou p&acirc;ssit l'arl&eacute;v&egrave;e ensemblle, amicabli&eacute;ment, &agrave; p&acirc;sl&eacute; d'ch&ocirc;ses-et-d'ao&ucirc;tres - partichuli&eacute;thement d'la f&ecirc;te d&eacute; la journ&egrave;e - S'f&icirc;t M&eacute;lie, dans un temps, en m&eacute; r'gardant : &#8220;J&eacute; n'sai pourtch'est qu'la grand Tambour-M&acirc;jeur n&eacute; s'est pon m&ocirc;tr&egrave;e.<br/>
<br/>
- J&eacute; l's&eacute;thait &agrave; s&ecirc; s&eacute; l&icirc; r&ecirc;ponnit notte va&icirc;zinne &#8220;ou bain j'v&ecirc;rron'. Y-a tchique myst&eacute;the l&agrave;-d'dans qu&eacute; j&eacute; n'comprends pas ...<br/>
<br/>
Quand i' fut temps, n'ou r'm&acirc;ngi unne bouochie et n'ou' bu unne t&acirc;ss&egrave;e d'th&eacute;e, et p&icirc;s P&icirc;teur et m&egrave; j'fum&icirc;mmes unne bouanne pip&egrave;e qu&acirc;ndi qu'les dae&ucirc;x fammes erpathaient la tablle et r'allaient m&egrave;ttre l&ucirc;s velles &agrave; hao&ucirc;t - et il'y pr&icirc;ndrent du temps! Tchi p&acirc;cienche, h&eacute;l&agrave;s, tchi fao&ucirc;t av&eacute;, qu&acirc;ndi qu'ch&egrave;s fammes sont &agrave; l&ucirc;s att&icirc;nt&eacute;, h&eacute;l&agrave;s! h&eacute;l&agrave;s!<br/>
<br/>
A la fin, les v'l&agrave; pr&egrave;tes et j'parton' bras-d'sus bras-d'sous, occoue unne fe&icirc;s, pour la ville. Tout l'monde n'ou peut dithe y-&eacute;tait ... les rues, tout &agrave; l'entou des marchier' surtout, en n'taient cou&egrave;rtes. Et tchi d'vis, grand-p&eacute;the! Ch'tait unne v&eacute;thitablle <i>Tour de Bab&egrave;l!</i> du J&ecirc;rria&icirc;s! du bargoua&icirc;chin d'Angliais, et p&icirc;s chutte belle langue de la Belle France! Des m&ucirc;ziques, des h&acirc;s-h&acirc;s, des hour&acirc;s, tout l'monde dans la joua&icirc;e. - La va&icirc;zinne M&ecirc;bule ergardait tout-&agrave;-l'entou d'lyi - rain n'li-&ecirc;cappait! ...<br/>
<br/>
Quand vint un temps, P&icirc;teur n&ocirc;s d&icirc;t qu'j&eacute; f'th&icirc;mmes bain m&ucirc;s d'all&eacute; dans l'Vi&egrave;r-Marchi, tchi criyait qu&eacute; l'monde s'y-en allait. Et j'nos m&icirc;mmes en route pour le Vi&egrave;r-Marchi ...<br/>
<br/>
P&icirc;teur n&eacute; s'&eacute;tait pas tromp&egrave;; car, en &ecirc;ff&egrave;t, i'y-en avait du monde! B&eacute;t&ocirc;t arrivent dao&ucirc;ese-tre&icirc;s <i>bain'tes</i>, et pis i'y-en r'eut des hour&acirc;s et des<i> Vive l'Entente Cordiale! </i>d&eacute; tuous les bor'.<br/>
<br/>
La va&icirc;zinne, tchi t'nait l'bras d&eacute; s'n'homme et m'touchait d'la o&ucirc;tre bor' s'm&icirc;nt &agrave; tressao&ucirc;t&eacute; quand ou' ou&iuml; ch'l&agrave; : &#8220;Oul' est ichin la <i>Tante Cordiale</i> pourtant! - av-vous ou&iuml;, s'f&icirc;t-alle.&#8221;<br/>
<br/>
- &#8220;Tai-t&eacute;, j't'en prie,&#8221; l&icirc; f&icirc;t s'n'homme.<br/>
<br/>
- &#8220;Eh! mais nou f'thait, j&eacute; n'm&eacute; ta&icirc;rrai pon, oul' est ichin - i'fao&ucirc;t qu&eacute; j'la ve&icirc;s et j'la v&egrave;rrai!&quot;<br/>
<br/>
Dans l'ma&icirc;mme temps, n&eacute; v'l&agrave; des m&ucirc;ziciens tchi s'appr&egrave;chent d&eacute; l&agrave; o&ugrave;-&eacute; j'tion' m&acirc;t&egrave;s, et ieun d'iae&ucirc;x, ergardant iun d'ses parchonni&egrave;r, l&icirc; d&icirc;t : <i>Qu'est-ce que tu-as, donc, mon gar&ccedil;on, tu n'as pas l'air trop p&icirc;mpant : qu'est que-ce cela veut dire?</i><br/>
<br/>
- Ah! l&icirc; r&ecirc;ponnit l'ao&ucirc;tre, <i>&#8220;je ne suis pas bien, je suis malade!&#8221;</i> Il 'tait aussi bi&acirc;n comme unne chique. Un ao&ucirc;tre, en s'tou&ecirc;nnant s&ucirc;s s&acirc;n talon, s'm&icirc;nt &agrave; rithe &agrave; h&acirc;s-h&acirc;s! et en s'nallant, s'&ecirc;criyit : <i>Malade! - cel&agrave; s'passera, mais aussi, pourquoi boire tant d'cordial?</i><br/>
<br/>
<i>- Nos y v'l&agrave;</i> s'f&icirc;t M&ecirc;bule, et en ma&icirc;mme temps ou' la&icirc;sse cou&ocirc;re l&eacute; h&egrave;rchot d'san P&icirc;teur, et s'en va drait au chein tchi v'nait d'p&acirc;sl&eacute;, l'attrappe par l&eacute; bras, et l&icirc; fa&icirc;sant un biao&ucirc; salit, l&icirc; d&icirc;t : <i>Moussieu! &eacute;thiez t-ous la b&ocirc;nt&eacute; d&eacute; m'dithe o&uuml;-est qu'n'ou pou&ocirc;rrait veis la Tante Cordiale?</i><br/>
<br/>
Li, poli, comme tou&ocirc;s les siens d's&acirc;n pays, l&icirc; fait unne grande r&eacute;v&eacute;rence, en &ocirc;tant sa tun&egrave;ette l&icirc; r&ecirc;pond : <i>Ma petite dame, du cordial, vous d&eacute;sirez du cordiale; alors, venez par ici! Mais; il ne faut pas trop en boire, du Cordial de Jersey, &ccedil;&agrave; rend malade.</i> Et i' l'ermm'nait par l&eacute; bras, du c&ocirc;t&egrave; d'la <i>&#8220;Pi&egrave;rsonne Ine.&#8221;</i><br/>
<br/>
Mais l'anmin P&icirc;teur n&eacute; dormait pas, i'nos criyit <i>V'n&egrave;z vite! v'n&egrave;z vite!</i> et prenant la course, en tchulbutte tre&icirc;s ou quatre s&ucirc;s s&acirc;n p&acirc;ssage, arrive &agrave; la porte d'l'ao&ucirc;b&egrave;rge justement comme ou'm&egrave;ttait s&acirc;n pid s&ucirc;s pid s&ucirc;s l'pas d'lus.  S&acirc;n conducteur l'avait la&icirc;ssie cou&ocirc;re et marchait d'vant dans l'all&egrave;e d'l'ao&ucirc;b&egrave;rge.<br/>
<br/>
P&icirc;teur attrappit sa famme par la co&ucirc;e d's&acirc;n bi&agrave;nch&egrave;t.<br/>
<br/>
&#8220;O&ucirc;-est, qu'tu t'en v&acirc;s?&#8221; s'l&icirc; f&icirc;t-i' tout m&acirc;rri; &#8220;sai-tu bain tchi pi&egrave;che est chonne'chin, di?&#8221; Et i'la hallit en dri&egrave;the.<br/>
<br/>
Ou'sav&egrave;z, ou' s'd&ecirc;tou&acirc;nni d'un t&egrave;l &acirc;mbront, qu'ou' fa&icirc;llyit-bain d'&ecirc;nvy&eacute; P&icirc;teur les quate fuur' z-en l'air et s'&ecirc;catchuant &ecirc;ndrait li, ou' l&icirc; dit qu'ou' n'voulait pas &ecirc;tes k'mand&egrave;e d'la sorte : qu'la <i>Tante Cordiale</i> &eacute;tait dans la ma&icirc;son, malade d'un mao&ucirc;vais fraid, et qu'ou' s'nallait la ve&icirc;s dans sa chambre, puisqu'ou' n'pouait pas sorti.<br/>
<br/>
J'tion' l&agrave; M&eacute;lie et m&eacute;, et j'ou&iuml;y&icirc;mmes tout.<br/>
<br/>
L'Moussieu fran&ccedil;ais 'tait r'v&eacute;nu s&ucirc;s ses pas, et les r'gardait l'un et p&icirc;s l'ao&ucirc;tre et s'adr&eacute;chant &agrave; P&icirc;teur, s'l&icirc; f&icirc;t-i' : <i>Monsieur aurait-il l'obligeance de nous expliquer un peu quels droits il a sur cette petite dame? Serait-elle, par hasard la fille</i> <i>de Monsieur?</i><br/>
<br/>
Ma fille! oul' est p&ucirc;s qu'chonne'na, oul'est ma femme! l&icirc; r&ecirc;ponnit P&icirc;teur, en l&icirc; m&ocirc;trant s&acirc;n poing.<br/>
<br/>
&#8220;Ne vous m&egrave;ttez donc pas en col&egrave;re, mon cher monsieur - &ccedil;a n'en vaut pas la peine vra&icirc;ment! s'l&icirc; f&icirc;t l'moussieu fran&ccedil;ais, tout humblle et poli.<br/>
<br/>
&#8220;Il doit y avoir erreur de quelque part. J'avais cru que madame m'avait demand&eacute; un petit verre de cordial, et j'allais lui en offrir un dans la salle - voil&agrave; tout, <i>mon cher monsieur.</i>&#8221;<br/>
<br/>
Ch'est ichin qu'M&eacute;lie s'av&acirc;nchit, en fa&icirc;sant un salut, et d'm&aacute;ndit au moussieu fran&ccedil;ais : &#8220;Moussieu, votre Tambour-M&acirc;jeur-en-ch&egrave;f, est-che unne damme de p&ucirc;s d'huit p&icirc;ds d'ha&ucirc;teur, qui s'appelle <i>La Tante Cordiale?</i>&#8221;<br/>
<br/>
- &#8220;Mais non, madame : notre Tambour-Major est un homme, un soldat d'une bonne stature, il est vrai; cependant, pas de huit pieds, mais d'un peu plus de six! l&icirc; r&ecirc;ponnit l'moussieu.<br/>
<br/>
Et, s'f&icirc;t occouo M&eacute;lie &#8220;A-vous dit, y-a un p'tit brin, d&eacute; v'nin voua&icirc;re la <i>Tante Cordiale</i>; car qu'oul 'tait malade, dans cette ma&icirc;son icin?&#8221;<br/>
<br/>
&#8220;Ah! je comprends tout maintenant - la petite dame aura mal entendu : J'ai dit &agrave; mon camarade, <i>pourquoi boire tant de cordial, </i>et la petite dame a cru entendre <i>Tante Cordiale.</i> Et lorsqu'on a cri&eacute; : <i>Vive l'Entente Cordiale!</i> la petite dame a cru qu'on disait <i>Vive la Tante Cordiale!</i> Ha! ha! h&acirc;s! C'est du plus haut comique &ccedil;&agrave;! Ha! ha! h&acirc;s! Ce sera bon &agrave; raconter chez nous, &agrave; notre retour!&#8221;<br/>
<br/>
- S'ou' l'av&ecirc;tes veu! Mes bouannes gens! i' riait et s'teurtait &agrave; s'en rompre les c&ocirc;tes.<br/>
<br/>
La pou&ocirc;re M&ecirc;bule &eacute;tait toute conf&ucirc;se ou' n'savait pas io&ugrave; s'coul&eacute;.<br/>
<br/>
M&eacute;lie la pr&icirc;ns par les bras, et fa&icirc;sant un salut au moussieu, ou' l&icirc; d&icirc;t d'estchus&eacute;, p&icirc;s ou' nos d&icirc;t, &agrave; m&eacute; et &agrave; P&icirc;teur, d&eacute; nos z-en v'nin - tch'il 'tait temps d'nos z-en r'tou&acirc;nne si&eacute;z nous.<br/>
<br/>
&#8220;Et p&ucirc;s qu'temps!&#8221; s'f&icirc;t l'anmin P&icirc;teur.<br/>
<br/>
La pou&ocirc;re M&ecirc;bule n'd&icirc;sait pas un seul p&eacute;tit mot - ou' viyait bain, a-ch't'heu, d'en par o&ugrave;-est qu'oul' en n'tait! ...<br/>
<br/>
D&eacute;pis chutte bord&egrave;e-la, ou' n'a p&ucirc;s p&acirc;sl&egrave; d'r'all&eacute; &agrave; ao&ucirc;tchunne f&ecirc;te.<br/>
<br/>
Ch'est tristre tout d'ma&icirc;mme d'entendre si hao&ucirc;t et d'ou&iuml; si d'trav&egrave;r - est-che pas?<br/>
<br/>
I'fao&ucirc;t qu&eacute; <i>j</i>'vos diche, anmin lecteur, qu&eacute; l'bou&acirc;n fran&ccedil;ais est d'la main d'inn d'm&eacute; z-ammins, t'ch'atte &ecirc;lev&egrave; pour &ecirc;crivain et est bain au-fait &agrave; &ecirc;crithe l&eacute; hao&ucirc;t fran&ccedil;ois.<br/>
<br/>
<br/>
<br/>
</div><div align="right">JAN DU VALON, J&ucirc;nieur.<br/>

</div><div align="left">Chu drain jour d'Oct. 1911.<br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="france.html">Tchiq' jours a viagi en France</a><p>
<li><a href="brambilo1889.html">Eune Lettre d&eacute; Bram Bilo</a><p>
<li><a href="brambiloparis.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis3.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis4.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis5.html">Bram Bilo &agrave; l'Exposition &agrave; Paris en 1889</a><p>
<li><a href="bastille.html">Qu'i' mangent des m&egrave;rvelles!</a><p>
<li><a href="napoleon.html">Napol&eacute;on</a><p>
<li><a href="gdffran.html">Les Fran&ccedil;ais chang&icirc;drent d'id&eacute;e!</a><p>
<li><a href="charlesedouard.html">Dialogue Entre Me. Charles et Me. Edouard</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cordiale.html by HTTrack Website Copier/3.x [XR&CO'2014], Tue, 15 Jul 2025 14:00:13 GMT -->
</HTML>

