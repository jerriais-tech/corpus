<HTML>

<!-- Mirrored from members.societe-jersiaise.org/geraint/jerriais/betises.html by HTTrack Website Copier/3.x [XR&CO'2014], Tue, 15 Jul 2025 14:04:03 GMT -->
<HEAD>
<TITLE>Faut payi pour ses b&ecirc;tises</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Faut payi pour ses b&ecirc;tises</h2></font></center><p>
<CENTER><TABLE><TR><TD>

Un lundi arl&eacute;v&eacute;e y'a tchiques semaines,<br>
Iun d'nos va&icirc;s&icirc;ns s'anm'ni aupr&egrave;s d&icirc;ner,<br>
Pour &egrave;rtouonner la p'tite tch&eacute;thue &agrave; p'p&eacute;e<br>
Qu'il &eacute;tait v'nu empreunter au r'nouv&eacute;.<br>
I'l avait tchaie tant d'plyie la s'maine d&eacute; d'vant<br>
Qu'ses t&egrave;rres 'taient trop mouillies pour tripoter,<br>
Et la tch&eacute;thue n'tait qu'eune faillie extchuse<br>
Pour s'en v'n&icirc;n trouver p'p&eacute;e et bavarder.<p>

Il avait tap&eacute; &agrave; la mauvaise porte,<br>
P&eacute;p&eacute;e vit qu'ch'tait eune opportunit&eacute;<br>
D'aver d'l'aide &agrave; tou&ocirc;nner un p'tit pendant<br>
Qu' il avait m&icirc;ns &agrave; l'h&egrave;rbe duthant l'&ecirc;t&eacute;.<br>
Sachant qu&eacute; la belle n&eacute;the t&egrave;rre dans chu c&ocirc;ti,<br>
S'sthait &ecirc;puth&eacute;e assez pour travailli,<br>
Prennant l'boeu par les c&ocirc;nes, comme d'habitude,<br>
I'dis &agrave; nouotre va&icirc;s&icirc;n de v'n&icirc;n li'a&icirc;dgi.<p>

I'lus pr&icirc;nt un p'tit d'temps d'vant qu'tout f&ucirc;sse pr&ecirc;t,<br>
Car fallait monter toute chutte machinn'nie<br>
Qui vyie l&eacute; c&acirc;bl'ye pour tra&icirc;ner la tch&eacute;thue,<br>
Qu'etait dans l'dri&eacute;the d&eacute; la tch&egrave;rqu&eacute;thie;<br>
S'nallant comme deux braves &agrave; trav&egrave;rs du bel<br>
Il arriv&icirc;tent au haut du p'tit c&ocirc;ti,<br>
Et eutent la preunmi&eacute;the d&eacute;m&icirc;nse d&eacute; l' arl&eacute;v&eacute;e<br>
En y trouvant eune cord&eacute;e d'l&icirc;nge &agrave; s'tchi.<p>

P&eacute;p&eacute;e s'en fut d'un embron par d&eacute;dans,<br>
Pour dithe &agrave; m'm&eacute;e d'l'entr&eacute; hors de sa vais<br>
Mais oulle tait horte en ville, et i's'rapplit<br>
Qu'ou s'en r'venait rein en temps pour b&eacute;the l&eacute; th&eacute;e<br>
S'en r'allant &agrave; la corde i'tatit l'l&icirc;nge,<br>
Qui d'goutait comme s'i' v'nait de sortit d'l'ieau;<br>
Mouilli comme ch'la i'n'osait pas l'gliainer<br>
Sachant bein qu&eacute; M'm&eacute;e lis f'thait des rouaux.<p>

Eh bein; p'p&eacute;e qu'na pas un br&icirc;n d'p&acirc;cienche<br>
L'vit la cord&eacute;e d'l&icirc;nge &acirc; but d'b&acirc;ton,<br>
L'amathant &agrave; la muth&acirc;le d&eacute; l'&ecirc;tablye<br>
Auve d'la ficelle, ou' et qu&eacute; y avait un cliou<br>
Sus ch'la i s'm&icirc;ntent &agrave; tou&ocirc;nner l&eacute; c&ocirc;ti<br>
Et tout fut sus rouolettes un p'tit d'temps,<br>
Jusqu'a chi'qu'i fallisse bouogi la machinne<br>
Et qu'p'p&eacute;e croch'tit l'baton en la r'tchulant.<p>

La ficelle rompi par le coup d'satchet<br>
P'p&eacute;e s'trouvit enfliub&eacute; dans un l&icirc;ncheu,<br>
Il tait comme eune blianche danme en convulsions,<br>
Tant qui 'jouait des bras pour s'en d&ecirc;haler<br>
I' s'trouvit pendu sus la corde &agrave; l&icirc;nge<br>
Par le monton, bein seux la corde rompit<br>
Et s'm&ecirc;lit parmi l&eacute; c&acirc;bl'ye qui viait tout l'temps;<br>
Ou n'avez jamais veu un t&eacute; fourbi;<p>

Ch'est qu'y 'eut du rontonton quand m'm&eacute;e &egrave;rv&icirc;nt,<br>
Et trouvit tout son l&icirc;nge en chitchettes<br>
P'pee, jusqu'&egrave;s coutes dans la savonn&eacute;e,<br>
En train d'laver chein qui n'etait pas en miettes;<br>
Mais v'la tchi n'duthit pas. A tchi bouon grondre?<br>
Et bouffant d'rithe d&eacute; l'vaie, M'mee lis dit;<br>
T'n &icirc;mp&acirc;cience s'en va t&eacute; cou&ocirc;ter chi, mon vi.<br>
Tu t'en vas payi pour rempliaichi ches habits la!<p>

<i><a href="perchard.html">ALP</a></i><p>

</TD></TR></TABLE></CENTER>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><A HREF="fatal.html">Le Fatal Lundi</A><p>
<li><a href="nettvoc.html">La nettithie en J&egrave;rriais</a><p>
<li><a href="barometre.html">Man Barom&egrave;tre!</a><p>
<li><a href="lundilavage.html">Lundi l'lavage</a><p>
<li><a href="pmlavage.html">L&eacute; Lavage &agrave; la Merrienne</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/betises.html by HTTrack Website Copier/3.x [XR&CO'2014], Tue, 15 Jul 2025 14:04:03 GMT -->
</HTML>
