<HTML>

<!-- Mirrored from members.societe-jersiaise.org/geraint/jerriais/gdftemps.html by HTTrack Website Copier/3.x [XR&CO'2014], Tue, 15 Jul 2025 13:45:10 GMT -->
<HEAD>
<TITLE>Dans man temps...</TITLE>
<META  name="keywords" content="Jèrriais,  funeral, burial customs, mourning, deuil, pompes funèbres, language, langue, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2> Dans man temps...</h2></font></center><p>

<font size="-1"><i> Trenton,<br>
 Michigan, USA.<p>

 L&eacute; 15 d&eacute; mai, 1982.<p></i></font>

 Moussieu l'R&eacute;dacteu,<p>

 Ch'n'est pon seulement d'aujourd'aniet tch'i' y'a ieu des changements dans la vie d'touos les jours. J'm&eacute; r'souveins d'eune conv&egrave;rs&acirc;tion &agrave; l'entou d'l'&acirc;tre siez Papa aupr&egrave;s l'th&eacute;e y'a huiptante ans ou pus. Manman 'tait &agrave; ouvrer, Papa &agrave; feunmer sa pipe, l&eacute; tchian &agrave; dormillonner sus sa natte et l'cat ronronnait trantchil'yement sus mes g'nouors. En mettant s'n ouvrage d&eacute; c&ocirc;t&eacute; pour un moment, Manman nouos d&icirc;t: "J&eacute; n'sai pon s'ou pr&icirc;ndrent avis D&icirc;nmanche au s&eacute; &agrave; l'&eacute;glyise quand des gens 'taient &agrave; prendre l&eacute; deu. J'm'ap&egrave;rchus qu&eacute; l'vouaile &agrave; la veuve l&icirc; couvrait &agrave; peine la fache. Pour d&eacute; m&eacute;, n&eacute; v'l&agrave; l&eacute; c'menchement du temps qu&eacute; les veuves s'en vont mett' l&eacute; vouaile d&eacute; c&ocirc;t&eacute;. Ch'est tr&eacute;jous d'm&ecirc;me qu&eacute; les vielles cou&ocirc;teunmes dispatha&icirc;ssent. Un p'tit c'menchement tchi finit par un grand changement."<p>

 "Mais," s'f&icirc;t Papa, "ch'tait p't-&ecirc;t' pour couoyer qu&eacute; la veuve avait un court vouaile. L&eacute; cr&ecirc;pe a p't-&ecirc;t' hauchi, comme toutes aut' choses, &agrave; ches drein."<p>

 "Nou-fait," Manman nouos d&icirc;t, "Ch'est vrai qu&eacute; l'cr&ecirc;pe a hauchi d'prix. Mais dans chu cas-'ch&icirc;n la fanmil'ye est riche et la veuve a tout pliein d'sou et peut affa&ucirc;rder &agrave; acater assez d'cr&ecirc;pe pour faithe un long vouaile d&eacute; veuve. Ch'est probabli&eacute;ment la mode tchi change. J&eacute; n'pouorrai janmais m'accou&ocirc;teunmer &agrave; touos ches changements. Jusqu'&agrave; ch't heu, l&eacute; vouaile d&eacute; veuve a tr&eacute;jous 't&eacute; tout long. J'ai acouo l'chein &agrave; M'm&egrave;e. J'l'ai tr&eacute;jous gard&eacute; dans l'titheux d'la grande armouaithe. Il est bein patchi, et i' n'est pon mangi des vers. Les cahuches n'ont pon ieu la chance d&eacute; lus en r&eacute;galer car j'l'ai bein envelopp&eacute; dans des vielles g&acirc;zettes. Un moussieu Angliais m' d&icirc;t eune fais, quand j'tais &agrave; boutitchi en ville, tch'i' n'y'a rein miyeu qu&eacute; du papi &icirc;mpr&icirc;nm&eacute; pour faithe les cahuches garder lus distances. L&eacute; vouaile patha&icirc;t comme tout neu, et quand m&ecirc;me qu&eacute; la mode ait changi, si j'avons l'maleu d'p&egrave;rdre tchique membre d&eacute; la fanmil'ye, et tch'i' faut prendre l&eacute; deu, j'peux tr&eacute;jous aver assez d'cr&ecirc;pe pour faithe un vouaile conv'nabl'ye et &agrave; vielle f&eacute;chon."<p>

 "Quant &agrave; m&eacute;" Papa nouos d&icirc;t, "j'ai bein r'm&egrave;rtchi qu&eacute; l'p&acirc;ssage du temps nouos apporte des changements. Mais affaithe d&eacute; prendre l&eacute; deu, j&eacute; n'crai pon qu&eacute; l'Bou&acirc;n Dgieu est r'gardant au sujet des vouailes d&eacute; femme. J'tions &agrave; p&acirc;ler d'habits, Moussieu P&eacute;p&icirc;n et m&eacute;, l'aut' jour et il est d&eacute; m'n avis. 'Ch'est r'm&egrave;rquabl'ye,' i' m'disait, 'comme les gens lus d'mentent d&eacute; s'habilyi dans lus fas du D&icirc;nmanche pour aller &agrave; l'&eacute;glyise. Ch'est admithabl'ye du point d'veue du resp&eacute; qu' nou dait au Bou&acirc;n Dgieu. Mais sav'-ous bein,' i' m'd&icirc;t, 'qu&eacute; v'l&agrave; tchi m'donn'nai pus d'satisfaction d'vaie m'n &eacute;glyise plieine d&eacute; pauvres gens dans lus habits d'travas qu&eacute; d'l'aver &agrave; maintchi plieine d&eacute; riches p&egrave;rsonnes. Aupr&egrave;s tout, ch'est les pauvres tchi sont dans l'b&eacute;soin des bouannes choses d&eacute; la vie, et tch'ont tout autant drouait au salut comme les riches. Et i' n'd&eacute;v'thaient pon aver &agrave; lus absenter du lieu d'tchulte viyant tch'i' n'ont pon d'habits du D&icirc;nmanche. Et quand nou veint &agrave; y penser s&eacute;thieusement, ch'est les p&eacute;cheurs, riches ou pauvres, tch'ont l'pus b&eacute;soin du pardon et d'la paix du Bou&acirc;n Dgieu tchi d&ecirc;p&acirc;sse tout entendement, comme nouos l'dit La Litourgie, et j'voudrais en vaie m'n &eacute;glyise plieine, d&eacute; p&eacute;cheurs, p&ucirc;t&ocirc;t qu&eacute; d'gens d'bouanne condite'."<p>

 "Eh bein," s'f&icirc;t Manman, "Moussieu P&eacute;p&icirc;n a ra&icirc;son. Ch'est les p&eacute;cheurs tch'ont b&eacute;soin d'&ecirc;t' sauv&eacute;s. Mais n&eacute; v'l&agrave; un changement d'congr&eacute;g&acirc;tion d'&eacute;glyise qu&eacute; j&eacute; n'v&egrave;rrons probabli&eacute;ment pon."<p>

 "En p&acirc;lant d'changements," Papa nouos d&icirc;t, "as-tu veu le neuve h&egrave;rse tch'est par les c'm&icirc;ns? Ch'est comme si la vielle h&egrave;rse avait m&icirc;ns ses habits du D&icirc;nmanche &eacute;tout! D'en par ich&icirc;n, j'avons 't&eacute; acco&ucirc;teunm&eacute;s &agrave; vaie eune h&egrave;rse atout des plieunmasses sus l'haut des deux c&ocirc;t&eacute;s, et ieune sus la t&ecirc;te du j'va. L'aut' jour j'en vis ieune, quand eune ent&egrave;rrement p&acirc;ssit par ich&icirc;n, tch' avait des f'n&ecirc;tres des deux c&ocirc;t&eacute;s et pon eune seule plieunmasse sus l'haut ni sus la t&ecirc;te du j'va. Et nou viyait l'c&ocirc;ffre l&eacute; travers des f'n&ecirc;tres dans la h&egrave;rse.<p>

 "Nouot' cou&ocirc;s&icirc;n Ph'lippe Le Feuvre, d&eacute; La Fontaine, tch'est entr&eacute;pranneux d'ent&egrave;rrements, m'a dit qu' ch'est la mode &agrave; ch't heu, chutte h&egrave;rse-l&agrave;, et qu&eacute; les cipres et les gants s'en vont dispatha&icirc;tre d&eacute;vant longtemps. Et la litcheu et la g&acirc;che d'ent&egrave;rrement &eacute;tout. H&eacute;las! Nou n's&eacute; r'conna&icirc;tra pon iun d'ches jours, auve la vie boulev&egrave;rs&eacute;e par touos ches changements!"<p>
&nbsp;<p>
<i><a href="lefeuvre.html"> George d'La Forge</a></i><p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="mouothi.html">Mouothi</a><p>
<li><a href="gdfenterrement.html">Un ent&egrave;rrement l'temps pass&eacute;</a><p>
<li><a href="lettre1847.html">Eune lettre dans Le Constitutionnel 1847</a><p>
</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftemps.html by HTTrack Website Copier/3.x [XR&CO'2014], Tue, 15 Jul 2025 13:45:10 GMT -->
</HTML>
