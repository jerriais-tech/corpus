<HTML>

<!-- Mirrored from members.societe-jersiaise.org/geraint/jerriais/pmvendredisaint1955.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>Vendredi-Saint au Portinf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Vendredi-Saint au Portinf&eacute;</h2></font></center><p>

&quot;Ph'lip,&quot; s'fit la Merrienne, Jeudi matin, comme j'tiomes &agrave; d&ecirc;jeun&eacute; &quot;t'en-vas-tu &agrave; la chapelle d'main au matin? Nou dait all&eacute; au tchulte le <a href="vendredisaint.html">Vendredi-Saint</a>, et y faut qu'tu y'aille, car mes pou&ocirc;res pids m'font si ma, que je n'pou&ocirc;rrais pas marchi jusqu'l&agrave;.&quot;<br/>
<br/>
&quot;N&acirc;n&icirc;n, Merrienne,&quot; j'l'y dit, j'm'en vais rest&eacute; siez-m&eacute;, car je n's'y pas dans les sent&icirc;ments pour all&eacute; &agrave; la chapelle. Ch'n'est pas s&ucirc;s un sens que je n'voudrais pas, mais je s'y p&eacute;rsuad&eacute; que chonna ne m'fait pas d'bein. Le s&eacute;rmon qu'nous entend le Vendredi-Saint et les cantiques que nou chante ne sont pas caltchul&eacute;s de faithe grand bein &agrave; un pou&ocirc;re balloque qu'&agrave; d&ecirc;j&agrave; l's'esprits bas.&quot;<br/>
<br/>
&quot;Et pourtchi qu'tu'as l's'esprits bas?&quot; ou d'mandit.<br/>
<br/>
&quot;Parsque,&quot; j'l'y dit, &quot;&agrave; qu'menchi, &quot;ma bordeuse de <a href="pmpatates2.html">patates</a> est fichue, y'a trais d'nos vaques tchi pr&eacute;tendent &ecirc;tre &agrave; sec, un couplye d'mais avant qu'nou pouvait s'attendre &agrave; chonna, les tch&eacute;toignes, le p'tit boeu qu'j'&eacute;spethais d'vendre pour trais mille louis, a laie mine, ma fichue Landrace en a donn&eacute; trais, et yun un fouongniot, quand j'en attendais au mains une do&ucirc;zaine, et &agrave; prendre yun dans l'autre, t&eacute; et m&eacute;, ma vielle, je sommes dans un triste &eacute;tat.&quot;<br/>
<br/>
&quot;Mon pou&ocirc;re Ph'lip,&quot; ou dit, &quot;ch'n'est pas d'agniet qu'j'avons veu des malheurs. Oublie tout chonna, et veint-&agrave; la chapelle &ocirc;v m&eacute; d'main-au-matin.&quot;<br/>
<br/>
&quot;Mais, Merrienne,&quot; j'l'y dit, &quot;tu n'pense pas &agrave; tes pou&ocirc;res pids tchi m'ont si ma.&quot;<br/>
<br/>
&quot;Oublie tes mins&egrave;hes et m&eacute; j'oubliethai mes pids,&quot; ou dit. &quot;Allons, est-che de-m&ecirc;me?&quot;<br/>
<br/>
Apr&egrave;s qu'j'avais dit oui, Moussieu, ou r'vint s&ucirc;s l'sujet d's'<a href="etats.html">Etats</a>. &quot;Comment qu'chonna s'fait,&quot; ou d'mandit, &quot;que ch't' ann&eacute;e ils on si&eacute;gi dans la S'maine Sainte? Avais-tu jamais ou&iuml; p&acirc;sl&eacute; d'patheille chose?&quot;<br/>
<br/>
&quot;Damme, n&acirc;nin,&quot; j'l'y dit. &quot;Quand les Recteurs 'taient membres d's'Etats, et les Jur&eacute;s-Justiciers, nou n'y'&eacute;thait pas pens&eacute;, mais ach'teu ch'est des changements partout, et &agrave; ma veue pas tr&eacute;jous pour le m&ucirc;s. Avec chonna, Merrienne, y faut adm&eacute;ttre que les membres sont, s&ucirc;s un sens, responsablyes, car, pour dithe vrai, y n'ont pas fait grand'chose d'pis Janvyi.&quot;<br/>
<br/>
&quot;Je n'm'en fiche pas mal,&quot; ou dit. &quot;L's'Etats n'&eacute;thaient pas deu si&eacute;gi chutte semaine, Mais enfin, l'affaithe est faite et nou n'g&acirc;gne rain d'en p&acirc;sl&eacute;, sinon qu'nous esp&egrave;the de ne r'vais jamais chonna. Ach'teu, Ph'lip, tch&egrave;squ'en est pour les &ecirc;gouts? J'ai t&acirc;chi d'comprendre chein qu'j'ai veu dans la g&acirc;zette, mais pour dithe vrai, j'n'y vais qu'bliu, sinon tchi m'semblye que y'a yeu des b&ecirc;tises de faites et que l'cou&ocirc;tage s'sa &ecirc;norme.&quot;<br/>
<br/>
&quot;Tu peux l'dithe, Merrienne. Je sommes bein lien d'av&eacute; veu la fin de chu proj&eacute;t-l&agrave;. Ch'n'est qu'ach'teu, quand il est trop tard que nou qu'menche &agrave; comprendre que l's'Etats s'accord&icirc;tes &agrave; chu proj&eacute;t sans sav&eacute; tch&egrave;squ'y faisaient, et tch&egrave;squ'ils entreprenaient. souos les circonstances si n'y'avait pas yeu d'b&ecirc;tises de faites ch'&eacute;thait tait un mithaclye. Quant au cou&ocirc;tage, ma fillye, nous a peux d'y pens&eacute;. Heutheusement, pour le moment, l's'Etats ont assez d'sous, mais y faut &eacute;speth&eacute; qu'les mauvais jours ne l&ucirc;s tch&ecirc;rront pas s&ucirc;s l'co, car si par chance y nos arrivait tchique calamit&eacute;, J&egrave;rri pou&ocirc;rrait bein vite &ecirc;crithe &agrave; ses pathens. en mati&egrave;the de d&ecirc;penses, ma Merrienne, j'allons ocquo trop vite.&quot;<br/>
<br/>
&quot;Et pourtant,&quot; ou dit, &quot;nou criyait apr&egrave;s l's'&ecirc;lection l'ann&eacute;e pass&eacute;e qu'nous avait chouaisi d's'hommes tch'y taient raide pour l'&ecirc;conomie.&quot;<br/>
<br/>
&quot;V&egrave;the,&quot; j'l'y dit, &quot;mais une fais qu'un homme est l&agrave;, y n'se s'assouveint pas tr&eacute;jous de chein tch'il avait promint, et n'y'a pas d'doute que certains membres souffrent d'une courte memouaithe, et y'en a d'autres tch'y n'vaient pas pourtchi qu'un homme ne peut pas av&eacute; le privil&egrave;ge que nous a tr&eacute;jous accord&eacute; &egrave;s femmes de changi d'opinion en autchun temps.&quot;<br/>
<br/>
<i><a href="lebrocq.html">Ph'lip</a><br/>
9/4/1955<br/></i>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vendredisaint.html">L&eacute; Vendredi Saint</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="pmvendredisaint1952.html">L&eacute; Vendr&eacute;di Saint</a><p>
<li><a href="pmvendredisaint1953.html">Vendredi Saint</a><p>

<li><a href="pmvendredisaint1956.html">Le Vendredi-Saint</a><p>
<li><a href="pmvendredisaint1958.html">Le Vendredi Saint</a><p>
<li><a href="pmvendredisaint1957.html">Le Vendredi Saint</a><p>
<li><a href="pmvendredisaint1961.html">Des changements au Vendr&eacute;di Saint</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="pmpaques1954.html">P&acirc;ques au Portinf&eacute;</a><p>
<li><a href="pmpaques1962.html">La S'maine de P&acirc;ques</a><p>
<li><a href="pmsmainesainte.html">La S'maine Sainte</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>
<li><a href="paques.html">P&acirc;ques</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="paques2003.html">P&acirc;ques 2003</a><p>
<li><a href="paques2002.html">P&acirc;ques 2002</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmvendredisaint1955.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>

