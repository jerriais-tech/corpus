<HTML>
<HEAD>
<TITLE>La Gr&egrave;ve d&eacute; L&eacute; du temps pass&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Gr&egrave;ve d&eacute; L&eacute; du temps pass&eacute;</h2></font></center><p>

Quand au c'menchement d&eacute; ch't'ann&eacute;e j'les vis en'train d'abattre l'h&ocirc;tel ich&icirc;n haut &agrave; Iouville, tchi'tait ma&icirc;son et boutique d&eacute;vant ch'la, j'pensi &agrave; m&eacute; m&ecirc;me, eh bein mes p'tits, j'nouos' n'allons vaie du changement par ich&icirc;n chutte fais!<br>
<br>
Et sav'ous bein dans ma&icirc;ndre quat's&eacute;maines tout'tait bas apliati comme eune galette, et tout &egrave;r'dr&eacute;chi pr&ecirc;t pour creuser les nouvelles fond&acirc;tions pour souo-disant eune dgi&ecirc;xaine d&eacute; ma&icirc;sons.<br>
<br>
Comme s'i'n'ch'tait pon assez d'vaie l'h&ocirc;tel &agrave; Iouville 'tchaie q&ucirc;asi d'un seul coup, eune affaithe d&eacute; deuse-trais s'maines aupr&egrave;s, la m&ecirc;me chose s'arrivi au fond du mont, &agrave; la Gr&egrave;ve de L&eacute; - ch'tait l'tou au Pavillion!<br>
<br>
L&eacute; vi&egrave;r Pavillion qu'avait't&eacute; d&eacute;j&agrave; &egrave;r'b&acirc;ti eune'fais - souotre l&eacute; feu tchi l'br&ucirc;lli &agrave; t&egrave;rre i'y'a tchiques ann&eacute;es &agrave;'ch't'heuthe, s'&egrave;r'trouvi assommer et abattu acouo'the eune aute'fais, mais chutte fais tout l'vi&egrave;r machonnage ramonti l'mont en route j'crai bein, pour la Collette en ville.<br>
<br>
S'inon i'faut dithe, pour l&eacute; mio d'bouais et d'vieill&acirc;gu'thie tchi fut d'br&ucirc;ler sus pi&egrave;che. Ieu pr&egrave;squ'eune r&eacute;volution l&agrave;-bas chutte mat&icirc;nee-l&agrave;. N'personne pr&icirc;tent d'avis qu&eacute; les vents'taient changis au Nord, et bein seux, eune vraie bli&acirc;se d'&eacute;pa&icirc;sse feunm&eacute;e ramonti la vall&eacute;e p&ucirc;t&ocirc;t s'en'aller &agrave; l'ieau et &eacute;touffer deuse-trais vieil'yes mauves en passant.<br>
<br>
Ch'tait pi&egrave;the qu&eacute; quand l'C&acirc;t&eacute; &agrave; Crabb&eacute; pr&icirc;nt feu en n&eacute;nante-quatre. Dieu m&egrave;rcie les falaises &eacute;l&agrave; ont bein &egrave;r'v&egrave;rdi et &egrave;r'pr&icirc;nt un mio d'couleu, mais i'r's'&eacute;tha longtemps d'vant qu'nou'les &egrave;r'verra les falaises aussi jaune comme au'r'nouver d&eacute; l'ann&eacute;e mil neuf chents ch&icirc;nquante-huit.<br>
<br>
L&eacute; geon tout bein flieuthit'tait comme d&eacute; l'or. J'man'r'souvins bein car j'pr&icirc;ns un coupl'ye d'portraits des deux bords, pour am'ner auve m&eacute; en Am&eacute;thique ch't'ann&eacute;e-la. Les falaises et la vieil'ye ca&ucirc;chie d'un bord et l&eacute; C&acirc;t&eacute; et les falaises &agrave; Crabb&eacute; &agrave; l'est d&eacute; l'autre - la m&eacute; et l'ciel un parfait bliu.<br>
<br>
Les deux buts d'ca&ucirc;chies'taient acouo d'but, la sienne d&eacute; d'houors tr&eacute;jous la pus longue - auve la sienne d'en'd'dans la pus courte, quouai'qu'nou pouvez d'valler et ramonter si nou'n'tait pon trop l&acirc;sser, les gr&egrave;s en grannit. La pile d&eacute; pi&egrave;rres toute e'trav'l&eacute;e sus la gr&egrave;ve souos les ca&ucirc;chies grandissait &agrave; m'suthe qu&eacute; chaque grand'math&eacute;e et temp&ecirc;te avaler un n'aut' p'tit mio d'chutte vieil'ye et ancienne ca&ucirc;chie-l&agrave;.<br>
<br>
Dans l'temps nou's'a-veux tonnieaux comme tonnieaux d'sablion d'tch&eacute;thier d&eacute; d'ssus la gr&egrave;ve l&agrave; bas. J'i'r'pensi quand j'vis les ch&egrave;rges d&eacute; sablion ramonter souotre l&eacute; vi&egrave;r machonnage. N'pas d&eacute; d'ssus la gr&egrave;ve, mais d'puchient et pelle't&eacute;e auve eune grand'machinne d&eacute; d'dans la banque d&eacute; sablion tchi'tait rest&eacute;e d'muchie parmi toute la v&egrave;rduthe en dri&eacute;the du vi&egrave;r Pavillion, &egrave;rnommer l&eacute; &quot;Fisherman's Wharf&quot; &agrave; ches drein.<br>
<br>
Chu sablion l&agrave;, s'trouvi d'pousser l&agrave;, quand l'terrain alentou d'la vieil'ye et ancienne Tour, fut dr&eacute;chi pour l&eacute; tather dans l'temps qu&eacute;'n'y'avait nulle part pour les touristes &agrave; laissi toutes lus vaituthes, tandiqu'i'taient &agrave; lus brun'nit au sol&eacute;, alouong'nient sus la gr&egrave;ve pus bas.<br>
<br>
D'vant ch'la quand j'tais mousse chu t&egrave;rrain l&agrave; alentou d'la vieil'ye Tour et d'l'aute bord d&eacute; la route'tait en mielle, tout sablionneux, o&ugrave;'est qu'lupin sauvage, geon et du potithon, i'craisser d'bouon tchoeu, eune fanmeuse pi&egrave;che pour s&eacute; muchi.<br>
<br>
Un mio pus haut l&eacute; long d'la route, o&ugrave;'est qu'l'ieau d'val sus san c'min pour la m&eacute;, l&eacute; bouon'homme Mess Prouten i'craissait deux p'tits betchets p'patates, eune affaithe d&eacute; p&egrave;rques, n'pas trop he&ucirc;thi mais manni&eacute;thement sablionneux et soupl'ye.<br>
<br>
Tout ch'la es houors et changi, mais eune chose i'reste - le p'tit becqu'ton d't&egrave;rre mouoilli tchie'toucher; acouo'the plianter auve d'l'&ocirc;syi - comme pour nouos faithe &egrave;r'penser et n'oublier pon l&eacute; temps p&acirc;ss&eacute;, quand l'p'tit f&egrave;rmyi d'Jerri 'tait p&ecirc;tcheux &eacute;tout.<br>
<br>
<br>
<I>Portrait&#160;: La Gr&egrave;ve d&eacute; Le du temps pass&eacute; - auve les <a href="gdfle.html">B&eacute;rrexes</a>, la ca&ucirc;chie, la tour, les h&ocirc;tels 'Pavilion H&ocirc;tel', 'Gr&egrave;ve de Lecq Hotel' et 'Prince of Wales Hotel', et l&eacute; p'tit mont appel&eacute; La Charri&egrave;re Huet ch'am&egrave;ne a La Heuni&eacute;the (Crows Nest).<br>
</I><br>
&nbsp;<p>
<I>Ted Syvret</I><br>
<I>D&eacute;zembre 2000<br>
</I><br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdfle.html">Les Berr&egrave;xes d&eacute; la Gr&egrave;ve d&eacute; L&eacute;</a><p>
<li><a href="assembliee/grevedelecq.html">R&ecirc;union &agrave; la Gr&egrave;ve de Lecq</a><p>
<li><a href="aucarrefour.html">Au carrefour</a><p>
<li><a href="gdfjouote.html">La jou&ocirc;te</a><p>
<li><a href="greveaulanchon.html">La Gr&egrave;ve au Lanchon</a><p>

<li><a href="dcaenlanchon.html">Cli&eacute;ment d'Caen va au lanchon</a><p>
<li><a href="dialog2.html">Dialogue entre Jeanneton et Nainai, des Paraisses de Ste.-Marie et St.-Ouen, le 2 Octobre 1811</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
