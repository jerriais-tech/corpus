<HTML>
<HEAD>
<TITLE>A pleasurable afternoon</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>A pleasurable afternoon</h2></font></center><p>

Ch'est la bont&eacute; m&ecirc;me que man Piteur, la puspart du temps, et j'fut bin contrari&eacute;e d'vaie ch'que Lon&ocirc;re avait &egrave;scrit entou&ocirc;re l'affaithe de notr' hay-box. Si Piteur oublyi l'r&eacute;sp&eacute; qu'i' d&eacute;t a sa femme, chutte fais la, i' m'a embr&eacute;chi bin des fais d'pis, et l'enflieumme est quazi toute horte de m'n yi. Et pis, tch&egrave;s qu'ch&eacute;st qu'eunne petite cliamuze ou deux de temps en temps entre houmme et femme? Nos pou&ocirc;res soudards en vaient bin d'autres!<br/>
<br/>
Quand donc Lon&ocirc;re me dit qu'ou p&eacute;piait pour all&eacute; vaie les &quot;Living Pictures&quot; au Oddfellows, et quand ou m'eut asseuth&eacute; que ch'tait en a&icirc;de d'eunne bouonne cause, j'dounni man consent'ment. &quot;Des Tableaux Vivants,&quot; que j'dit: &quot;tch&egrave;s que ch'peut bin &ecirc;tre? Eunne m&eacute;the peut i y'emn&eacute; sa fille sans crainte de y'&egrave;smotchi l's'esprits?&quot;<br/>
<br/>
&quot;N't&eacute; g&egrave;ne pon, mother,&quot; que m'dit m'n'&egrave;sfants, en m'sautant au co; &quot;ch'est tout a fait 'all-right'; ch'est des gens d'Eglyise qu'on organis&eacute; la chose.&quot;<br/>
<br/>
Nos v'la don a chu show. Coumme j'entra&icirc;mes la band se mint a jou&eacute;, les gens s'd&egrave;stouonites pour nos r'gard&eacute;, et chatchun de se d'mand&eacute; tch&egrave;s qu'&eacute;tait chutte belle grosse hardelle la avec sa r&eacute;spectablye m&eacute;m&eacute;e. Avec bin d'la minzethe j'fin&icirc;mes pat trouv&eacute; eune petite tablye sus tchi q'avait eune carte, &quot;Reserved&quot; (chose seuthe qu'y'avait yeu patholles pass&eacute; que j'nos envna&icirc;mes), et en l'heu me v'la eune demouezelle a bourdounn&eacute; a l'entou d'nous: &quot;Vos pli&eacute;thait-y eune tass&eacute;e d't&eacute;e?&quot; et n&eacute; v'la du t&eacute;e, des beurr&eacute;es, et d'la g&acirc;che, assez pour touos les Vautchiers. Ch'tait pas gratis, d'ja! n'allez pas l'cr&eacute;the! Ch'tait djix-huit sous par t&ecirc;te, &quot;eat all you want.&quot; J'n'y mantch&icirc;mes pas, Lon&ocirc;re en souffliat!<br/>
<br/>
Tandi qu'nous manjeait la musique jouait, des filles en chabots (j'ethais pas la chose d'en faithe autant endr&eacute;t un fliotchet d'monde) s'mintes a dans&eacute;, d'autres a dithe des recitations. Et pis y'eut eunne pi&egrave;che (coumme <a href="ejluce.html">Jack Luce</a> en &egrave;scrit pour les distributions d'prix) ou-&egrave;s qu'eunne fille en rouoge, ov les bras nus, 'tait en prison pour av&eacute; fait tchiq' dro. Sen galant vint la vaie, et les v'la a s'ent embr&eacute;chi, a s'ent cadlin&eacute;, a s'ent t'n&eacute; par la talle; et pis, a la pli&eacute;che de s'met a plieuth&eacute;, coumme nous &eacute;thait creu sous les circonstances, les v'la qui s'mettent a chant&eacute; a tue-t&ecirc;te, tell'ment haut que l'gardien d'la prison entri d'un embron pour lus dithe d'av&eacute; a s'taithe, et de dithe lus pri&eacute;thes car la fille s'n'allait av&eacute; l'co copp&eacute; en l'heu. La pou&ocirc;re gar&ccedil;e en tchi bas raide morte, et s'&egrave;strue&ucirc;lli sus l'fagot d'&egrave;strain qui lis servait d'li&eacute;t - pas trop morte, tout d'm&ecirc;me, car j'la r'v&icirc;mes tchiq' minutes apr&egrave;s, manji un gros gobbin d'g&acirc;che pas bin loin d'not tablye; oul avait sans doute trouv&eacute; moyen d'&eacute;scapp&eacute; d'prison.<br/>
<br/>
Et pis v'la a bas pour all&eacute; vaie ch&egrave;s fameux Tableaux Vivants de tchi qu'Lon&ocirc;re ne cessait d'p&acirc;sl&eacute;. Ch'ait douze sous - et faut que j'dis d&eacute; suite que j'n'en e&ucirc;mes pas pour nos sous! A peine entr&eacute;s, ch'tait &quot;Move on, please, move on faster.&quot; Ch'tait au trot que j'pass&icirc;mes a travers du Show, et j'n'y vit qu'bliu. J'me souvins seulment d'un houmme qu'etait a catouollyi sa servante tandi qu'les mousses 'taient a &egrave;spi&eacute; driethe eunne porte. Y'etha yeu du bri dans chu m&egrave;nage la! Et pis &eacute;tout, yun des derniers Tableaux: un terriblye grand soudard, tout couert de sang, avec un long sabre au bu de s'n'arme, qui s'mint a faithe des clyins a ma fille! La pou&ocirc;re fille n'eut qu'd'en tch&eacute;e, ses g'noux s'mintes a trembli&eacute;, ses ouothelles vintes toutes rouoges. J'm'en allais just&eacute;ment m'pitchi endret li pour en sav&eacute; pus long la d'sus, quand n&eacute; r'v&eacute;la chutte fichue &quot;Move on, please, move on,&quot; et tchiq'un qui m'pousse dans l'dos avec un paraplyie - et nos v'la en l'heu dans la rue!<br/>
<br/>
<i><a href="brambilo.html">Laiz&eacute; Pain</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="wheedles.html">How Lonore Wheedles the Old Man</a><p>

<li><a href="painshow.html">How Lonore and Mamma went to the Show</a><p>

<li><a href="tchuthiosites.html">L'exhibition de tchuthiosit&eacute;s</a><p>

<li><a href="mougni.html">La f&ecirc;te au mougni</a><p>
<li><a href="bezaar2.html">Le Grand B&eacute;zaar de Saint Ouen</a><p>
<li><a href="bezaar3.html">Le Grand B&eacute;zaar</a><p>
<li><a href="bazaar.html">Le Bazaar</a><p>
<li><a href="piebal.html">Les St. Jeannais s'en vont aver un bal</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
