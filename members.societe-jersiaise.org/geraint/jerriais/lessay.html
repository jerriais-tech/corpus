<HTML>

<!-- Mirrored from members.societe-jersiaise.org/geraint/jerriais/lessay.html by HTTrack Website Copier/3.x [XR&CO'2014], Tue, 15 Jul 2025 13:49:51 GMT -->
<HEAD>
<TITLE>La Faithe d&eacute; Lessay</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Faithe d&eacute; Lessay</h2></font></center><p>


 Tch'est qui n'a pon ou&iuml; paler d'la Faithe d&eacute; Lessay? Les vi&egrave;rs Jerriais avaient habitude d&eacute; y'aller touos l's ans. Ch'tait l&agrave; la prom'nade annuelle pouor bein des pi&egrave;ches, et i' ram'naient des j'vaux, et toutes sortes d'articl'yes. <br/>
<br/>
Les vielles gens en p&acirc;lent acouo et, ma f&eacute;, ches dreines ann&eacute;es i' faut dithe qu&eacute; nou-s-a veu gentiment d'gens y r'aller. Mais chein tch'est l'emp&ecirc;chement pr&icirc;ncipa, ch'est d's'y trouver. Et ch'est pouortant si pr&egrave;s d'nous. Si l's avions d'J&egrave;rri y'allaient r&eacute;dguli&eacute;thement touos l's ans, bein du monde, nous-m&ecirc;mes pouor les preunmi&egrave;rs, f'thaient viage ch&acirc;que septembre. Nou s'rappell'la tr&eacute;jous d'la preunmi&eacute; fais qu'nou-s-y fut par avion, deux ou trais ans aupr&egrave;s chutte dreine dg&egrave;rre. Nou-s-eut l'privil&egrave;ge d'&ecirc;tre les touos preunmi&egrave;rs d&eacute; prom'neurs J&egrave;rriais tchi f&icirc;tent viage par avion et att&egrave;rr&icirc;tent sus les landes de Lessay. V'l&agrave; tchi n'pr&icirc;nt qu'un p'tit quart d'heuthe, et quand nou v&icirc;nt &agrave; appraichi en d'ssus des chentaines d&eacute; vr&eacute;gies d'la Faithe nou-s-en fut &ecirc;m&egrave;rvilyis, du hutubutu qu'nou viyait la-bas. Et d'&ecirc;tre les preunmi&egrave;rs des J&egrave;rriais &agrave; vaie ch'la d&eacute; d'dans l's airs - nou n'l'oubli&ecirc;tha janmais! <br/>
<br/>
Chutte faithe, tch'a eune &ecirc;tendue de pus d'deux milles d&eacute; long, a ieu lieu 'les jours d&eacute; la Sainte Crouaix' (11, 12 et 13 septembre) sus La Grand' Lande d&eacute; Lessay pouor 1,000 ans d'temps. Oulle attithe des mille et des mille p&egrave;rsonnes ch&acirc;que ann&eacute;e, car ch'est ieune des pus vielles d&eacute; toute la France et la pus vielle et &icirc;mportante de la Nouormandie. Nou-s-y vend des j'vaux (d'amors i' s'y'en trouve dans les 2,000!), des boeufs et des vaques, des b&ecirc;tes &agrave; saie, 2,000 moutons et bein d'autres annimaux, des tchians, d'la volaille, des &#339;ufs, d's h&icirc;tres, des crabes &agrave; co, du pa&icirc;sson, et des tchuivres, d'la pot'tie, des graies &agrave; j'vaux, d's habits, d'la cauche&ucirc;the, du l&icirc;nge, d'la tch&icirc;nc&acirc;l'lie, d'la vaisselle, des niv'lot'ties, des machinn'nies d&eacute; toutes les b&eacute;nites m&eacute;thes, des tracteurs, des motos, du meubl'ye (d&eacute; tchi moderne et d'tchi vyi) - enf&icirc;n, tout ch'qu&eacute; nou peut acater ordinnaithement en ville, d'eune &ecirc;p&icirc;le &agrave; eune machinne &agrave; battre. Faudrait des pages et des pages &agrave; d&ecirc;crithe tout ch'tchi s'vend l&agrave; en &ecirc;talage. Car ch'est comme eune &ecirc;norme ville tchi s'l&egrave;ve en plieine lande et tch'attithe eune &icirc;mmense popul&acirc;tion ches jours-l&agrave;. Et d'la mangeaille et du baithe, comme d&eacute; raison, &agrave; gogo. V&eacute;the, nou-s-y vend d&eacute; tout ! Tchi spectacl'ye, qu&eacute; la Faithe d&eacute; Lessay ! <br/>
<br/>
Les paysans d'partout la Nouormandie et d'par ailleurs s'y rendent de nouos jours en motos mais nou-s-y vait acouo des chents et chents &quot;carrioles&quot; et, faut vaie l'traffi &agrave; la sortie d'la Faithe l&eacute; s&eacute; pouor l&eacute; craithe! Les routes n'&egrave;rfraident pas, jour et niet. Des restaurateurs mettent lus tentes &agrave; haut pouor l'occ&acirc;sion, et y'en a d'la couleu -  'ouos en chaille! En pliein air nou-s-y tchuit; en entchi des quartchi&egrave;rs d&eacute; vieau et d'b&#339;u, et d'la volaille, et les gens acatent des b&eacute;daches de chein tchi lus plia&icirc;t et s'assi&egrave;vent &agrave; tabl'ye souos tente, ou sus l'h&egrave;rbe, &agrave; goudaller et baithe d&eacute; raide bouon tch&#339;u. Qu&eacute; ch'est pittoresque, et &icirc;nt&eacute;r&ecirc;ssant &agrave; vaie - chutte foule en habillement Nouormand et d's &ecirc;trangi&egrave;rs d&eacute; touos les pays et d'touos les comports! <br/>
<br/>
L'ann&eacute;e pass&eacute;e (tch'&eacute;tait l'mill&eacute;naithe) 80,000 personnes all&icirc;tent sus la Grand' Lande l&eacute; d&icirc;nmanche et eune affaithe d&eacute; 35,000 bouonnes gens mang&icirc;tent souos tente. Pensez, don, tch'i' y'avait toute eune rue d&eacute; tentes d&eacute; restaurants (au nombre d'47) et d&eacute; r&ocirc;tisseurs, et toute eune rue d&eacute; cirques, etc., et d'exhibitions d'toutes les esp&egrave;ces! Et, tout ensembl'ye, y'avait qu&acirc;si 700 &ecirc;talages! Y'eut des courses, auve des chentaines d&eacute; j'vaux y prannant part. <br/>
<br/>
Touos accou&ocirc;teunm&eacute;s qu&eacute; j's&eacute;yons d&eacute; nouos jours &agrave; vaie des choses merveilleuses et mod&egrave;rnes, la Faithe d&eacute; Lessay reste, et rest&eacute;tha, iun des spectacl'yes les pus fanmeux et r'm&egrave;rquabl`yes tchi pi&ecirc;ssent y'aver, et nou peut vra&icirc;nment dithe acouo &agrave; ch't heu en 1956 comme disait aut'fais en J&egrave;rri un vier Nouorrnand (un nomm&eacute; Prosper Poignand), qu&eacute; l'chein tchi n'avait pon veu la Faithe d&eacute; Lessay 'n'avait ry&icirc;n veu'h'! <br/>
<br/>
Les grands po&egrave;tes Barbey d'Aurevilly et Louis Beuve y t'naient, &agrave; chutte grand' lande &egrave;rnomm&eacute;e et sa faithe d&eacute; Lessay, et en ont donn&eacute; des bouonnes descriptions. Et d&eacute; nouos jours la Faithe de Lessay est, comme a 't&eacute; &eacute;crit par tchitch'uns d'autre - 'La preuve vivante que la Normandie n'est pas une terre qui meurt mais une terre qui rena&icirc;t...'. <br/>
<br/>
<i><a href="lemaistre.html">F. L. M.</a></i> <br/>

<i>L&eacute; Bullet&icirc;n d'Quart d'An d&eacute; L'Assembli&eacute;e d'J&egrave;rriais</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="faithefalm.html">La Faithe</a><p>

<li><a href="ptpn.html">Parlers et Traditions Populaires de Normandie</a><p>
<li><a href="ambassadeugdf.html">Ambassadeu en Nouormandie</a><p>
<li><a href="gdfnouor.html">En Nouormandie</a><p>
<li><a href="gdfnouormandie.html">En Nouormandie</a><p>
<li><a href="gdflucerne.html">En Nouormandie</a><p>
<li><a href="gdfvikings.html">Le Souper des Vikings</a><p>
<li><a href="assembliee/nouormandie1964.html">Excursion en Nouormandie</a><p>
<li><a href="assembliee/nouormandie1962.html">L'Excursion en Nouormandie</a><p>
<li><a href="nouormandie1955.html">Un viage en Nouormandie</a><p>
<li><a href="rouaisouns2002.html">La F&ecirc;te Nouormande 2002</a><p>
<li><a href="miche.html">L&eacute; Mont Saint Mich&eacute;</a><p>
<li><a href="lechanteur2.html">L&eacute; monument &agrave; Fernand Lechanteur &agrave; la Mielle d'Agon</a><p>
<li><a href="gdfflamanville.html">En garde, J&egrave;rriais!</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/lessay.html by HTTrack Website Copier/3.x [XR&CO'2014], Tue, 15 Jul 2025 13:49:51 GMT -->
</HTML>

