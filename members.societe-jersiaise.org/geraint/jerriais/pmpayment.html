<HTML>

<!-- Mirrored from members.societe-jersiaise.org/geraint/jerriais/pmpayment.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
<HEAD>
<TITLE>Payment to States Members - Ph'lip and Merrienne talk it over</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Payment to States Members - Ph'lip and Merrienne talk it over</h2></font></center><p>

Moussieu l'Editeu,<br/>
<br/>
<img src="etats.jpg" alt="L's &Ecirc;tats d'J&egrave;rri" title="" border="0" width="250" align="right" />
&quot;As-tu ou&iuml;,&quot; j'd'mandit &agrave; la Merrienne l'autre s&eacute;, &quot;qu'les membres d's' <a href="etats.html">Etats</a> s'en vont &ecirc;tre p&eacute;yis?&quot;<br/>
<br/>
&quot;Et tch&ecirc;sque tu nos chante, la?&quot; ou s'fit. &quot;N'sait pon si achocre, don, Ph'lip.&quot;<br/>
<br/>
&quot;Mais ch'est la v&eacute;thit&eacute;, bouonnefemme,&quot; j'l'y dis. &quot;J'l'ai veu s&ucirc;s la g&acirc;zette.&quot;<br/>
<br/>
&quot;Comme je t'l'ai dit chent fais,&quot; ou r&eacute;plitchit, &quot;l'encre et l'papi ne r'fusent rain. Et y n'y'a que d's'inouothans comme t&eacute; tch'avallent toutes chais menn'ties-l&agrave;. P&eacute;yi les membres d's'Etats! Eh ben &eacute;tout!&quot;<br/>
<br/>
&quot;Tu peux dithe chen qu'tu voudras,&quot; j'l'y dis, &quot;mais chutte fais tu t'trompe, car tan n'veu Liai&euml;sse rapportit la nouvelle de la ville hier. Ch'est l'y-m&ecirc;me tch'y m'l'a dit.&quot;<br/>
<br/>
&quot;Y n'a jamais tait ben dans sa t&ecirc;te ch't'y-l&agrave;, depis qu'sa m&eacute;m&eacute;e fit la m&ecirc;prinze de l'y donn&eacute; d'la med'cine que l'v&eacute;t&eacute;rinaithe avait envi&eacute; pour une vaque tch'avait tchique maladie dans les rignons. Mais, enfin, t'a't'y dit combain qu'nou s'en va l&ucirc;s donn&eacute;?&quot;<br/>
<br/>
&quot;N&acirc;nin, car ch'n'est pon acquo tout-&agrave;-fait d&eacute;cid&eacute;, mais sans doute les D&eacute;put&eacute;s d'mand'dont au mains quatre chents louis par an.&quot;<br/>
<br/>
&quot;Pas p&ucirc;s? Grand do&ucirc;x d'la vie, tchi mod&eacute;th&acirc;tion, considethant qu'y'en a d'ye&ucirc;x tch'y sont dans l's'Etats sans dithe un mot. Mais ach'teu, les Conn&ecirc;tablyes. Ne m'dis pas tch'y s'sont satisfaits avec quatre chents louis. Apr&egrave;s tout, un Conn&ecirc;tablye vaut m&ucirc;s qu'un simplye D&eacute;put&eacute;.&quot;<br/>
<br/>
&quot;Tchiquefais,&quot; je m'fit, &quot;pas tr&eacute;jous. Mais s&ucirc;s un sens, tu'as raison. Faut dithe siez chents pour un <a href="connetable.html">Conn&ecirc;tablye</a> &agrave; qu'menchi.&quot;<br/>
<br/>
&quot;Bon! Ach'teu, les Jur&eacute;s. Au tout mains mille louis, &ecirc;sche-pas?&quot;<br/>
<br/>
&quot;V&eacute;the,&quot; j'l'y dis, &quot;au tout p'tit mains, car ch'est tous des membres de nos grandes familles, et che s'sait une insulte d'all&eacute; l&ucirc;s offri des p'tits salaithes. Oh, v&eacute;the-dja, mille louis sans doute, ch'est &agrave; dithe, si nos en reste.&quot;<br/>
<br/>
&quot;Tchi - des Jur&eacute;s ou des sous?&quot;<br/>
<br/>
&quot;Des Jur&eacute;s. Y'en a tch'y veulent dithe tch'y s'en vont dispatha&icirc;tre souos la nouvelle constitution.&quot;<br/>
<br/>
&quot;Jamais je n'craithai chonna,&quot; s'fit la Merrienne. &quot;Nos chiers Jur&eacute;s, tch'y pathaissent si ben dans l&ucirc;s rouoges robes. Aussi ben aboli l's'Etats tandis tch'ils y sont.&quot;<br/>
<br/>
&quot;M&ecirc;me oponion,&quot; j'l'y dis. &quot;Si nos Jur&eacute;s n'taient pas l&agrave; pour mettre les fermiers &agrave; l'amende et les fripons en prison, aussi ben abandonn&eacute; l'affaithe. Mais ach'teu y faut caltchul&eacute; combain qu'tout chonna s'en va nos cou&ocirc;t&eacute;.&quot;<br/>
<br/>
&quot;Arr&ecirc;te une minute,&quot; dit Merrienne, &quot;tu'as oubli&eacute; les Recteurs.&quot;<br/>
<br/>
&quot;Pas du tout,&quot; j'l'y dis. &quot;Tu dev'thais sav&eacute; qu'nou s'en va les happ&eacute; par la p&eacute; du co et les mettre &agrave; la porte. D'vant long quand un recteur voudra all&eacute; &egrave;s Etats, y faudra tch'il aille s'assi&eacute;the dans la gall'lie avec les viers barbus et les vieilles filles. Autrement, j'&eacute;thais sug&eacute;th&eacute; les m&ecirc;mes salaithes comme les Jur&eacute;s.&quot;<br/>
<br/>
&quot; Et m&eacute;, j'&eacute;thais dit p&ucirc;s,&quot; s'fit la Merrienne. &quot;Apr&egrave;s tout, nou peut tr&eacute;jous ram&acirc;ss&eacute; un Juge, mais r'garde combain longtemps qu'j'avons tait ichin &agrave; <a href="st_ouen.html">Saint-Ou</a>, d'vant pouv&eacute; trouv&eacute; un Recteur. A <a href="st_martin.html">Saint Martin</a> ch'tait la m&ecirc;me chose, et les <a href="st_pierre.html">Saint-Pi&ecirc;rrais</a> sont ocquo pi&eacute;thes, car y cherchent et cherchent mais n'en trouvent pon. Y sont rares, de nos jours, les Recteurs.&quot;<br/>
<br/>
&quot;Et pourtant, ch'n'est pas une mauvaise djobbe,&quot; je r'mert'chit. &quot;Quatre chents louis par an, une maison, un bouon gardin, sans p&acirc;sl&eacute; d'autre chose. Comme tout va, ch'n'es pas tant pi&eacute;the. Si j'tais jeune gar&ccedil;on - &quot;<br/>
<br/>
&quot;Tu f'thais comme tu'as fait,&quot; dit la bouonnefemme. &quot;Allons, bouoge t&eacute;, et pelle deus-trais <a href="pmpatates5.html">patates</a> pour not' soup&eacute;.&quot;<br/>
<br/>
<i><a href="lebrocq.html">Ph'lip</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="elections_28.html">Nos D&eacute;put&eacute;s</a><p>
<li><a href="constitution.html">Les constitutions</a><p>
<li><a href="senat.html">L&eacute; S'na du S&eacute;nat</a><p>
<li><a href="pmsendep.html">Senator Or Deputy?</a><p>
<li><a href="etats.html">Les &Ecirc;tats d' J&egrave;rri</a><p>
<li><a href="counnetablyes.html">Les Counn&ecirc;tablyes</a><p>
<li><a href="pmconnetablye.html">L'&ecirc;lection pour Conn&eacute;tablye</a><p>
<li><a href="pmconnetablyes.html">Ph'lip p&acirc;sle des Conn&ecirc;tablyes</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="pmrecteurs.html">Merrienne et les Recteurs</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmpayment.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
</HTML>

