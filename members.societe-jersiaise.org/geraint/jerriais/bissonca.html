<HTML>

<!-- Mirrored from members.societe-jersiaise.org/geraint/jerriais/bissonca.html by HTTrack Website Copier/3.x [XR&CO'2014], Tue, 15 Jul 2025 14:04:11 GMT -->
<HEAD>
<TITLE>Mess Bisson et san ca!</TITLE>
<META  name="keywords" content="Jerriais, poetry, pet cats, chats domestiques, animals, animaux, photography, photographie, Channel Islands, Ã®les anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Mess Bisson et san ca!</h2></font></center><br>
<p>
<CENTER><TABLE><TR><TD>
&nbsp;<p>
<font size="1"><I>Vanit&eacute; des vanit&eacute;s<br>
Tout est vanit&eacute;.<br>
(Le Sage)<br>
</I></font><p>

&nbsp;<p>
L'autr' jour, quand j'tais pour une demi-yeuthe<br>
A li&eacute;the &agrave; la Biblioth&egrave;que Publique,<br>
A deux-treis pas d'l&agrave; yo&ugrave; que d'meuthe<br>
Ma&icirc;tr' <a href="bisson.html">William Bisson</a> d'la Chronique,<br>
J'appr&eacute;chi d'la f'n&ecirc;tre pour vaie mus<br>
Un livre que j'tais &agrave; d&eacute;chiffrer,<br>
Et qu'avait d'vi&egrave;r chent ans ou pus,<br>
Aussi pr&egrave;s que j'peux m'en rappeler.<br>
J'vis Mess Bisson sorti d'sa porte<br>
Avec san ca' &agrave; sa brachie,<br>
San ca', qui bein douoch'ment s'comporte,<br>
Et qu'est aussi n&eacute; coumme la sie,<br>
I' s'assi&eacute;vidrent parmi les fieurs<br>
Qui craissent sus le p'tit parapet.<br>
I' m'sembliait qui faisaient des teurs<br>
Et j'en fus pust&ocirc;t &ecirc;tonn&eacute;,<br>
Car Mess Bisson, d&eacute;pis d's'ann&eacute;es,<br>
Est r&ecirc;put&egrave; un houmme modeste,<br>
Qui passe siez li toutes ses s&eacute;th&egrave;es<br>
Sans s'g&ecirc;ner d'th&eacute;atre et d'tout l'reste.<br>
I' n'pouvait pas du tout s'douter<br>
Que d'l'autr c&ocirc;t&eacute; du Vi&egrave;r Marchi<br>
J'tais trantchill'ment &agrave; le r'garder<br>
Sans faith' la mine de le r'm&egrave;rtchi.<br>
Mais, tout d'un coup, &agrave; ma surprinse,<br>
J'vit sortir, par la porte ouverte,<br>
Un houmme - qu'avait une blianche queminse<br>
Et qu'avait la t&ecirc;te d&ecirc;couverte -<br>
I' s'mins &agrave; r'garder Mess Bisson.<br>
Je n'ouais pas chein qui disait;<br>
Et avec une vive &ecirc;motion<br>
Je l'vi qui lis montrait san daigt!<br>
I' l'fit bouogi de pli&egrave;che en pli&egrave;che<br>
Se l'ver, se dr&eacute;chi, se rassi&eacute;the,<br>
Et lis fit faithe un tas d'sifaiches<br>
Parmi ses fieurs et sa feugiethe.<br>
Mess Bisson, doux coumme un &ecirc;fant,<br>
A touos ses ordres ob&eacute;issait;<br>
S'mettait pus dri&eacute;the, pus en d'vant,<br>
Et d'un bord &agrave; l'autre ertouannait!<br>
J'me d'mandais, tch'est qu'ch'la voulait dithe<br>
Sans parvenin &agrave; rein comprendre...<br>
D'vai-je avair peux ou d'vai-je en rithe?<br>
Tchi myst&eacute;the est qu'j'allais apprendre?<br>
Tout d'suite, &agrave; ma grande &ecirc;motion,<br>
J'vi l'houmme pointer un instrument<br>
Coumme pur mither sus Mess Bisson<br>
Ov l'id&egrave;e de l'tuer coumme un tchan!<br>
Est-che un Allemand v'nu des Blianches Banques,<br>
Arn&eacute; d'un f&ucirc;sil m&eacute;canique,<br>
Qui veurt tither, &agrave; mains qui n'manque,<br>
Le digne g&eacute;rant d'la Chronique?<br>
Est-che un voleux qui ne r'tchule pon?<br>
M&ecirc;me devant un assassinat,<br>
Et qui cherche &agrave; tuer Mess Bisson<br>
Et, opr&egrave;s li, &agrave; tuer san ca'?<br>
Mess Bisson restait fascin&egrave;<br>
Coumme un mouosson d'vant un serpent;<br>
S'disant, sans doute, qu'il 'tait path&egrave;<br>
Et qu'b&eacute;t&ocirc;t che s'sait s'n'enterr'ment.<br>
Je n'savais pon du tout tchi faithe:<br>
I' n'y'avait pon d'<a href="connetable.html">Chantgni</a> visibl'ye,<br>
Mais j&eacute; n'pouvais pourtant pas m'taithe<br>
Et vaie un drame aussi terribl'ye.<br>
J'm'en allais don crier au s'cours<br>
De toute la forche d'mes poumons.<br>
Oh! que l's'instants m'pathaissaient courts!<br>
Tchi bu entre nos p&ocirc;sitions!<br>
L'houmme, avec un mouvement rapide,<br>
S'baissi sus s'n'instrument tout d'suite<br>
Mess Bisson endrait li, rigide,<br>
N'osait m&ecirc;me pas prendre la fuite!<br>
Un nuage en d'vant d'mes yeux s'pli&egrave;chi,<br>
Je n'pouvais pas r'garder l'forfait,<br>
Et je m'mins bein vite &agrave; cherchi<br>
Dans ma pouchette un grand mouochet...<br>
Quand j'r'ouvri l's'yeux, l'balcon tait vi&egrave;dde;<br>
N'y'avait pus autchun signe de vie.<br>
Man sang &eacute;tait pus fraid que tch&egrave;de<br>
J'tais &ecirc;tourdi coumme une toupie...<br>
<p>
........................<br>
<p>
Entre l'houmme et Mess Bisson et l'ca'<br>
Sav'ous tch'est qui s'&eacute;tait pass&egrave;?<br>
Heutheusement, n'y'avait pon yeu d'ma':<br>
Il 'tait &agrave; prendre lus portrait!!!<br>
<p>
&nbsp;<p>
<I><a href="ejluce.html">Elie</a><p>
</I>
</TD></TR></TABLE></CENTER>

&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="gdfcat.html">L&eacute; cat</a><p>
<li><a href="cattesf.html">La Catte esfarouchie</a><p>
<li><a href="macatte.html">Ma Catte</a><p>
<li><a href="catte.html">Dialogue entre Miss Nenn&eacute; Caton et sa Vieille Catte</a><p>
<li><a href="minette.html">A Minette</a><p>
<li><a href="pretro.html">Pr&ecirc;tro</a><p>
<li><a href="pretro2.html">Pr&ecirc;tro</a><p>
<li><a href="5nierscats.html">Si Mess Bisson a chinq ni&egrave;rs c'ats</a><p>
<li><a href="sardinne.html">Aimes-tu la sardinne, valet?</a><p>
<li><a href="2cats.html">Deux cats lus en f&ucirc;tent boutitchi</a><p>
<li><a href="gdfdertou7.html">D'&egrave;rtou en J&egrave;rri</a><p>
<li><a href="gdfsouothis2.html">Quand l'cat dort, les souothis jouent</a><p>
<li><a href="bulletin.html">Bulletin</a><p>
<li><a href="wheedles.html">How Lonore Wheedles the Old Man</a><p>
<li><a href="bureau.html">Au bureau de la "Nouvelle Chronique"</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/bissonca.html by HTTrack Website Copier/3.x [XR&CO'2014], Tue, 15 Jul 2025 14:04:11 GMT -->
</HTML>
