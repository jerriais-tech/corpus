<HTML>

<!-- Mirrored from members.societe-jersiaise.org/geraint/jerriais/gdf3vouaix.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Trais vouaix tragiques!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Trais vouaix tragiques!</h2></font></center><p>

<font size="-1"><i>Fort Lauderdale,</i><br/>
<i>Florida, USA.</i><br/>
<i>L&eacute; 7 d&eacute; f&eacute;vri, 1981</i><br/></font>
<br/>
Moussieu l'R&eacute;dacteu,<br/>
<br/>
J'ai ieu la chance chutte s&eacute;maine. J'ai r'chu la g&acirc;zette d&eacute; J&egrave;rri du 13 d&eacute; novembre 1980, et ouaithe qu&eacute; ch'est des vielles nouvelles d&eacute; pus d'deux mais tchi sont d'dans, ch'est qu&acirc;si comme si ch'tait eune visite en J&egrave;rri d'pouver les li&eacute;the.<br/>
<br/>
Sans doute, i' n'sont pon toutes plia&icirc;santes, les nouvelles - comme la cheine tchi nouos dit qu'eune dgaingue d&eacute; jannes malfaiteurs 'taient &agrave; cou&ocirc;rre les c'm&icirc;ns et d'pichi les f'n&ecirc;tres au monde atout d's &ecirc;l&icirc;ngues en p&acirc;ssant dans les rues auve des motos. Eh bein, comme j'l'ai mentionn&eacute; bein des fais, &agrave; m'n id&eacute;e l'seul mouoyen d&eacute; traiter ches jannes malfaiteurs-l&agrave; est la ba&iuml;ette, bein astitchie, et pis faithe les pathents payi pour les d'g&acirc;ts.<br/>
<br/>
J'avons l'm&ecirc;me probl&egrave;me en Am&eacute;thique. Pour l&eacute; moment, ch'est l'endonmagement d's &ecirc;coles tch'est lus favorites activit&eacute;s la niet. Et comme en J&egrave;rri i' sont pr&eacute;sent&eacute;s d'vant es &quot;Juvenile Courts&quot; tch'ont peux d'les peunni comme i' faut, et les mousses lus en moquent, d&eacute; ches cours-l&agrave;, et continnuent lus mauvaises condites.<br/>
<br/>
En p&acirc;lant d'&ecirc;l&icirc;ngues, v'l&agrave; tchi m'ram&eacute;mouaithe qu&eacute; j'en avais ieune &eacute;tout quand j'tais mousse. Nou peut dithe qu&eacute; qu&acirc;si touos les mousses en avaient, mais nou n'&eacute;thait janmais pens&eacute; d&eacute; d'pichi des f'n&ecirc;tres ou faithe d&eacute; ma &agrave; p&egrave;rsonne atout. Ch'est vrai qu&eacute; nou tithait sus un pou&ocirc;rre p&eacute;tit mouosson d'temps en temps tch'&eacute;tait jutchi dans les bouais, et j'ai r'grett&eacute; ch'la dans mes vi&egrave;rs jours. Ch'est quand nou vieillis qu'nou c'menche &agrave; vaie qu'ch'est eune mauvaitchi d&eacute; tuer un pou&ocirc;rre p&eacute;tit oua&icirc;s&eacute; tch'est eune criatuthe du Bouan Dgieu et tch'a l'drouait d&eacute; joui d'sa vie.<br/>
<br/>
Dans chutte g&acirc;zette du treize d&eacute; novembre j'vai eune articl'ye au sujet des minnistres Anglyicans tchi m'&icirc;nt&eacute;r&ecirc;sse hardi. Est'ch' qu&eacute; ch'n'est pon honteux qu'un minnistre, n&eacute; en J&egrave;rri, est forchi d's'en aller hors pays pour g&eacute;ther sa vocation d'minnistre, et qu'en m&ecirc;me temps i' faut freunmer d's &eacute;glyises viyant tch'i' n'y'a pon assez d'minnistres pour les d&egrave;ss&egrave;rvi?<br/>
<br/>
&Agrave; m'n id&eacute;e, il est grand temps d'faithe un &quot;&Ecirc;v&ecirc;ch&eacute;&quot; ou Dioc&egrave;se des <a href="iles.html">&Icirc;les d&eacute; La Manche</a>. V'l&agrave; tchi p&egrave;rmett'tait &egrave;s &Icirc;les d&eacute; condithe lus affaithes ieux-m&ecirc;mes et d'souangni d'lus &eacute;glyises paroua&icirc;ssiales et chapelles d'a&icirc;se. Ou-s-allez p't-&ecirc;t' m&eacute; dithe qu&eacute; v'l&agrave; tchi cou&ocirc;tt'tait trop. P't-&ecirc;t' bein. J'sis p't-&ecirc;t' trop liain d'J&egrave;rri pour aver eune solide id&eacute;e des conditions tchi gouv&egrave;rnent bein des choses dans l's &Icirc;les, mais i'n'sembl'ye qu&eacute; les sou qu&eacute; l's &eacute;glyises sont oblyigies d'fourni au Dioc&egrave;se d&eacute; Winchester touos l's ans pou&ocirc;rraient probabli&eacute;ment suffithe pour supporter l's &eacute;glyises d'un Dioc&egrave;se des &Icirc;les m&ecirc;me.<br/>
<br/>
Entr'aut' choses tchi m'patha&icirc;ssent riditchules, par exempl'ye, est qu&eacute; l's &eacute;glyises d&eacute; St. Simon et d'St. Jacques sont sans minnistres - et nou peut p't-&ecirc;t' mett' St. Matchi dans la liste &eacute;tout - et qu&eacute; l'R&eacute;v&eacute;rend Tony Hart, J&egrave;rriais d'na&icirc;ssance et tch'a p&acirc;ss&eacute; sa vie en J&egrave;rri, est forchi d's'en aller hors pays pour g&eacute;ther sa ch&egrave;rge d'minnistre. N&eacute; v'l&agrave; chein tchi s'arrive quand l'&Eacute;glyise et gouv&egrave;rn&eacute;e par un &Ecirc;v&ecirc;que en Angli&eacute;t&egrave;rre tch'assujet&icirc;t l's &Icirc;les &egrave;s conditions Angliaiches.<br/>
<br/>
J'ai tant d&eacute; r'gret d'vaie la nouvelle qu&eacute; la belle vall&eacute;e m&ecirc;nomm&eacute;e &quot;Queen's&quot; s'en va &ecirc;t' inond&eacute;e qu&eacute; j'en ai 't&eacute; triste en m&eacute;-m&ecirc;me d&eacute;pis. Et par eune p&eacute;tite m&acirc;jorit&eacute; d&eacute; seulemnt deux vouaix dans L's &Ecirc;tats! V'l&agrave; tchi veurt dithe qu'eune belle partie d'l'&Icirc;le s'en va &ecirc;t' avra&ucirc;n&eacute;e par la vouaix d&eacute; trais p&egrave;rsonnes dans nouot' Chambre L&eacute;gislative. Nou n'peut m&ecirc;me pus s'fier sus l'bou&acirc;n sens des membres campangnards. I' lus la&icirc;ssent m'ner par l&eacute; nez par les bieaux discours d&eacute; tchiques membres villais tchi sont sup&egrave;rbes orateurs! Et n&eacute; v'l&agrave; chein qu&eacute; l'tourisme nouos a apport&eacute;, car i' n'y'a pon d'doute dans m'n id&eacute;e qu'ch'est les bains et les piscines, et l'avarice des gens d'h&ocirc;tel, tch'ont engendr&eacute; l'suppos&eacute; b&eacute;soin d'aver tant dg'ieau disponibl'ye dans l'&Icirc;le.<br/>
<br/>
J'crai bein qu'l'Avocat Falle en est aussi d's'appoint&eacute; comme m&eacute;. J'esp&eacute;the qu&eacute; les J&egrave;rriais l&icirc; sont r'conna&icirc;ssants pour aver travailli si d&ucirc; pour pr&ecirc;s&egrave;rver la bieaut&eacute; d'la vall&eacute;e.<br/>
<br/>
J'n&eacute; s'sai pon probabli&eacute;ment l&agrave; dans tchiques ann&eacute;es &agrave; l'av'n&icirc;n pour vaie si la crainte d&eacute; c&egrave;rtains qu&eacute; la ruinne d&eacute; chutte vall&eacute;e n'est qu'un c'menchement et qu&eacute; &quot;La Vall&eacute;e du Mourier&quot; es'sa la pr&eacute;chaine. Est'ch' eune proph&eacute;sie tch'a d'la probabilit&eacute;?<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfieau.html"> L'Ieau du Ciel</a><p>
<li><a href="gdftroublye.html">L'troubl'ye en g&acirc;ngne!</a><p>
<li><a href="gdf200batjer.html">L&eacute; chent'naithe d&eacute; la Bat&acirc;le</a><p>
<li><a href="gdfecc.html">Affaithes eccl&eacute;siastiques</a><p>
<li><a href="gdfpilote.html">L&eacute; Pilote</a><p>
<li><a href="gdfrome.html">Cantorb&eacute;ry et Rome</a><p>
<li><a href="gdfbiblyique.html">Eune le&ccedil;on biblyique</a><p>
<li><a href="adlmreservoir.html">L&eacute; r&ecirc;s&egrave;rvoir</a><p>

<li><a href="gdfappathence.html">L'appathence trompe tchiquefais!</a><p>
<li><a href="gdfgaz4.html">Dans la G&acirc;zette...</a><p>
<li><a href="gdfnouvelles2.html">Des nouvelles de J&egrave;rri</a><p>
<li><a href="gdfnouvelles3.html">Des Nouvelles d&eacute; J&egrave;rri</a><p>
<li><a href="gdfintethet.html">Nouvelles d'&icirc;nt&eacute;th&ecirc;t</a><p>
<li><a HREF="gdfavis.html">&Ecirc;tes-ous d&eacute; m'n avis?</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdf3vouaix.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>

