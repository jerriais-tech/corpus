<HTML>

<!-- Mirrored from members.societe-jersiaise.org/geraint/jerriais/gdffran.html by HTTrack Website Copier/3.x [XR&CO'2014], Tue, 15 Jul 2025 13:51:05 GMT -->
<HEAD>
<TITLE>Les Fran&ccedil;ais chang&icirc;drent d'id&eacute;e!</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<P><center><font color="#215e21"><h2>Les Fran&ccedil;ais chang&icirc;drent d'id&eacute;e!</h2></font></center></P>

<font size="-1">Fallbrook,<br>
California, USA.<P>

<P> L&eacute; 28 d&eacute; mai, 1983.</P></font>

<P> Moussieu l'R&eacute;dacteu,</P>

<P> Les J&egrave;rriais du temps p&acirc;ss&eacute; 'taient hospitali&egrave;rs. Ch'n'est pon pour dithe tch'i' n'y sont pon acouo au jour d'aniet, mais les temps ont changi. Dans man janne temps ch&acirc;que fanmil'ye connaissait ses va&icirc;s&icirc;ns. Nou peut m&ecirc;me dithe que touos l's habitants d'eune p&acirc;raisse s'entr&eacute;conna&icirc;ssaient. &Agrave; ch't heu, un tas des vaisins sont d's &ecirc;trangi&egrave;rs et nou n'a pon autcheun rapport auve ieux. Et quand nou va en Ville ch'n'est pon souvent qu&eacute; nou vait eune fache tch'est fanmilli&eacute;the, ouaithe qu&eacute; les trottouaithes sont si encombr&eacute;s d'pi&ecirc;tons qu' nou-s-a d'la peine &agrave; marchi d'eune rue &agrave; l'autre.</P>

<P> Les visiteurs tchi sont &agrave; lus l&ocirc;vier en Ville &agrave; la pliaiche d'&ecirc;t' dans la campangne ou sus les gr&egrave;ves sont &agrave; &ecirc;pier dans les f'n&ecirc;tres des boutiques comme s'ils y viyaient tchiquechose tch'i' n'ont pon dans les boutiques siez ieux. J'm&eacute; d'mande souvent pourtchi tch'i' veulent boutitchi en J&egrave;rri. C&egrave;rtaines articl'yes sont probabli&eacute;ment miyeu marchi, mais i' m'sembl'ye aver ou&iuml; qu&eacute; y'a des marchandises tchi sont pus chi&eacute;thes dans l'&Icirc;le qu' ailleurs. I' patha&icirc;t qu'c&egrave;rtains boutitchi&egrave;rs ont fait forteune en vendant un tas d'la m&ecirc;me nivell'lie qu' nou vait dans les boutiques et qu' nou n'pens'sait janmais d'acater s&eacute;-m&ecirc;me. Ch'est bein r'connu qu' la litcheu et les cigarettes sont miyeu marchi qu' ailleurs, et ch'est p't-&ecirc;t' &agrave; cause d&eacute; ch'la tch'i' y'a tant d'causes d&eacute;vant la P'tite Cour pour aver cachi un moto en &eacute;tant souos l'&icirc;nfluence d&eacute; la bouaisson.</P>

<P> Tchi diff&eacute;thence l&eacute; temps p&acirc;ss&eacute;! Quand j'tais mousse i' n'y'avait pon d'motos ni d'avions. Ch'tait touos des J&egrave;rriais tchi d'meuthaient l'tou d's&eacute;. Les f&egrave;rmi&egrave;rs avaient des j'vaux et i' s'entre'a&icirc;dgaient &agrave; br&icirc;si et touanner la t&egrave;rre dans lus clios. La grand' tch&eacute;thue 'tait toute eune affaithe et nou-s-en fa&icirc;sait qu&acirc;si eune f&ecirc;te.</P>
<img src="vraic.jpg" width="284" height="100" alt="" title="" border="0" align="right" />
<P> Les f&egrave;rmi&ecirc;rs allaient au vrai ieux-m&ecirc;mes. C&egrave;rtains tchi n'avaient pon d'f&egrave;rme ni d't&egrave;rre et tch'allaient &agrave; lus jour acataient un j'va et un h&egrave;rnais et allaient au <a href="vraic.html">vrai</a> niet et jour. Il' &ecirc;tendaient l'vrai pour l&eacute; stchi, et pis il' en faisaient des tas, ronds et bein t&acirc;ss&eacute;s, six ou sept pids d'haut. En saison, les tas 'taient vendus &agrave; l'encan. Y'avait tr&eacute;jous tout pliein d'acateurs &egrave;s vendues.</P>

<P> I' m'sembl'ye aver liu dans tchique livre au sujet d'l'histouaithe d&eacute; J&egrave;rri qu'&agrave; un moment donn&eacute; dans les vi&egrave;rs temps les Fran&ccedil;ais voulaient envahi J&egrave;rri. Eune fliotte d&eacute; lus navithes d&eacute; dg&egrave;rre arrivaient dans La <a href="pmbaie.html">Baie d'St. Ou&euml;n</a>, et les Fran&ccedil;ais v&icirc;drent plusieurs rangies d'ches tas d'vrai, pliaichis iun &agrave; c&ocirc;t&eacute; d'l'autre et bein en lingne dans Les Blianches Banques. Pensant qu&eacute; ch'tait des soudards tch'&eacute;taient l&agrave; &agrave; l's attendre i' chang&icirc;drent d'id&eacute;e et lus en r'allidrent en France!</P>
<img src="jva.jpg" width="250" height="219" alt="" title="" border="0" align="right" />
<P> Siez nous, &agrave; La Forge, j'conna&icirc;ssions touos les j'vaux du va&icirc;s&icirc;nn&eacute; car lus ma&icirc;tres l's am'naient &agrave; la forge pour &ecirc;t' f&eacute;th&eacute;s. Y'en avait tch'&eacute;taient catouoilleux &agrave; f&eacute;ther, et d'autres tch'&eacute;taient trantchil'ye comme un angn&eacute;. Man p'p&egrave;e avait la r&eacute;put&acirc;tion d'pouver f&eacute;ther autchun j'va d&ecirc;li&ecirc;ment et sans embarr&acirc;s, tch'i' f&ucirc;sse mauvais ou trantchil'ye. La grand' partie des f&egrave;rmi&egrave;rs 'taient bouans &agrave; lus j'vaux, mais y'en avait iun dans l'va&icirc;s&icirc;nn&eacute; tch'&eacute;tait rude auve l&eacute; sien et fa&icirc;sait s&egrave;rvi hardi d'fou&euml;t. Pus tard dans la vie quand j'tions vi&egrave;rs touos les trais, man fr&eacute;the Fra&icirc;nque y'en p&acirc;lit et i' li dit: "J'ai travailli d&ucirc; m&eacute;-m&ecirc;me et man j'va avait &agrave; faithe sa ch&acirc;re. J'l&eacute; faisais ob&eacute;yi et travailli d&ucirc; comme m&eacute;, et j'l&eacute; souangnais bein comme r&ecirc;compense."</P>

<P> Ouaithe qu&eacute; l't&eacute;l&eacute;phone 'tait bein &ecirc;tablyi dans l'&Icirc;le quand j'tais mousse (j'fus n&eacute; en 1891), i' n'y'en avait pon &egrave;s Landes &agrave; ma conna&icirc;ssance. J'en fis conna&icirc;ssance en 1903 quand Papa mouothit et qu&eacute; j'm'en fus d'meuther siez mes parrain et marraine d'Aubert &agrave; La Mouaie &agrave; <a href="st_brelade.html">St Br&eacute;lade</a>. Ma marraine 'tait en ch&egrave;rge au d&eacute;p&ocirc;t des t&eacute;l&eacute;phones &agrave; La Mouaie, et j'appr&icirc;ns &agrave; l'mannipuler. V'l&agrave; tchi prouve qu' autcheune chose qu&eacute; nou-s-apprend veint c'mode dans tchique temps, car j'profitis d'chutte exp&eacute;thience eune fais au c'menchement d'ma carri&eacute;the en Am&eacute;thique par aver eune miyeu t&acirc;che viyant qu&eacute; j'savais mannipuler un d&eacute;p&ocirc;t des t&eacute;l&eacute;phones.</P>

<P> Dans ches temps-l&agrave;, l' "exchange" &agrave; La Mouaie avait dgiex &ecirc;couteurs. Ma marraine 'tait payie au taux d'un louis par &ecirc;couteux par an, et dgiex louis valait la peine dans chu temps-la!</P>
<P>&nbsp;</P>
<i><P> <a href="lefeuvre.html">George d'La Forge</a>.</P></i>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="bastille.html">Qu'i' mangent des m&egrave;rvelles!</a><p>
<li><a href="guerrier.html">Exploits Guerriers des Habitants de Jersey, apr&egrave;s la Conqu&ecirc;te, jusqu'&agrave; 1781</a><p>
<li><a href="batjer.html">La Bat&acirc;le d&eacute; J&egrave;rri</a><p>
<li><a href="bataille2.html">La Bataille</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdffran.html by HTTrack Website Copier/3.x [XR&CO'2014], Tue, 15 Jul 2025 13:51:05 GMT -->
</HTML>
