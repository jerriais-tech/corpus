<HTML>

<!-- Mirrored from members.societe-jersiaise.org/geraint/jerriais/gdfcrapauds.html by HTTrack Website Copier/3.x [XR&CO'2014], Tue, 15 Jul 2025 13:44:15 GMT -->
<HEAD>
<TITLE>Les crapauds</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les crapauds</h2></font></center><p>

<img src="crapaud.jpg" width="432" height="300" alt="Un crapaud" title="" align="right" />
<font size="-1">Trenton,<br/>
Michigan, USA.<br/>
L&eacute; 30 d&eacute; mai, 1981.<br/></font>
<br/>
Moussieu l'R&eacute;dacteu,<br/>
<br/>
&quot;Un crapaud peut-i' faithe du ma &agrave; p&egrave;rsonne?&quot; j&eacute; d'mandis &agrave; Papa eune s&eacute;th&eacute;e quand j'tions au pid du feu aupr&egrave;s l'th&eacute;e.<br/>
<br/>
&quot;Nann&icirc;n, man gar&ccedil;on,&quot; i' m'dit, &quot;i' sont absol&ucirc;ment &icirc;nnofensifs, les crapauds. Y'en a tchi craient tch'i' peuvent vouos &ecirc;clyichi du v'l&icirc;n dans l's i&egrave;rs si nou les digote d&eacute; trop pr&egrave;s, mais ch'est eune crianche tch'est absol&ucirc;ment &icirc;nmaginnaithe.&quot;<br/>
<br/>
&quot;Tch'est qu'ch'est qu'du v'l&icirc;n?,&quot; j'l&icirc; d'mandis.<br/>
<br/>
&quot;Ch'est d'la poua&icirc;son,&quot; i' m'dit. &quot;Y'a c&egrave;rtaines tchilieuvres et des s&egrave;rpents - comme l&eacute; s&egrave;rpent &agrave; sonnettes - tch'en &ecirc;clyichent dans la mordeuse en mordant, et ch'est probabli&eacute;ment ch'la tch'a fait c&egrave;rtains craithe qu&eacute; l'crapaud peut faithe la m&ecirc;me chose, mais ch'est &agrave; tort d&eacute; l'penser. I' n'est pon capabl'ye d&eacute; faithe d&eacute; ma &agrave; personne, ni d'en empoua&icirc;sonner.&quot;<br/>
<br/>
&quot;Pourtchi qu'les filles en ont peux, don?&quot;, j'l&icirc; d'mandis. &quot;En r'v&eacute;nant d'l'&ecirc;cole, iun des grands gar&ccedil;ons en a trouv&eacute; iun l'long du foss&eacute; &agrave; Trodez. I' l'a l'v&eacute; dans sa main et a fait la minne d&eacute; l'mett' dans la pouchette du calobre &agrave; ieune des filles. Ou s'est m&icirc;nse &agrave; faithe des cris comme s'il 'tait &agrave; l'assommer. J'tions aupr&egrave;s d'la Vielle Ma&icirc;son et Mess Coutanche a ou&iuml; les cris et est v'nu vaie tch'est tch'est 'tait la cause. Il a fait des rouaux au gar&ccedil;on et li'a dit tch'i' n'faut janmais &ecirc;ffriter les filles ni faithe d&eacute; ma &agrave; un crapaud.&quot;<br/>
<br/>
&quot;Eh bein,&quot; s'fit Papa, &quot;Mess Coutanche a raison. I' patha&icirc;t tch'i s'en va &ecirc;t' iun d'nouos pr&eacute;chains Chent'ni&egrave;rs, et i' faudra qu'les gar&ccedil;ons souangnent d&eacute; lus comporter comme i' faut en p&acirc;ssant par siez li.<br/>
<br/>
&quot;Mais ch'est naturel pour les filles d'en aver peux, des crapauds, probabli&eacute;ment viyant tch'i' sont si laids, les pou&ocirc;rres dgi&acirc;tres. Les femmes en ont g&eacute;n&eacute;ralement peux &eacute;tout. Dans la d&ecirc;fouithie y'en a tout pliein dans les clios, et l'd&ecirc;foueux s'abuse tchiquefais &agrave; en pitchi o&ugrave;'est qu'les femmes sont &agrave; &ecirc;t&egrave;rrer souotre la frouque ou &agrave; gliainer dans les randes. V'l&agrave; tchi les fait faithe des cris et lus m&acirc;rri contre l&eacute; d&ecirc;foueux. Mais j'ai r'm&egrave;rtchi qu&eacute; ta m'm&egrave;e n'en est pon &ecirc;peuth&eacute;e, lyi. L'aut' jour j'la vis en ramonter iun d&eacute; d'dans l'pits. Ou m&icirc;nt sa main dans l'sieau souos l'crapaud et l&eacute; l'vit hors du sieau dans l'bel. L&eacute; crapaud, tout content, s'en fut dans l'gard&icirc;n.<br/>
<br/>
&quot;Il est fanmeux, nouot' crapaud,&quot; Papa continnuit. &quot;Y'en a d'la m&ecirc;me race en Angli&eacute;t&egrave;rre, patha&icirc;t-i', mais l'nouotre est pus gros. Et i' n'y'en a pon en <a href="dgernesy.html">Dg&egrave;rn&eacute;sy</a>, en <a href="ser.html">S&egrave;r</a>, ni en Aur'gny. Ch'est &agrave; cause d&eacute; ch'la qu'les Dg&egrave;rn&eacute;siais appellent les J&egrave;rriais des Crapauds. L&eacute; J&egrave;rriais prend sa r'venge en appelant les Dg&egrave;rn&eacute;siais d's &Acirc;nes, probabli&eacute;ment viyant tch'i' y'en a bein pus en Dg&egrave;rn&eacute;sy qu'en J&egrave;rri. La ville d&eacute; St. Pi&egrave;rre Port a un tas d'&ecirc;traites p&eacute;tites rues en amont, et l's &acirc;nes sont fanmeuses pour porter marchandises ou fard&eacute; amont ches p'tites rues.<br/>
<br/>
&quot;Mais, r'v&eacute;nant &agrave; nouot' crapaud. Il a donn&eacute; san nom &agrave; d's objets tchi n'sont pon d's annimaux ou b&ecirc;tes. Par exempl'ye, ch'est l'nom qu'nou donne &agrave; la fourchette du chabot d'un j'va, ouaithe qu&eacute; nou l'appelle tchiquefais l&eacute; p'tit pid. Un c&egrave;rtain pa&icirc;sson est appel&eacute; un crapaud d'm&eacute;. Et y'a un vi&egrave;r griffon appel&eacute; un crapaud. Nou n'l&eacute; vait pon souvent &agrave; ch't heu, mais y'en a acouo tchiques-uns par les c'm&icirc;ns.<br/>
<br/>
&quot;Les manni&eacute;thes d'&ecirc;cra&icirc;ssances ou bosses tchi cra&icirc;ssent sus les bouais sont tchiquesfais appel&eacute;es des crapauds.<br/>
<br/>
&quot;Et sa laideu n'l'a pon emp&ecirc;chi d'&ecirc;t' mentionn&eacute; dans nouos vi&egrave;rs ditons. Y'avait m&ecirc;me un jeu d'aut'fais appel&eacute; jouer au crapaud mais j&eacute; n'pou&ocirc;rrais pon t'dithe comment qu'nou-s-y jouait. La p&eacute; d'crapaud est si duthe et si rude qu&eacute; rein n'peut y subsister, ch'est en tchi quand un homme est bein pauvre nou dit: 'Il a autant d'sou comme un crapaud a d'puches!' En &ecirc;t&eacute;, quand nou reste d'but tout &agrave; fait tard au s&eacute;, nou dit: 'Il a rest&eacute; d'but jusqu'&egrave;s p'tits crapauds.' Quand eune fille a d's i&egrave;rs tchi p&eacute;til'yent, ou qu'oulle est manni&eacute;thement r&ecirc;vilyie, nou dit: 'Oulle a d's i&egrave;s comme des crapauds d'mielle.'<br/>
<br/>
&quot;Mais j'vai qu'tu c'menches &agrave; aver Thomas dans les cricots, man gar&ccedil;on. Oublions les crapauds &agrave; ch't heu. Il est temps d'nouos en aller dans l'rouoyaume des Taupes.&quot;<br/>
<br/>
<i><a href="lefeuvre.html">George d'La Forge</a></i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="heutheux_crapaud.html">Heutheux d'&ecirc;t' un crapaud</a><p>
<li><a HREF="gdfcrapaud.html">L&eacute; crapaud</a><p>
<li><a href="crapaud2.html">L&eacute; Crapaud</a><p>

<li><a href="gdftaupes.html">Taupes et crapauds</a><p>
<li><a href="gdfpits.html">Les pids en haut, la t&ecirc;te en bas!</a><p>
<li><a href="crapaud2014.html">Not' crapaud est eunique</a><p>
<li><a href="meandmyshadow.html">M&eacute; et man crapaud</a><p>
<li><a href="pm3candidat.html">Ph'lip et un traisi&egrave;me candidat</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfcrapauds.html by HTTrack Website Copier/3.x [XR&CO'2014], Tue, 15 Jul 2025 13:44:15 GMT -->
</HTML>

