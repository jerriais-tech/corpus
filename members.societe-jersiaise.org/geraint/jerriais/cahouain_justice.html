<HTML>
<HEAD>
<TITLE>Un transport d&eacute; Justice</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un transport d&eacute; Justice</h2></font></center><p>

L'Sieur Caouain a pus d'imagination que d'p'tits boudins dans sa caboche car touot chein qui vos a racont&eacute; &agrave; l'entouor de m&eacute; et d'une t&acirc;che de soigni des <a href="tonmates.html">tonmates</a> est autant de menteries, touot couomme ses d'vis dans l'temps iou qui m'faisait la carre car d'belles proumesses y n'mantchi pon d'faithe et m&eacute; j'm'laissi happer &agrave; ses dithes pouor l'grand malheur d'ma vie. <br/>
<br/>
<div align="center"> *** </div><br/>
<br/>
 M&eacute;, chein que j'ai &agrave; vos raconter est la pure, pleine et enti&egrave;the v&eacute;rith&egrave;t. <br/>
<br/>
 Lundi, j'tais &agrave; voltigi dans la paraisse au Captain qui n'a jamais &eacute;t&eacute; en mer car j'sais bein qui s'en va y aver une forte &eacute;lection pouor chantgniers dans chutte paraisse et d'pis tchique temps j'sis &egrave;s &eacute;coutes de chu bord de Jerri. <br/>
<br/>
 Quant vint un temps, j'vit trais ou quatre taxis a monter du bord du Bel Royal. J'criyais que ch'tait des neuches mais nennin car quant les motors ieurent finit lus sabbat de teuf-teuf et que l'ponsi ieut l'temps de r'tch&egrave;s dans la route j'vit une djingue de gens lus en aller &agrave; travers un clios de navets! <br/>
<br/>
 Couomme il avait fait hardi de bliaze dans la matin&eacute;e et que la terre et les feuilles de navets d'vaient &ecirc;tre encouore mouillis j'pensi &agrave; m&eacute; m&ecirc;me n'v'la des gens qui s'en vont aver les pids mouillis et ch'est assez pouor lus douonner l'influenza. Tch&egrave;s qu'en penserait l'm&eacute;dicin de l'h&ocirc;pita ou l'sien du Couomitt&eacute; sanitaire. <br/>
<br/>
 Un gars qui est un miot farceur de sa sorte et qui &eacute;tait &agrave; &eacute;pier &agrave; travers les &eacute;pines d'une haie faisait des r'merques sus touos ces gens. N'v'la Billy et Phlip. Le pouorre Tom et George James auront de tchi faithe &agrave; les suivre. Si George attrappe une suaie d'fraid tch&egrave;s qu'en s'ra du at home siez lyi pouor les mousses du docteur Barnardo. L'sien qui d'vise &agrave; Sam est Herbert qui fut ieun des milleurs titheurs en Jerri. <br/>
<br/>
 Quant vint un temps, un homme apporti une etch&egrave;lle. Ch'n'tait pon pouor un steeple-chase car chutte etch&egrave;lle etait pouor permettre &agrave; nos gens d'escalader la banque du foss&eacute; b&eacute; seur et pas ieunne banque iou qu'nou va porter des sous ou en d&eacute;shaller. <br/>
<br/>
 Touot chunna &eacute;tait si dr&ocirc;le qu'au risque d'&ecirc;tre tith&eacute; j'm'approchi pouor ver chein que chunna voulait dithe et dri&egrave;the le wire-netting haut de six pids au moins j'aperchu couomme dans une cage du zoo&#8230;&#8230; touos les Messieurs de la Cour!! <br/>
<br/>
 Fouai de Marie Hibou, je criyais que ch'tait un coup de sol&eacute; qui m'avait douonn&eacute; la berlue mais nennin, ch'tait bein touos les Messieurs qu'nous vais en robe rouoge ou ni&egrave;the dans la Cohue. <br/>
<br/>
 D'l'autre bord du wire netting, il y avait &eacute;ttout ieun autre de ces messieurs, l'sien qui habite une Chaumi&egrave;the dans l's'enivrons et qui &eacute;tait v'nu &agrave; pid de si&egrave;z ly. <br/>
<br/>
 Y fallut attendre qu'nous ait abattu le wire-netting pouor que nos gens aillent erjoindre les siens qui &eacute;taient dans l'autre clios. <br/>
<br/>
 Si vous n'voulez pon m'craithe, vous n'avez qu'&agrave; li&egrave;the la gazette de Mercredi pass&eacute; iou qu'il est dit que Lundi au matin il y eut transport de justice au Bel Royal et l'affaithe s'passi couomme j'vos l'dis. <br/>
<br/>
 J'm'd'mande pourtchi que nous fit ces Messieurs passer &agrave; travers chu champ de navets au risque d'une su&eacute;e d'fraid vu la mouilliture ou d'lus douonner des fr&eacute;deuses aux pids. Ch'tait assez pouor que touos les pr&eacute;sidents de Couomitt&eacute;s qui dirigent les affaithes de Jerri soient au li&egrave;t en m&ecirc;me temps et touos souos les soins des docteus. <br/>
<br/>
 P't'&ecirc;tre que ch'tait par crainte de la clameur de Harro qu'nous les obligi &agrave; se mouilli les pids d'm&ecirc;me. <br/>
<br/>
 En touot cas ch'n'est pon d'tchi faithe et les siens condamn&eacute;s aux frais d'vraient payi &egrave;ttout les frais de docteu, si frais d'm&eacute;decine y eut oppr&egrave;s aver &eacute;t&eacute; expos&eacute; d'm&ecirc;me &agrave; une suaie de fraid et a aver les pids mouillis! <br/>
<br/>
<div align="center"> *** </div><br/>
<br/>
 J'sais bein que les siens d'man biau cliochi s'attendent &agrave; ce que j'lus raconte chein que j'sais sus l'&eacute;lection mantchie pouor chantgniers dans chutte paraisse mais faute d'run n'v'la qui sera pouor une autre fais. Samedi tchi vint j'esp&egrave;the si j'sis encourore de chu monde de mis&egrave;the. <br/>
<br/>
<i> <a href="gwdec.html">Caouain</a> <br/>
 21/7/1923 <br/></i>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="crinme.html">L&eacute; cr&icirc;nme et la louai</a><p>
<li><a href="assembliee/cour.html">Visite &agrave; la Cour Rouoyale</a><p>
<li><a href="pmbaillis.html">Ph'lip et les Baillis</a><p>
<li><A HREF="masse.html">La M&acirc;sse Rouoyale</A><p>
<li><a href="noncoupablye.html">Non Coupablye</a><p>
<li><a href="piteurjury.html">How Piteur convinced the Jury</a><p>
<li><a href="cahouain1916.html">La s&eacute;ance de la Cour pour les menues dettes</a><p>
<li><a href="lettre1845b.html">Habeas Corpus</a><p>
<li><a href="pmassises.html">L's'Assises dans les viers temps</a><p>
<li><a href="pmjugements.html">Dr&ocirc;les d&eacute; jugements, dit Merrienne</a><p>
<li><a href="pmjury.html">Des femmes sus l'jury</a><p>
<li><a href="champclair.html">Repr&eacute;sentation &agrave; la Cour Royale</a><p>
<li><a href="mancrime.html">Man Crime</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

