<HTML>
<HEAD>
<TITLE>Tchestqu'ch'est qu'un n&eacute;gre?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchestqu'ch'est qu'un n&eacute;gre?</h2>

Les d'vis du Bouan'homme George<br></font></center><p>

M&eacute;rayeu et Souky sont hortes en ville pour chouaisi des neus ridgieaux pour le parleux, tchi s'en va &ecirc;tre &egrave;rpaps&eacute; iun d'ches jours. M&eacute;rayeu m'a d'mand&eacute; d'cliergi man but&icirc;n d'dans l'ver &ecirc;critouaithe, car ou' veur l'aver netti et r'verni. En ram&acirc;ssant un tas d'viers livres dans iun des titheurs, j'ai trouv&eacute; l'histouaithe de <a href="gdfcrusoe.html">Robinson Crusoe</a>. V'l&agrave; tch'i' m'&agrave; ram&eacute;mouaith&eacute;, la prumi&eacute; fais, qu'j'en ou&iuml; p&acirc;ler d'Robinson Crusoe.<br>
<br>
J'avais ch&icirc;nq ou siex ans, et je d'meuthais &agrave; la forge auve Papa et Maman. I' tchiyait d'la plyie &agrave; verse chutte s&eacute;th&eacute;e-l&agrave;, et bieau que ch'tait au pr&icirc;ntemps, l'air tait fraid. La lampe tait alleunm&eacute;e, et Maman avait m&icirc;ns les ridgeaux b&acirc;s. Nou ou&iuml;yait la plyie tappoter contre la f'n&ecirc;tre. J'tais assis sur les g'nouors &agrave; Papa, tchi feunmait sa pipe en r'gardant les fliambes sauticotter dans l'graie. Maman tait assise d'l'aut' c&ocirc;t&eacute; du foyi &agrave; ouvrer des cauches, ses leunnettes sus l'but d'san nez. Tchiquesfais, s'nouvrage tchiyait sus ses g'nouors, et ou' ho&ucirc;tait. L&eacute; cat filait san rouet opr&egrave;s du feu. Le tchian dormait et ronfliait sus la natte, &egrave;s pids d'Papa.<br>
<br>
Quand j'tions touos seurs d&eacute; m&ecirc;me au s&eacute;, Papa, tch'avait navidgi pour bein d's'ann&eacute;es, me racontait tchiquesfais d's'histouaithes d&eacute; san janne temps abord des navithes, et du temps tch'il avait t&eacute; naufragi. &#147;En p&acirc;lant d'naufrages&#148;: i' m'd&icirc;t: &#147;L'y'avait eune fais un homme tch'avait nom Robinson Crusoe tchi fut naufragi. I' fut &ecirc;chou&eacute; par la m&eacute; sus eune &icirc;le dans l'Indes du Ouest, et i' restit-l&agrave; tout seu bein longtemps.<br>
<br>
I' ram&acirc;ssit des mios d'bouais au pliein et s'b&acirc;tit eune p'tite bijuque pour d&eacute;meuther d'dans. Eune matin&eacute;e, en s'prom'nant sus la gr&egrave;ve, i' fut surpr&icirc;ns d'vaie des pas dans l'sablion. I' les suivit, et pus liain il apperchu un homme. I' tait bein content de l'vaie, car i' l'ienn'yait hardi, et comme ch'tait un <a href="vendredi_jour.html">Vendredi</a> qu'chennech&icirc;n s'arrivit, i' nommit ch't'homme-l&agrave; &#147;Frid&eacute;.&#148; Ch'tait un n&eacute;gre. <p>

&#147;Tchestqu'ch'est qu'un n&eacute;gre, Papa?&#148; j'l&icirc; d'mandit: <p>

&#147;Eh bein, man p'tit,&#148; i' m'r&ecirc;ponit: &#147;Ch'est un ni&egrave;r homme!&#148; <p>

&#147;Mais, Papa,&#148; j'l&icirc; dit, &#147;N'y'&agrave; pas d'ni&egrave;rs hommes!&#148; <p>

&#147;Mais ci, l'y'en a, man p'tit,&#148; m'r&ecirc;ponnit Papa: &#147;Le Bouan Dgieu a fait d's'hommes de toutes les couleurs, - des bliancs, des ni&egrave;rs, des rouoges et des jaunes.&#148; <p>

&#147;Mais combein nier, Papa?&#148; j'l&icirc; d'mandit. <p>

&#147;Eh bein, man p'tit, aussi ni&egrave;r comme le graie!&#148; Papa m'r&ecirc;ponnit. <p>

&#147;Oh! mais! Papa,&#148; j'l&icirc; d&icirc;t: &#147;J'voudrais bein en vaie iun, m&eacute;!&#148; <p>

&#147;Et bein!&#148; m'd&icirc;t Papa. &#147;Si tu'est un bouan gar&ccedil;on, j'&icirc;thons en ville tchique Samedi en vaie iun, un n&eacute;gre!&#148;<br>
<br>
I' faut craithe que j'tais bouan gar&ccedil;on, car tchiques mais pus tard, nouos v'l&agrave; aller en ville, Papa et m&eacute;, pour vaie l'n&eacute;gre. I' tait &agrave; travailli sus la cauchie. Ch'tait un bieau n&eacute;gre, &eacute;tou, un grand g&acirc;s tch'avait nom F&ecirc;lix. Et i' tait ni&egrave;r comme d'la sie. I' m'sembl'ye que j'l&eacute; vait acouo acheteu! I' l'vait des bath&icirc;s comme si ch'tait des panni&egrave;rs!<br>
<br>
Combein d'fais qu'j'ait pens&eacute; d'pis qu'chu pouorre n&eacute;gre-l&agrave; d'vait &ecirc;tre un objet d'tchuthiosit&eacute; pour touos les mousses d'la campagne, car ch'est seux qu'y'en avait des chents tchi v'naient en ville &agrave; l'expr&eacute;s pour le vaie.<br>
<br>
J'n'&eacute;tais pas acouo fini d'cliergi l'&ecirc;critouaithe quand Ph'lippe Fitchet est v'nu vaie s'i' pouvait empreunt&eacute; l'griffon d'main, car sa p'p&egrave;e a envyi&eacute; l'leu &agrave; r'graie. J'y'ait racont&eacute; la p'tite histouaithe que j'veins d'vouos dithe, et i' m'a d'mand&eacute; si j'en ait r'veu d'pis, des n&eacute;gres. &#147;Ah man doux oui,&#148; j'y'ait dit: &#147;Bein des pliaiches! Au <a href="cannada.html">Canada</a>, dans l's'Am&eacute;thiques du Nord et du Sud, dans l's Indes du Ouest, en Mexique, et bein d'autres pays. M&ecirc;ts-tu du chucre dans tan th&eacute;e, Ph'lippe?&#148; <p>

&#147;Mais oui, j'y'en m&ecirc;ts!&#148; i' m'r&ecirc;ponnit. <p>

&#147;Et bein, man gar&ccedil;on,&#148; j'l&icirc; d&icirc;t: &#147;Tu peux penser &egrave;s N&eacute;gres ch&acirc;que fais qu'tu bait eune tasse de th&eacute;e! Eune fais, j'tais dans la Guianne Britannique &agrave; les vaie faithe du chucre. Ch'tait tous des n&eacute;gres s&eacute;non l'Suth&icirc;ntendant, tch'&eacute;tait Angliais.<br>
<br>
Ch'tait dans un grand b&acirc;tisse, pus grand qu'la Cour et l's Etats et la Bibyioth&egrave;que et la vielle Egise tous en iun! Les n&eacute;gres, tchi n'ont ni bottes ni cauches et pas fort d'habits, m'taient les b&acirc;tons d'chucre dans un grand cracheux d'un but du b&acirc;tisse. Quand les b&acirc;tons 'taient &ecirc;gliamis, l'jus, tch'est tout ni&egrave;r, sortait d'un tchuiyot et couothait dans chinq ou siex grand' chaudgi&eacute;thes pour &ecirc;tre bouolli &agrave; des temp&eacute;thatuthes tchi taient pus hautes dans ch&acirc;que chaudgi&eacute;the.<br>
<br>
D'l'aut' but du b&acirc;tisse, l'y'avait deux tchuyiots tchi taient gros comme la goulle d'eune pompe. L&eacute; chucre, tch'est jaune quand il est fait, sortait d'iun des tchuiyots et tchillait bas sus l'plianchais, et d'l'autre, i' sortait d'la m'lasse auve tchi qu'i' font du rhomme. Les n&eacute;gres taient &agrave; pilv&acirc;tchi &agrave; nueux pids dans l'chucre et i' l&eacute; m'taient en pouque de chent livres auve des pelles.&#148; <p>

&#147;Y fait-i' caud, l&agrave;-bas?&#148; Ph'lippe m&eacute; d'mandit: <p>

&#147;Tu peux t'y fier, tch'i' fait caud l&agrave;-bas! Et lus pids suent, &eacute;tou!&#148; j'l&icirc; r&ecirc;ponnit. <p>

&#147;Mais, les lavent-t-i', lus pids?&#148; i' m&eacute; d'mandit. <p>

&#147;Tchiquefais,&#148; j'l&icirc; d&icirc;t: &#147;Quand i' lus &ecirc;gliamissent un ort&eacute; ou deux auve iun des paids d'chent livres, et tch'i' l'ont &agrave; aller siez l'Docteu! Mais i' l'arr&ecirc;tent d'habitude que l'jour s'sait fini, car le chucre est bouan pour l's'ort&eacute;s &ecirc;gliamis.&#148;<br>
<br>
<p>
<i><a href="lefeuvre.html">George F. Le Feuvre</a><br>
Chroniques de Jersey 15/5/1947<br></i>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="exiles.html">Deux Mots des Exil&eacute;s &agrave; L'Assembli&eacute;e d'J&egrave;rriais</a><p>
<li><a href="cannada.html">Les Prov&icirc;nces du Cannada</a><p>
<li><a href="gambie.html">La Gambie</a><p>
<li><a href="gdfcrusoe.html">Robinson Crusoe</a><p>
<li><a href="gdfafrique.html">En Afrique</a><p>

<li><a href="sugarcards.html">Sugar Cards</a><p>
<li><a href="bachinee.html">Pour une bachin&eacute;e de g'l&egrave;e</a><p>
<li><a href="chucre1918.html">Du chucre pour faithe de la g'lee</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
