<HTML>

<!-- Mirrored from members.societe-jersiaise.org/geraint/jerriais/chewedear.html by HTTrack Website Copier/3.x [XR&CO'2014], Tue, 15 Jul 2025 14:04:19 GMT -->
<HEAD>
<TITLE>La T&ecirc;te-nue &agrave; Chewed-ear</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La T&ecirc;te-nue &agrave; Chewed-ear</h2></font></center><p>

<CENTER><TABLE><TR><TD>

Quand Chewed-ear Jenkins s&eacute; f&icirc;t marier &agrave; Guinneyveer McGee,<br/>
I l'avait unn' belle t&ecirc;t&egrave;e d&eacute; qu'veux - pas un seul n'&eacute;tait gris,<br/>
Mais ov l&eacute; temps, les soins du ma&icirc;nage, ou tchiq' a&ucirc;t' chose, j&eacute; cr&eacute;,<br/>
Les firent tou&ocirc;s dispara&icirc;tre, coumme d'la nai au r'nouv&eacute;;<br/>
Et i n'y'i&egrave;n resti pas pus sus sa t&ecirc;te, pour vos l'dire en un mot,<br/>
Qu'ou n'en trouv'r&ecirc;tes au plien, sus un gros blianc galot!<br/>
<br/>
Guinneyveer et Chewed-ear &eacute;taient unn' bein a&icirc;mable parre.<br/>
Jamais entr&eacute; y'ieux i n'y'iavait d'brit, ou a&ucirc;tchun tintamarre,<br/>
Mais quand les va&icirc;sins c'menchirent &agrave; s'motchi d's'n'houmme, et, disaient qu&eacute; ch'tait l'yi<br/>
Qu'avait pliumm&egrave; d'ma&icirc;me l&eacute; pou&ocirc;re Chewed-ear, Guinneyveer s&eacute; marrit!<br/>
Et chutt' ni&egrave;t-l&agrave;, ou d&icirc;t &agrave; Jenkins, quand ils 'taient en lus cou&ocirc;chant:<br/>
-&quot;Man vieux, j'm'en vais t&eacute; faire tout b&eacute;, pour cli&ocirc;re la bec &egrave;s gens,<br/>
J'ai achat&egrave; douze boutillyies d&eacute; &quot;Ba&ucirc;me,&quot; pout faire ercra&icirc;tre les qu've&ucirc;x,<br/>
Et tu verras qu&eacute; dans p'tit d'temps, tu pou&ocirc;rras t&eacute; fichi d'yieux,<br/>
J&eacute; t'a&icirc;me occuo hardi bein, et j&eacute; n'veurt pon t&eacute; vais d'ma&icirc;me,<br/>
L&eacute; &quot;Ba&ucirc;me&quot; les f'ra pousser ossi vite, coumme pliantes d&eacute; m'lon sou&ocirc;s fr&ecirc;me,<br/>
La douza&icirc;ne y p&acirc;ss'ra, bein se&ucirc;re, et pour qu&eacute; rien n'd&egrave;sroute<br/>
J't&eacute; frott'rai tout sus ta b&eacute;nite t&ecirc;te, jusqu'&agrave; la derni&egrave; goutte!&quot; -<br/>
V'l&agrave; tchi f&icirc;t l&eacute; bouon'houmme rire tout ha&ucirc;t, et l&eacute; mint d&eacute; bouanne humeur:<br/>
- &quot;Bouann'femme,&quot; qu'i d&icirc;t, &quot;sit&ocirc;t qu&eacute; j'en verrai yieun perchi, j't&eacute; dounn'rai mille dolleurs!&quot;<br/>
<br/>
Etait-che l'id&egrave;e des sous tchi la poussait, ou bein &eacute;tait-che l'amour?<br/>
Car d&eacute;dpis chutte ni&egrave;t-l&agrave;, Chewed-ear n'e&ucirc;t pas d&eacute; r'pos - quatre fais par jour<br/>
La bouann'femme v'nait l'trouver ov sa bouteille, et y'ien enviait unn' esclyichie<br/>
Drait sus l'ha&ucirc;t d'sa t&ecirc;te toute nue, et c'menchait sa frott'tie;<br/>
Voire, ma&icirc;me &egrave;s &egrave;s r'pas, pour montrer coumme oull 'tait a&icirc;mable,<br/>
Ou y'i&egrave;n r'pitchait unn' raide bou&ocirc;nne dose, d&eacute;vant s&eacute; mettre &agrave; table,<br/>
Et toutes les nyits ou l'resvillyiait, pour l'arro&ucirc;ser occouo,<br/>
Mais les fichus qu'veux n&eacute; s'montraient pon, ma&ucirc;gr&eacute; san trip&ocirc;t!<br/>
<br/>
Bein se&ucirc;re, qu&eacute; d'vant longtemps, dans tout l&eacute; va&icirc;sinai,<br/>
Les gens vinrent &agrave; entendre chein qu'Guinneyveer fa&icirc;sait,<br/>
Et tou&ocirc;s les siers, au mani&egrave;re d&eacute; Club qu&eacute; l's hoummes avaient par l&agrave;,<br/>
I n'faisaient qu&eacute; d&eacute; d'v&icirc;ser, rire, et dischuter entou&ocirc;re chounna;<br/>
Enfin y'ieun d&icirc;t &egrave;s a&ucirc;tres:- &quot;La p'tite femme travaille bein du sus la t&ecirc;te au vi,<br/>
Mais ou n'g&acirc;gn'ra j&acirc;mais ses mille dolleurs, sans tchiq's'uns &agrave; y'i'a&icirc;dji:<br/>
Si j'formions unn' Compagnie entr&eacute; nous, pour prendre l'affaire en main,<br/>
Nous, j&eacute; pou&ocirc;rrons p't'&ecirc;tre en r'parer, si c'h'est qu'ou n'y peut rein?<br/>
Ch'est unn' sp&eacute;chul&acirc;tion, et pour la sh&acirc;re &agrave; Guinneyveer l&agrave; d'dans<br/>
J'l'y dounn'rons chent dolleurs pour c'menchi, - et, j'en g&acirc;gn'rons chinq chents!<br/>
Coumme chounna j&eacute; jouorons bein l&eacute; vieux - i n'ira pon longtemps nueue-t&ecirc;te,<br/>
Gr&acirc;ce au Chewed-ear Jenkins Hirsute Propagation Syndicate!&quot; -<br/>
<br/>
Unn' dr&ocirc;le d&eacute; djabbe coumme chett' l&agrave;, amusit tant les gens<br/>
Qu&eacute; les sous pour st&egrave;rter l&eacute; Syndicat, furent trouv&eacute;s dans p'tit d'temps;<br/>
Un Comit&egrave; fut bein vite noumm&egrave; pour aller vais Guinneyveer,<br/>
Et l'Pr&eacute;sident, dans un bia&ucirc; discours, l'y conti toute l'affaire:<br/>
L'y, un mio d&egrave;scouoragie qu'opr&egrave;s tout san trav&acirc;s<br/>
Sur la vielle nuque &agrave; Chewed-ear, et qu&eacute; les qu'veux n'craissaient pas,<br/>
S&eacute; f&icirc;t se&ucirc;re des chent dolleurs, et entre y'ie&ucirc;x un' accord fut sign&egrave;<br/>
Sus un dotch&ucirc;ment bein arrangi, et solidement sc&egrave;ll&eacute;.<br/>
I happirent sus l'coup, l&eacute; vier Chewed-ear, et i' y'i'&ocirc;tirent san chap&eacute;,<br/>
I y'i'examinirent sa t&ecirc;te ov des lunettes, et l'&egrave;spaisseu d'sa p&eacute;,<br/>
Et chaque membre du Comit&eacute; s'en fut si&egrave;z-l'i content et satisfait,<br/>
S'vantant &agrave; tout l&eacute; monde, du succ&egrave;s d&eacute; lus projet!<br/>
 <br/>
I l'achatirent un t&acirc;s d'Hairlinne, du Tchatch'em, et pour s'asse&ucirc;rer d&eacute; bein faire,<br/>
I l'e&ucirc;rent occuo d&eacute; la Graisse d'Ourse, du Rhum, et du Syrot d&eacute; Capilaire;<br/>
Et pis tou&ocirc;s les b&eacute;nits jours, l&eacute; Comit&eacute;, sans seul'ment y mantchi,<br/>
V'nait s'exercer, &agrave; tour d&eacute; bras, sus la t&ecirc;te au pou&ocirc;re vi;<br/>
S'i' bryiait, ou voulait s'sa&ucirc;ver, i frumaient vite la porte.<br/>
Et tout &agrave; tou' i versaient et frottaient - ch&acirc;tchun d&eacute; sa sorte!<br/>
<br/>
L&eacute; Syndicat s&eacute; trouvit sus l'pi'd d&eacute; faire fortunne:<br/>
Toutes les sh&acirc;res &eacute;taient bein vendues - i n'en restait pus yieunne!<br/>
Pour Chewed-ear, l'i, i' n'avait qu&eacute; d'affoller - car Guinneyveer d'san bord,<br/>
L'y trempait la t&ecirc;te occuo la ni&egrave;t - ch'tait s'lon s&eacute; n'accord,<br/>
Pourtant, Jenkins s&eacute; m&ocirc;tchait d'y'ie&ucirc;x - ma&ucirc;gr&egrave; san triste &ecirc;tat,<br/>
Et jurait coumme un perdu sus l'Pr&eacute;sident, et sus tout l'Syndicat:<br/>
- &quot;Ou z'av&egrave;z bia&ucirc; y travaillyi, t&acirc;s d'idgiots,&quot; i lus d&icirc;sait, &quot;ma t&ecirc;te rest&eacute;ra tr&eacute;jous nue,<br/>
J&eacute; m'fiche d&eacute; vous, d&eacute; vot frott'tie, et des drogues qu'ou m'v&eacute;rs&egrave;z d'sus!&quot; -<br/>
Tout coumme, ov tou&ocirc;s ses d'vis, Chewed-ear &eacute;tait un mio g&ecirc;n&egrave;<br/>
D&eacute; crainte qu'i n'y'iarriv'rait malheur par &ecirc;tre si bein frott&egrave;,<br/>
Et i s't&acirc;tounnait tr&eacute;jous la t&ecirc;te l&eacute; matin en s&eacute; l'vant<br/>
Pour vais si oull' 'tait ossi finne et blianche coumme l&eacute; jour d&eacute; d'vant...<br/>
Jusqu'au terrible jour qu'i m&acirc;ntchi d&eacute; s'&egrave;svanni, en r'gardant dans l'mire&ucirc;x,<br/>
I vit qu&eacute; dans la ni&egrave;t, i y'i'avait cru, unn' deuxi&egrave;me coppe d&eacute; qu've&ucirc;x!<br/>
<br/>
Ses mille dolleurs &eacute;taient perdus, et l&eacute; Syndicat l's &eacute;rait!<br/>
Mais... lus dounner tou&ocirc;s ch&egrave;s sous l&agrave;? du djiantre, don, s'i l&eacute; f'rait!<br/>
I f&icirc;t tout d'un coup d'la savounn&egrave;e, et s&eacute; savounni bel et bein,<br/>
Et s&eacute; r&acirc;si l'ha&ucirc;t d'la t&ecirc;te jusqu'ache qu'i n'y resti rein:<br/>
Sans perdre d&eacute; temps, ou sans &ecirc;tre veu, l&eacute; v'l&agrave; tout drait qu'i file<br/>
Si&egrave;z un' apotitchi qui gardait boutique d&eacute; l'aut' but d&eacute; la ville,<br/>
I y'i'achati d&eacute; l'Onguent - d&eacute; tchi pus fort qu&eacute; l'Thatch'em ou l'Hairlinne,<br/>
Et qu'emp&ecirc;chait les qu've&ucirc;x d&eacute; r'cra&icirc;tre, et tuait lus p'tites rachinnes.<br/>
V'l&agrave; don la com&eacute;die tchi c'menche - et ch&acirc;tchun frottait d&eacute; san bord,<br/>
Mais, la pouque, &ocirc;pr&egrave;s tout, d'vait rester au pus fort;<br/>
Chewed-ear avait bi&acirc;u t&acirc;chi d&eacute; st&eacute;riliser san but d'cou&euml;nne:<br/>
Il 'tait tout seu', pou&ocirc;re corps, &agrave; s'battre contre unn' douza&icirc;ne!<br/>
I perdit cou&ocirc;rage &agrave; la fin - et pis, s'n'Onguent tou&ocirc;ni tra&icirc;tre:<br/>
I n'tuait pas unn' mie les qu'veux - i les fa&icirc;sait pus t&ocirc;t cra&icirc;tre!<br/>
 <br/>
&quot;Chutt' fais,&quot; s'f&icirc;t-i, &quot;j'en sis &agrave; but, et j&eacute; n'peux pus y t'nin,<br/>
Et sit&ocirc;t qu&eacute; j'en &eacute;rait la chance, j&eacute; m'sa&ucirc;vrai hors d'ichin!&quot;<br/>
Ch'tait chein qu'i f&icirc;t, tout trantchill'ment, chutt' ma&icirc;me journ&egrave;e l&agrave;,<br/>
I filit bein loin des soins d&eacute; Guinneyveer, et du fichu Syndicat,<br/>
Unn' pli&egrave;che ou&egrave;qu'i n'counnaissait persounne, et qu&eacute; persounne n&eacute; l'counnaissait,<br/>
I pouvait y laissi cra&icirc;tre ses qu've&ucirc;x, ma fingre, coumme i voudrait!<br/>
&quot;Et tchi qu've&ucirc;x!&quot; qu'i s'd&icirc;sait, en p&acirc;ssant la mais d'sus, &quot;i cra&icirc;ssent et cra&icirc;ssent,<br/>
Enfin, fa&ucirc;t-y s'en &egrave;stounner? i n'lus a pon mantchi d'graisse!&quot; -<br/>
L&eacute; mire&ucirc;x qu'i l'avait dans sa chambre, &eacute;tait d'la coummunne sorte,<br/>
Un trac&acirc;s d&eacute; p'tite valeur, et pendu dri&egrave;re la porte -<br/>
Et en r'gardant ses qu've&ucirc;x d&eacute;dans, Chewed-ear eut unn' attaque d&eacute; ner's,<br/>
Ses qu've&ucirc;x cra&icirc;ssaient, ch'tait bein vrai, mais i vit qu&eacute; ses qu've&ucirc;x &eacute;taient verts!<br/>
<br/>
Et Chewed-ear s&eacute; r'trouvit dans la mins&egrave;re - fallait don achet'eu,<br/>
Mettre unn' p&egrave;rruque, ou les teindre, pour les changi d'couleu'!<br/>
Enfin i crut qu&eacute; ch'tait unn' punition, pour aver mal agi,<br/>
Et qu'i f'rait mus d&eacute; s'en r'aller, tout d'un coup, drait si&egrave;z-l'i<br/>
Pour payi Guinneyveer, et l'Syndicat, et lus conter coumment<br/>
I l'avait &egrave;sprouv&egrave; &agrave; les tromper ov sa salet&egrave; d'Onguent!<br/>
Il 'tait tout pr&ecirc;t &agrave; s'erpenti, quand dans san vier cherv&eacute;<br/>
I l'y vint unn' brave id&egrave;e... les sh&acirc;res du Syndicat... pourtchi pas l's achater?...<br/>
<br/>
L&eacute; jour d'&ocirc;pr&egrave;s i' r'vint si&egrave;z l'i, la t&ecirc;te finnement r&acirc;s&egrave;e,<br/>
Et i vit qu'les membres du Syndicat paraissaient bein g&ecirc;n&egrave;s,<br/>
I fa&icirc;saient tous gris minne, et n&eacute; riaient pon coumme d'amors,<br/>
Car les sh&acirc;res avaient baissi, unn' fais l&eacute; bouan'houmme hors;<br/>
Et quand Chewed-ear ervint, la t&ecirc;te occuo nue et bein polie,<br/>
Ils 'taient pr&ecirc;ts &agrave; l'y vendre tout - n'importe &agrave; tchi prix!...<br/>
Pour chent dolleurs i l'en r'parit - et, unn' fais qu'i l'en fut l'ma&icirc;tre,<br/>
I virent, pus tard, l&eacute; vier malin, laissi tou&ocirc;s ses qu've&ucirc;x cra&icirc;tre!<br/>
<br/>
Et tou&ocirc;s les gens d&eacute; Nuggetsville, jusqu'au jour d'anni&egrave;t,<br/>
Vos cont'ront la farce au vier Chewed-ear, et coumme l&eacute; Syndicat fut jou&egrave;!<br/>
<br/>
<br/>
<i><a href="picot.html">J.P.</a></i><br/>
<i>1913</i><br/>
<br/>
<i>&quot;The Baldness of Chewed-ear&quot; Robert W. Service</i><br/>
<br/>
<br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vrai.html">Mais Est-che Vrai?</a><p>
<li><a href="sammcgee.html">La Cr&eacute;m&acirc;tion d&eacute; Sam Mcgee</a><p>
<li><a href="mckie.html">L'enterrement d&eacute; Bill McKie</a><p>

<li><a href="pasdchance.html">Pas d'chance!</a><p>

<li><a href="jeandesprez.html">Jean Desprez</a><p>
<li><a href="satanjp.html">&quot;Satan&quot; (au Canada)</a><p>

<li><a href="gveux.html">Les g'veux</a><p>
<li><a href="gdfidentite.html">M&ecirc;prinse d'identit&eacute;!</a><p>
<li><a href="gdfersembliance.html">M&ecirc;pr&icirc;ns&eacute; d'&egrave;rsembliance&nbsp;?</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="moustachegj.html">Ma moustache est clioutiche</a><p>
<li><a href="moustach.html">L'Adresse desesperais de Demoiselle Nenn&eacute; Caton ais moustachies</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/chewedear.html by HTTrack Website Copier/3.x [XR&CO'2014], Tue, 15 Jul 2025 14:04:19 GMT -->
</HTML>

