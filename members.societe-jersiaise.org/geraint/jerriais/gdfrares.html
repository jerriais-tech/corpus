<HTML>

<!-- Mirrored from members.societe-jersiaise.org/geraint/jerriais/gdfrares.html by HTTrack Website Copier/3.x [XR&CO'2014], Tue, 15 Jul 2025 13:59:43 GMT -->
<HEAD>
<TITLE>Des rares mots</TITLE>
<META  name="keywords" content="JÃ¨rriais, lexicographie normande, dictionnaire normand">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2> Des rares mots</h2></font></center><p>

<font size="-1"><i> Trenton, Michigan, USA<br>
 L&eacute; 11 de d&eacute;zembre, 1982.</i><p></font>

 Moussieu l'R&eacute;dacteu,<p>
<img src="dictionnaithe.jpg" width="300" height="325" alt="L&eacute; Dictionnaithe J&egrave;rriais" title="" border="0" align="right" />
 Tant pus qu' nou-s-&ecirc;tudie l&eacute; <a href="dictionnaithe.html">Dictionnaithe Jersiais-Fran&ccedil;ais</a> du Docteu <a href="lemaistre.html">Fra&icirc;nque Le Maistre</a>, tant pus nou r&ecirc;alise qu&eacute; nouot' connaissance d&eacute; nouot' propre langue est l&icirc;nmit&eacute;e. Par exempl'ye, les mots boutrer, bout'r&ecirc;sse, bouv&eacute;e, bouvet, bouvette, bouv'ter et bouvtheu s'entre'&egrave;rsemblient pus ou mains, mais i' y'a eune diff&eacute;thence entou&ocirc;rre chein que ch&acirc;tcheun d'ches mots-l&agrave; veurt dithe.<p>

 Si j'tais &agrave; &ecirc;prouver &agrave; p&acirc;sser un examen dans ma conna&icirc;ssance d&eacute; la langue o&ugrave;'est tch'i' faudrait en donner l'usage, j'sis seux qu&eacute; j&eacute; n'pou&ocirc;rrais pon l'faithe sans l'a&icirc;gue du dictionnaithe. Eh bein, &ecirc;prouvons &agrave; les d&ecirc;chiffrer.<p>

 L&eacute; mot boutrer veurt dithe battre au fliais. L&eacute; temps p&acirc;ss&eacute; nou soubattait et pis nou finnissait au fliais. L&eacute; mot bout'r&ecirc;sse veurt dithe eune <a href="vaque.html">vaque</a> tch'est encly&icirc;nn&eacute;e &agrave; bouter. I' s'adonnait tchiquefais qu&eacute; ch'tait ieune des miyeu vaques &agrave; lait tch'avait chutte faute-l&agrave;.<p>

 L&eacute; mot bouv&eacute;e est int&eacute;r&ecirc;ssant. Ch'tait eune ancienne <a href="msuthe.html">m&eacute;suthe</a> d&eacute; t&egrave;rre tch'avait comme originne sou&ocirc;-disant autant comme un boeu pouvait en labouother dans un an. En J&egrave;rri, la bouv&eacute;e 'tait &agrave; bein pr&egrave;s vingt-quatre vr&eacute;gies. Y' avait quarante p&egrave;rques &agrave; la vr&eacute;gie, quatre vr&eacute;gies &agrave; l'acre et siex acres &agrave; la bouv&eacute;e. Chose assez &egrave;rmerquabl'ye est qu&eacute; les m'suthes Dg&egrave;rn&eacute;siaises n&eacute; sont pon exactement comme les nou&ocirc;tres - la vr&eacute;gie y'est un mio pus p'tite.<p>

 L&eacute; bouvet est un rabot d'm&eacute;nuisyi et d'tch&egrave;rpentchi. Atout un bouvet i' font des bo&euml;teuses. Et la bouvette est un p'tit bouvet. L&eacute; mot bouv'ter veurt dithe chein qu&eacute; l'm&eacute;nuisyi (ou l'tch&eacute;rpentchi) fait auve l&eacute; bouvet, par exempl'ye, faithe la langue et embo&euml;ter. L&eacute; mot bouvtheu n'est pon &ecirc;trange &egrave;s J&egrave;rriais, &eacute;tant l'nom du fanmeux p'tit <a href="ouaise.html">oua&icirc;s&eacute;</a> tch'est bein connu. I' patha&icirc;t tch'i' vivent bein en cage, les bieaux p'tits bouvtheurs. Et nou-s-appelle un dr&ocirc;le d&eacute; p'tit bouanhomme un dr&ocirc;le d&eacute; bouvtheu!<p>

 Mais nouot' vielle langue en est plieine d&eacute; mots tch'ont eune c&egrave;rtaine &egrave;rsembliance l's uns &egrave;s autres mais tchi veulent dithe tchiquechose absol&ucirc;ment diff&eacute;thent. L&eacute; mot radg&icirc;n, par exempl'ye, veurt dithe fort ou &acirc;pre, comme dans "La soupe &agrave; l'go&ucirc;t radg&icirc;n; ch'est les navets tchi sont trop radgins tchi l&icirc; donnent chu go&ucirc;t-l&agrave;." Mais radg&icirc;n veurt dithe un gros feu, &eacute;tout, comme dans "J'avons ieu un radg&icirc;n d'feu toute la s&eacute;th&eacute;e."<p>

 L&eacute; mot radigot veurt dithe p'tit ou failli, comme dans "Ch'est d'tchi hardi radigot" ou "Un pou&ocirc;rre petit radigot d'homme tchi n'est qu' haut comme un pot d'cidre." Les mots Rad&icirc;ndgette et Rad&icirc;ngot &egrave;rsembl'yent hardi &agrave; radigot, et il' ont p't-&ecirc;t' d'la pathent&eacute;. Nou les trouvent dans la vielle chanson d&eacute; "<a href="grosjean.html">Jean, gros Jean, mathyit sa fil'ye, Gr&ocirc;sse et gr&acirc;sse et bein habil'ye, &Agrave; un marchand d&eacute; chabots Rad&icirc;ndgette et Radingot!</a>"<p>

 Le mot radober veurt dithe &egrave;rpather, comme dans radober eune vaile ou un m&acirc;t, radober un bat&eacute; p&ecirc;tcheux, radober l'pont d'un navithe et, par extension, radober eune br&icirc;nge d'&ecirc;tabl'ye, etc. L&eacute; mot rados veurt dithe du nettissage, comme dans "J'avons donn&eacute; un rados &agrave; la lait'tie ch't' arl&eacute;v&eacute;e; ou n'n'avait grand b&eacute;soin."<p>

 N&eacute; v'ch&icirc;n acouo tchiques mots qu&eacute; nou n'ouait pon souvent en conv&egrave;rs&acirc;tion d'nouos jours. Ch'est pourtant des vi&egrave;rs mots qu' j'avons h&eacute;thit&eacute; d'nouos anch&ecirc;tres. Les v'ch&icirc;n : Oeutchi&eacute;the, ohieux, olympe, ongliet et &ocirc;que. L&eacute; mot oeutchi&eacute;the dait &ecirc;t' connu par les cheins tch'ont des poules dans l'poulailli, car v'l&agrave; tchi veurt dithe qu&eacute; ch'est l'p&acirc;ssage par o&ugrave;'est qu&eacute; l'oeu d'scend quand eune poule pond.<p>

 L&eacute; mot ohieux veurt dithe qu&eacute; tchique p&egrave;rsonne, annima ou chose tchelconque a un d'faut. Par exempl'ye, nou p&acirc;le d'un j'va ohieux, et d'eune femme ohieuse - auve d'fauts et p&ucirc;t&ocirc;t t&ecirc;tue. Eune olympe est eune p&egrave;rsonne sans &ecirc;n&egrave;rgie. Un ongliet est l&eacute; p'tit cann&eacute; au haut d'l'aleunmelle d'un cannif ou d'eune <a href="brioche.html">brioche</a> dans tchi qu' nou met l'ongl'ye du ponchet d'dans pour l'ouvri.<p>

 L&eacute; mot &ocirc;que est eune p&eacute;tite cope en forme d'la lettre "v" qu&eacute; nou fait sus l'bord d'un mio d'bouais pour l&eacute; r'conna&icirc;tre. Dans les vi&egrave;rs temps, quand i' n'y'avait pon fort d&eacute; p&egrave;rsonnes tchi savaient li&eacute;the et &ecirc;crithe, un journalyi copait tchiquefais eune &ocirc;que sus l'bord d'eune plianche ou un mio d'bouais touos les jours pour &egrave;rcorder ses journ&eacute;es. Ich&icirc;n, en <a href="etatsunnis.html">Am&eacute;thique</a>, dans l'temps que l'Ouest 'tait en train d'&ecirc;t' civilis&eacute;, les pionni&egrave;rs, ch&egrave;rcheurs d'or, aventuthi&egrave;rs et malfaiteurs en copaient ieune sus la tchulasse d&eacute; lus armes (ou pistolets) ch&acirc;que fais tch'i' tithaient un homme en tch&eacute;relle ou dispute quand i' fr&eacute;quentaient l's aub&egrave;rges et maisons d' d&ecirc;bauche, pour garder compte d&eacute; lus contch&ecirc;tes et survivance. I' faut penser qu&eacute; quand nou viyait un &icirc;ndividu atout un tas d'&ocirc;ques sus sa tchulasse ch'tait dangereux d'l&icirc; chanter pouoilles!<p>

 Et, &eacute;tout, eune &ocirc;que 'tait eune m&egrave;rque du propri&ecirc;taithe cop&eacute;e dans les ouothelles d&eacute; br&eacute;bis.<p>

 <i><a href="lefeuvre.html">George d'La Forge</a></i><p>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfraresmots.html">Des rares mots</a><p>
<li><a href="gdfouie.html">J'avais l'ou&iuml;e finne!</a><p>
<li><a href="gdforth.html">Orthographique</a><p>
<li><a href="dictionnaithe.html">Vi&egrave;r coumme un dictionnaithe</a><p>
<li><a href="dictionnaithe2.html">L&eacute; Dictionnaithe J&egrave;rriais-Fran&ccedil;ais</a><p>
<li><a href="gdfcherchi.html">&Agrave; forche d'ch&egrave;rchi nou trouve!</a><p>
<li><a href="grec.html">Ch'est du grec!</a><p>
<li><a href="gdflangue.html">Nouot' vielle langue</a><p>
<li><a href="gdfreunminnant.html">En reunminnant</a><p>
<li><a href="gdfvieilleche.html">Vieill&egrave;che s'atchitte!</a><p>

<li><a href="ecrivoc.html">&Ecirc;crithe et li&eacute;the</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrares.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
</HTML>
