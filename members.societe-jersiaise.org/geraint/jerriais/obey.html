<HTML>

<!-- Mirrored from members.societe-jersiaise.org/geraint/jerriais/obey.html by HTTrack Website Copier/3.x [XR&CO'2014], Tue, 15 Jul 2025 13:59:41 GMT -->
<HEAD>
<TITLE>The Promise To Obey</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>The Promise To Obey</h2><br>
Ph'lip and Merrienne discuss it<br></font></center><p>
<br>
<br>
Moussieu l'Editeu,<br>
<br>
&#147;As-tu r'mertchi,&#148; j'd'mandit &agrave; la Merrienne hier au s&eacute;, &#147;qu'au grand mathiage la <a href="duc.html">Princ&ecirc;sse</a> promint d'obe&iuml; s'n'homme?&#148;<br>
<br>
&#147;Pas p&ucirc;s qu'chonna,&#148; ou raiponnit,&#148; mais pourtchi qu'tu d'mande?&#148;<br>
<br>
&#147;Parsque j'voudrais t'r'am'n&eacute; &agrave; la m&eacute;mou&egrave;the que tu fit la m&ecirc;me prom&ecirc;sse le jour que j'te print pour chen qu'tu valais.&#148;<br>
<br>
&#147;Quant &agrave; chonna,&#148; dit la Merrienne, &#147;il est possiblye que je n'valais pas chi, mais au mains j'&eacute;thais fait p&ucirc;s en vendue &agrave; l'encan que l'objet tchy s'trouvait, aupi d'm&eacute; chu malheutheux jour-l&agrave;. M&eacute;m&eacute;e m'avait tr&eacute;jous dit que j'm'en r'pentithais, et oulle avait raison.&#148;<br>
<br>
&#147;Ch'n'est pas l&agrave; la tchestchon,&#148; j'l'y dit s&eacute;v&egrave;thement. &#147;Tu promint au ministre, d'vant tout l'assembly&eacute;e que tu m'ob&euml;ithais ta vie duthante, mais l'pr&eacute;chain matin quand &agrave; chinq heuthes j'te dit d'te l'v&eacute; pout traithe les vaques tu m'dit d'all&eacute; m'faithe quatorze.&#148;<br>
<br>
&#147;Mais ben se&ucirc;x,&#148; ou s'fit. &#147;Etait-che l&agrave; une chose &agrave; me d'mand&eacute; dans les circonstances? Ch'tait l'id&eacute;e d'un imb&eacute;cile.&#148;<br>
<br>
&#147;Et quand j'r'entrit avec le lait,&#148; j'continuit, &#147;et que j'ramontit &agrave; haut te dithe que j'voulais man d&ecirc;jeun&eacute;, tu m'fliantchit un ou&ocirc;sillyi dans la cabiche et m'dit d'fichi man camp et d'freum&eacute; la porte.&#148;<br>
<br>
La Merrienne se mint &agrave; rithe.<br>
<br>
&#147;V&egrave;the,&#148; ou s'fit, &#147;et tu d'valit les d'gr&eacute;ts, man pou&ocirc;re Ph'lip, comme un tchan fou&ocirc;t&eacute;. Mais tu n'm'en voulit pon, car j'me r'souvains qu'dans les djais heuthes tu m'apportit une t&acirc;sse de tais et une galette.&#148;<br>
<br>
&#147;Ch'tait une id&eacute;e tchi m'vint,&#148; j'l'y dit. &#147;J'pensit qu'apr&egrave;s tout j'&eacute;thais deu t'laissi dormi et tchi n'fallait pas qu'menchi notre vie ensemblye en ayant du brit. Mais, avec chonna, ma chi&eacute;the, tu-avais promint.&#148;<br>
<br>
&#147;Je l'fit parsque je n'pouvais pas faithe autrement,&#148; ou dit, &#147;mais m&eacute;m&eacute;e m'avait dit que ch'la n'signifiait rain. Et ben se&ucirc;x et certain qu'ou n'm'avait pas donn&eacute; un bouon exemplye. J'&eacute;thais voulu vais p&eacute;pee l'y donn&eacute; un ordre. Y'en &eacute;thait yeu un p&acirc;tafi&acirc;s.&#148;<br>
<br>
&#147;Si ch'est d'm&ecirc;me,&#148; j'l'y dit, &#147;pourtchi mettre chonna dans l'service du tout?&#148;<br>
<br>
&#147;Je n'sait pon,&#148; ou raiponnit, &#147;car ch'est du gniolin. Allons, ne v'la djais heuthes. Il est temps d'all&eacute; s'couochi. Allume la chandelle.&#148;<br>
<br>
&#147;Allume-la te m&ecirc;me,&#148; j'l'y dit. &#147;Ch'est m&eacute; tch'y donne les ordres ichin. A l'av'nin tu f'thas comme j'te dithai.&#148;<br>
<br>
La Merrienne se l'vit. &#147;Oh, ch'est d'm&ecirc;me, ou s'fit. Eh ben, J'allons vais. T'en vas-tu allum&eacute; chutte chandelle-l&agrave;?&#148; Et ou gaffe la bringe.<br>
<br>
Moussieu l'Editeu, j'n'ai pas besoin d'en dithe p&ucirc;s long.<p>

&nbsp;<p>
<i><a href="lebrocq.html">Ph'lip</a><br>
22/11/1947 </i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="mathiage.html">L'amour et l'mathiage en J&egrave;rriais</a><p>
<li><a href="pmmathiage.html">L'Grand Mathiage</a><p>
<li><A HREF="mathiet.html">Les Promesses d'Homme Mathiet</A><p>
<li><a href="divorce2.html">Ph'lip and Merrienne Discuss Divorce</a><p>
<li><a href="pmdivorce.html">Merrienne pasle d'une divorce</a><p>
<li><a href="pmcourting.html">Courting Days</a><p>
<li><a href="perin.html">Perin et Pirette</a><p>
<li><a href="mathious.html">Mathi'-ous, Garcons, Mathi'-ous</a><p>
<li><a href="charmes.html">Des charmes d'amour</a><p>
<li><a href="mathiage2.html">Vielles Cou&ocirc;teunmes au Mathiage</a><p>
<li><a href="neuches2.html">Les Neuches</a><p>
<li><a href="reglyes.html">Les R&egrave;gl'yes</a><p>
<li><a href="heutheuxmathiage.html">Les segrets d&#8217;un heutheux mathiage</a><p>
<li><a href="gdfsermathier.html">Les d'vis du Bouan'homme George</a><p>
<li><a href="pmpeace2.html">Peace and Quiet in the Home</a><p>

<li><a href="pmcoronation1.html">La Coron&acirc;tion</a><p>
<li><a href="pmcoronation2.html">La Coron&acirc;tion</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/obey.html by HTTrack Website Copier/3.x [XR&CO'2014], Tue, 15 Jul 2025 13:59:41 GMT -->
</HTML>
