<HTML>

<!-- Mirrored from members.societe-jersiaise.org/geraint/jerriais/sermonsg.html by HTTrack Website Copier/3.x [XR&CO'2014], Tue, 15 Jul 2025 14:00:02 GMT -->
<HEAD>
<TITLE>Sermon - Octobre 1999 &agrave; l'&Eacute;glyise d&eacute; St George</TITLE>
<META  name="keywords" content="JÃ¨rriais, language, langue, religion, church">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Sermon</h2><br>

D&icirc;nmanche l&eacute; 17 d'Octobre 1999 &agrave; l'&Eacute;glyise d&eacute; St George<P></font></center>

<i><P>Lectuthe - Livre des Juges, Ch 7, vv 2-22</P></i>


<TABLE align="right">
<TR>
<TD>

<CENTER><IMG SRC="stgeorge.jpg" WIDTH=239 HEIGHT=153 ALT="L'&eacute;glyise d&eacute; St. George"><p>
<font size="2">L'&eacute;glyise d&eacute; St. George</font>
</CENTER><p></TD>
</TR>
</TABLE>


<P>J'veurs &egrave;rgarder auve vous l&eacute; conte d'la victouaithe d&eacute; G&eacute;d&eacute;on sus les Madianites. Les siens parmi vous tchi connaissent l'Ancien Testament savent comment qu&eacute; les Isra&eacute;lites abandonn&icirc;tent <a href="bouondgieu.html">Dgieu</a> fais sus fais, touonn&icirc;tent env&egrave;rs d'autres dgieux et souffr&icirc;tent souos la tyrannie d&eacute; lus ennem&icirc;ns. En grand dangi et en souffranche, en b&eacute;soin d'a&icirc;gue, il' &egrave;rtouonn&icirc;tent &agrave; not' Dgieu Tout-Puissant et chaque fais Dgieu dans sa gr&acirc;ce lus donnit tchitch' un pour les dirigi et les sauver.</P>

<P>Dans l'&ecirc;poque d&eacute; la lectuthe dans l'chapitre 7 du livre des Juges, les Madianites sont les ennem&icirc;ns et il' ont attachi l&eacute; pays pour eune p&eacute;riode d&eacute; sept ans et les Isra&eacute;lites vivent en peux et en pauvret&eacute;. Dans l'histouaithe d'vant nous les Madianites sont v'nus auve eune arm&eacute;e d&eacute; 135,000 soudards et Dgieu choua&icirc;sit G&eacute;d&eacute;on, pus ou mains l&acirc;che et iun tchi s'accorde &agrave; contre-tchoeu, d&eacute; condithe les Isra&eacute;lites en bat&acirc;le.</P>

<P>D&eacute; temps en temps nou m&eacute; d'mande d&eacute; fourni des r&eacute;f&eacute;thences pour tchitch'un tch'ont applyitchi pour travailli dans eune banque ou eune office ou ailleurs. Tchiquefais j'doute qu&eacute; la p&egrave;rsonne et la t&acirc;che vont d'ensembl'ye, et je n'crais pon qu&eacute; j'&eacute;thais support&eacute; G&eacute;d&eacute;on auve fort d'enthousiasme. Et vous, tchi qu'ous en pensez?</P>

<P>Dans l'chapitre 6, G&eacute;d&eacute;on fait toutes les extchuses pour &ecirc;viter la responsabilit&eacute;. En &egrave;rgardant d&eacute; pus pr&egrave;s, i' m' sembl'ye qu&eacute; ch'est les extchuses qu&eacute; vous et m&eacute;, qu&eacute; j' f'th&ecirc;mes dans la m&ecirc;me situ&acirc;tion. </P>

<P>6 12 "Fort et brave homme, l' &Ecirc;t&egrave;rnel est auve t&eacute;!" "Oh, est-i' ?" r&ecirc;pond G&eacute;d&eacute;on. "Et bein, pourtchi qu&eacute; j' sommes tous dans chu pit&eacute; ich&icirc;n, souos la tyrannie des Madianites?" </P>

<P>6 14 "Mais ch'est m&eacute; tchi t'choua&icirc;sis et t'envyie," "Oh, mais" continnue G&eacute;d&eacute;on, "ma fanmil'ye est la pus faibl'ye et m&eacute;, j'sis l&eacute; pus p'tit." </P>

<P>6 16 Et pis Dgieu l&eacute; rasse&ucirc;the auve sa prom&ecirc;sse "J' m'en vais &ecirc;tre auve t&eacute; et tu batt'thas les Madianites." </P>

<P>Pouortant G&eacute;d&eacute;on d'mande pour un s&icirc;ngne et dans l'couothant du reste du chapitre 6 j'viyons chutte &ecirc;trange m&ecirc;lange d&eacute; doute et d' confianche, d&eacute; crainte et d'ob&eacute;issance dans not' h&eacute;ros. Dans l'v&egrave;rset 34 l'esprit d&eacute; l'&Ecirc;t&egrave;rnel d'scendit sus G&eacute;d&eacute;on mais il est acouo remplyi d'doute et i' continnue &agrave; d'mander &agrave; Dgieu pour d'autres s&icirc;ngnes. G&eacute;d&eacute;on savait bein qu&eacute; Dgieu avait sauv&eacute; les Isra&eacute;lites d&eacute; lus escliavitude en &Eacute;gypte et i' les avait condits &agrave; la t&egrave;rre prom&icirc;nse. Dgieu n'avait janmais mantchi &agrave; lus aidgi, mais dans chutte nouvelle crise, G&eacute;d&eacute;on, comme vous et m&eacute; si souvent, n'pouvait pas s' fier compli&eacute;tement sus la fid&eacute;lit&eacute; d&eacute; Dgieu. Qu&eacute; j' s&eacute;yons tous ram&eacute;mouaith&eacute;s &agrave; ces s&eacute; qu&eacute; quand Dgieu nos appelle et nos appointe, ch'est li tchi fournit l&eacute; pouver et tout tch'est n&eacute;cessaithe pour accomplyi la t&acirc;che. Mais ch'est li tchi choua&icirc;sit comment nos &ecirc;tchiper et ch'n'est pon tr&eacute;jous d'la fa&icirc;chon qu&eacute; j'voudr&ecirc;mes.</P>

<P>Quand G&eacute;d&eacute;on sonnit la trompette i' fut sans doute bein &egrave;rconnaissant qu&eacute; 32,000 hommes arriv&icirc;tent. Ch'tait un encouothageant c'mmenchement m&ecirc;me si i' y'en avait quat' fais autant dans l'opposition, J&eacute; n'savons pas s'il' 'taient tous volontaithes ou si i' y'en avait tchi v&icirc;ntent car i' lus trouv&icirc;tent forchis d&eacute; faithe lus d'v&eacute;. Mais chenna tchi nos int&eacute;thesse ch' est qu&eacute; Dgieu avait des plians pour r&eacute;duithe l&eacute; nombre d&eacute; soudards, pas les augmenter. En Deut&eacute;ronome, quand Dgieu c'mmande les siens tchi s'en vont en dg&egrave;rre i' lus dit "Si i' y'en a parmi vous tchi sont timides ou t&acirc;ches, tchi s'en r'vont siez ieux!"</P>

<P>La m&ecirc;me chose ich&icirc;n et 22,000 sont &ecirc;ffrit&eacute;s et i' dispatha&icirc;ssent dans un cly&icirc;n dg'yi. Sans doute les siens tchi s'en allaient payi 'taient heutheux tch'il' allaient sauver tant d' sou! Mais Dgieu n'tait pon satisfait - les soudards 'taient acou&ocirc; trop nombreux - i' fallait en perdre 9,700, les siens tchi n'taient pon sus l'tchi-vive. Les siens tchi lus mettent &agrave; g'nouors rentrent siez ieux; les 300 tchi amn&icirc;tent ieau &agrave; lus bouoche auve lus mains restent. &Agrave; ch't heu G&eacute;d&eacute;on avait un chenti&egrave;me d&eacute; l'arm&eacute;e qu'il avait au d&eacute;but. Les 300 'taient les touos miyeurs, mais ch'n'tait pon pour chutte ra&icirc;son qu&eacute; Dgieu les avait choua&icirc;sis - i' 'tait sus l'point d&eacute; montrer san &icirc;ntention, sa pr&eacute;sence, san pouver, I' n'voulait pas qu&eacute; les Isra&eacute;lites pussent s&eacute; vanter d&eacute; la grandeu d'lus arm&eacute;e, d'lus technique ou d'lus organis&acirc;tion. Si lus &egrave;rsources n'taient pon nombreuses, i' faudrait s'fier compli&eacute;tement sus Dgieu.</P>

<P>&Egrave;v-ch&icirc;n acou&ocirc; eune le&ccedil;on pour chatchun d'nous &agrave; apprendre. I' y'a un grand dangi d&eacute; mettre toute sa fouai en s&eacute;-m&ecirc;me car il' est si a&icirc;si d&eacute; craithe qu&eacute; nou peut faithe absolument tout sans Dgieu et pis agit sans autchun &ecirc;gard pour li. J'habitons eune &icirc;le o&ugrave;' est qu&eacute; les sou et l&eacute; niv&eacute; d'la vie, et l'attitude d&eacute; la majorit&eacute; nos encouothagent d'&ecirc;tre ind&eacute;pendants. La puspart n'ont pas d'fouai ou d'confianche en Dgieu. Pour G&eacute;d&eacute;on et ses 300 hommes i' n'y avait pas d'chouaix - s'il' voulaient r&eacute;ussi i' fallait s'fier sus l'&Ecirc;t&egrave;rnel.</P>

<P>Et p'tit &agrave; p'tit chenna tchi sembl'ye &ecirc;tre eune mission impossibl'ye avanche, et auve Dgieu d'veint eune mission in&eacute;vitabl'ye.</P>

<P>v. 9 "J&eacute; donn'thai, et j' t'asse&ucirc;the, la victouaithe".</P>

<P>Dgieu dit &agrave; G&eacute;d&eacute;on et pour l' encouothagi acouo pus il envyie G&eacute;d&eacute;on et Purah pour &ecirc;couter eune conv&eacute;rs&acirc;tion priv&eacute;e dans l't&egrave;rrain des Madianites, Et j' sis seux qu'il avait b&eacute;soin d'encouothagement si j'prannons l&eacute; v&egrave;rset 12 s&eacute;thieusement. v.12 "Les Madianites, les Hamal&eacute;cites et les fis d&eacute; l' Orient 'taient &ecirc;tablyis tout l'travers d'la vall&eacute;e comme des critchets d'l'Orient et il' avaient autant d'chameaux comme i' y'a d'graines d&eacute; sablion sus eune gr&egrave;ve."</P>

<P> J'crais qui s'peut qu'il exag&eacute;thit un mio ich&icirc;n!</P>

<P>Mais ayant ou&iuml; entouor l&eacute; r&ecirc;ve il est seux c&egrave;rtain &agrave; ch't heu qui s'en va g&acirc;ngni et dans l'v&egrave;rset 15 la priorit&eacute; est d'adouother Dgieu. I' li a pr&icirc;ns longtemps pour mettre toute sa fouai en Dgieu. Comme nous tchiquefais, i' n' apprend pas vite mais quand i' r&eacute;alise qu&eacute; Dgieu est si fid&egrave;le i' l&icirc; donne toute la glouaithe.</P>

<P>Et apr&egrave;s l'adouoth&acirc;tion, ch'est la dg&egrave;rre! Asse&ucirc;th&eacute; et convaintchu, G&eacute;d&eacute;on condit ses hommes auve un pouver susnaturel. Il est si c&egrave;rtain d'la victouaithe qu' i' p&acirc;le d&eacute; l'av'n&icirc;n dans l'temps p&acirc;ss&eacute;.</P>

<P>v.15 "L&eacute; Seigneu nos a donn&eacute; la victouaithe au d'ssus d'l'arm&eacute;e des Madianites."</P>

<P>"V'nez gar&ccedil;ons! L&egrave;v'-ous! Trais groupes d&eacute; chent hommes! Un groupe en d'vant et les deux autres d&eacute; chaque c&ocirc;t&eacute;! Ergardez-m&eacute;! Suivez-m&eacute;!" G&eacute;d&eacute;on va en d'vant auve l&eacute; cri d'la b&acirc;tale "L&eacute; sabre pour l&eacute; Bouon Dgieu et pour G&eacute;d&eacute;on." G&eacute;d&eacute;on est l'chef sus la t&egrave;rre mais ch'est Dgieu tch'est en ch&egrave;rge. Acouo eune fais, a l&icirc; la glouaithe.</P>

<P>Et en cas qu'i' pens'thaient s'vanter d&eacute; lus succ&egrave;s i' vont en dg&egrave;rre pas comme soudards mais comme trompetteux. Il' avanchent pas auve des armes mais auve trompettes, pots et torches. I' s'en allaient s'battre par la fouai ou pas du tout. Dgieu les avait embauchis pas commes soudards d'eune arm&eacute;e mais comme discipl'yes d'la fouai.</P>

<P>J'conna&icirc;ssons tous la fin d'l'histouaithe. Dans l'&Ecirc;pitre aux H&eacute;breux j'li&eacute;sons "G&eacute;d&eacute;on par la fouai s'battit contre des pays entchi&egrave;rs et i' g&acirc;ngnit."</P>

<P>Dans livre d&eacute; Samu&euml;l (1 Sam 17 47) d'vant la rencontre entr&eacute; David et Goliath "Ch'n'est pon auve sabre et lance qu&eacute; Dgieu sauve car la b&acirc;tale appartcheint &agrave; Dgieu." Chu jour-l&agrave; David battit Goliath et G&eacute;d&eacute;on battit les Madianites d'la m&ecirc;me fa&icirc;chon.</P>

<P>Dans l'couothant d'la vie j'rencontrons tous tchique forme d'opposition, pas n&eacute;cessaithement un Goliath ou des Madianites mais des obstacl'yes tchi nos donnent d'la peine - probl&egrave;mes, d' sappointements, mauvaises habitudes, maladie, par exempl'ye. Tchiquefais l&eacute; fard&eacute; est p'sant &agrave; porter et j'voudr&ecirc;mes nos en d&ecirc;barasser et i' s'peut qu&eacute; j'&egrave;rnonchons &agrave; l'&ecirc;ffort &agrave; cause d'aver oubli&eacute; qu&eacute; Dgieu est l&agrave; pour nos aidgi. Et i' y'a l&agrave; acouo eune autre le&ccedil;on &agrave; apprendre, Dgieu peut accomplyi d&eacute; grandes victouaithes dans la vie d&eacute; ch&acirc;tchun quand j'sommes pr&eacute;path&eacute;s d'admettre notre fouaibli&egrave;che. J'sais bein qu&eacute; l'monde consid&egrave;the la fouaibli&egrave;che tchiquechose d&eacute; pitchiabl'ye, m&ecirc;me honteux. Mais Dgieu n'peut pon accomplyi sa t&acirc;che si j'continnuons &agrave; oeuvrer dans notre propre pouver. Ch' est la gr&acirc;ce d&eacute; Dgieu tch'est la vraie source d&eacute; pouver et d'victouaithe. Quand j'savons qu&eacute; j'avons b&eacute;soin d'a&icirc;gue, qu&eacute; faichons la beinv'nue &agrave; Dgieu tch'a tr&eacute;jous envie d&eacute; prouver sa fid&eacute;lit&eacute; et sa gr&acirc;ce.</P>

<P>St Paul &ecirc;crivit "Ch'est pour chutte ra&icirc;son qu&eacute; j'm&eacute; plia&icirc;s dans la fouaibli&egrave;che, dans l's &icirc;nsultes, dans la mins&egrave;the et dans la p&eacute;rs&eacute;tch&ucirc;sion. Ch'est quand j'sis faibl'ye qu&eacute; j'd'vins fort." Ailleurs St Paul nos dit qu&eacute; Dgieu chouaisit les faibl'yes choses du monde pour faithe honte &egrave;s siens tchi sont forts,</P>

<P>Ch'est vrai qu&eacute; quand j'sommes forts i' sembl'ye qu&eacute; j'pouvons m&ecirc;nagi sans Dgieu. Ch'est dans ches moments qu&eacute; not' fouai est inactive et peut aller en r'tchulant. Ch'est quand j'sommes faibl'yes qu&eacute; not' fouai cra&icirc;t &agrave; grands pas.</P>

<P>J'esp&eacute;the qu&eacute; j'sommes tous renforchis et encouothagis par G&eacute;d&eacute;on &agrave; ces s&eacute;; i' n'faut janmais aver peux d' admettre nos doutes, &ecirc;tre tr&eacute;jous braves assez d&eacute; d' mander &agrave; Dgieu d&eacute; nos rasse&ucirc;ther et &ecirc;tre tr&eacute;jous pr&eacute;path&eacute;s d'&egrave;rconna&icirc;tre not' fouaibli&egrave;che et d'permettre &agrave; Dgieu d'agi auve san pouver susnaturel dans nous et &agrave; travers d&eacute; nous pour accomplyi sa volant&eacute;.</P>

<P>Par la fouai G&eacute;d&eacute;on accomplyit.............. par la fouai Thomas, Richard, Mathie, Jeanne accomplyithont............... Tch'est qu'on est?</P>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="erligion.html">L'&egrave;rligion en J&egrave;rriais</a><p>
<li><a href="assembliee/service1960.html">S&egrave;rmon du S&egrave;rvice Annuel 1960</a><p>
<li><a href="sermon62.html">S&egrave;rmon du S&egrave;rvice Annuel 1962</a><p>
<li><a href="sermon71.html">S&egrave;rmon du S&egrave;rvice Annuel 1971</a><p>
<li><a href="sermon73.html">S&egrave;rmon du S&egrave;rvice Annuel 1973</a><p>
<li><a href="sermon76.html">S&egrave;rmon du S&egrave;rvice Annuel 1976</a><p>
<li><a href="sermon99.html">S&egrave;rmon du S&egrave;rvice Annuel 1999</a><p>
<li><a href="reinemethe3.html">L&eacute; s&egrave;rmon d'l'Arch&ecirc;v&ecirc;que d&eacute; Cantorb&eacute;ry au s&egrave;rvice d'ent&egrave;rrement d'la Reine M&eacute;the</a><p>
<li><a href="assembliee/service1965.html">L&eacute; service annuel &agrave; St. Mart&icirc;n</a><p>
<li><a href="chrysostom.html">L&eacute; S&egrave;rmon d'P&acirc;ques d&eacute; Saint Jean Chrysostome</a><p>
<li><a href="gdferpos.html">L&eacute; jour d'&egrave;rpos</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/sermonsg.html by HTTrack Website Copier/3.x [XR&CO'2014], Tue, 15 Jul 2025 14:00:02 GMT -->
</HTML>
