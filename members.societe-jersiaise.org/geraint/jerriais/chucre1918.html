<HTML>

<!-- Mirrored from members.societe-jersiaise.org/geraint/jerriais/chucre1918.html by HTTrack Website Copier/3.x [XR&CO'2014], Tue, 15 Jul 2025 13:42:51 GMT -->
<HEAD>
<TITLE>Du chucre pour faithe de la g'lee</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Du chucre pour faithe de la g'lee</h2></font></center><p>


Je fus l'aut'e jour au num&eacute;tho 10, Hill Street, pour cherchi une forme d'application pour du chucre pour faithe de la g'lee.<br/>
<br/>
Ch'tait Marie Hibou qui m'fit y'aller.<br/>
<br/>
J'avais biau lis dithe que ch'tait raique les siens qui cra&icirc;ssaient du fruit qui pouvaient ercli&acirc;mer du chucre et que ch'tait inutile pour nous d'&ecirc;prouver &agrave; en aver, puisque tout che que j'avons d'gardin est deustrais g&eacute;r&eacute;miennes, qui jamais n'&ecirc;panissent, dans une casse &agrave; dgin sur la f'n&ecirc;tre de not'e mansarde; ou n'vouli pon m'&ecirc;couter, mais insisti que j'fusse demander un papi.<br/>
<br/>
Je n'eus autchune diffitchult&eacute; &agrave; m'en protchuther un. Ch'tait une charmante jeune fille qu'&eacute;tait &agrave; les distribuer &egrave;s applitchants, et d&egrave;s qu'ou m'vit entrer ou m'en tappi iun dans la patte sans me d'mander une seule tchestion.<br/>
<br/>
Jusqu'&agrave; chu point-l&agrave; tout allait bain.<br/>
<br/>
Mais quand i' s'agissait de l'remplyi, ch'tait tout-&agrave;-fait une autre chanson!<br/>
<br/>
J'avais lu dans les r&eacute;glyements qu'i' fallait obtenin la signatuthe d'un Membre des Etats ou d'un Ministre de l'Evangile et j'pensi que ch'tait l&agrave; la prumi&eacute; chose &agrave; faithe, car che s'sait bain facile oppr&egrave;s chenna de d&ecirc;cliather la quantit&eacute; d'fruit avec tchi qu'nou voulait faithe de la g'l&eacute;e.<br/>
<br/>
Je r&eacute;alisi sans doute que ch'tait perdre man temps d'aborder qutchun des Membres des Etats car i' m'connaissent tous trop bain et j'aithais port&eacute; une chance de m'faithe enfrumer &agrave; la Station d'Police pour &ecirc;tre ensuite pr&eacute;sent&eacute; d'vant la grand' Cour par le Protchuleux, ch'et pourtchi je m'd&eacute;cidi d'&ecirc;prouver &agrave; enj&ocirc;ler tchique pr&eacute;dicateur &agrave; mettre san nom sus man papi.<br/>
<br/>
J'en connaissais plusieurs qu'ont l'habitude de v'nin &agrave; l'office prendre une pinchie d'sno en distchutant la djerre ou les patates avec Frainque Amin, ch'est pourtchi je m'y' en fus tout dret, et tch'est qu'&eacute;tait assis sus l'banc sinon Ma&icirc;tre Elie Gobe-Denier qui soulait pr&ecirc;chi &agrave; St.-Anastase.<br/>
<br/>
&quot;Eh bain Caouain,&quot; qu'i' m'dit, &quot;ch'la va-t-i'?&quot;<br/>
<br/>
&quot;Oh, oui dja,&quot; j'li ra&icirc;ponni, &quot;et d'vot'e part? Je sis bain content d'vos vaie, voudr&eacute;thious-bain me faithe un p'tit pliaisi? Che s'sait d'mettre vot'e signatuthe sus chute ligne-la.&quot;<br/>
<br/>
Et j'li pr&eacute;senti man papi.<br/>
<br/>
Oppr&egrave;s aver mins ses lunettes i' s'mins &agrave; l'li&eacute;the du haut en bas.<br/>
<br/>
&quot;Je n'crai pas que ma signatuthe peut faithe,&quot; qu'i' m'dit, &quot;je n'pr&ecirc;che pas acheteu tu vai.&quot;<br/>
<br/>
&quot;Bah, bah!&quot; je fis, &quot;ch'la n'fait pas d'rain, vot'e nom est oquo sus l'plian.&quot;<br/>
<br/>
&quot;Vaithe, mais y a une aut'e chose, tu n'l'as pas oquo remplyi.&quot;<br/>
<br/>
&quot;Nan, j'n'ai pas ieu l'temps, ou viyiz.&quot;<br/>
<br/>
&quot;Eh bain j'm'en vais t'ba&icirc;lli un coup-de-main; Fra&icirc;nque, passe-m&eacute; une pliume.&quot;<br/>
<br/>
&quot;L&agrave;, Caouain, appr&eacute;che ichin; as-tu d'la <a href="rhubarbe.html">rhubarbe</a>?&quot;<br/>
<br/>
&quot;Oh, er - oui, ou c'menche &agrave; pousser, i' y en aitha tchiques tigots.&quot;<br/>
<br/>
&quot;Crais-tu des gradilles ou des groua&icirc;silles?&quot;<br/>
<br/>
&quot;Tchiquefais, ch'est-&agrave;-dire que - mais, signez vot'e nom, si vos plia&icirc;t, je peux tr&eacute;jous remplyi l'restant siez-nous.&quot;<br/>
<br/>
Mais l'bouan homme se m&acirc;rrit!<br/>
<br/>
&quot;Pourtchi qu'tu m'prends, esp&egrave;ce d'imb&eacute;cile? Crais-tu que j'm'en vais &ecirc;tre assez b&ecirc;te de mettre ma signatuthe &agrave; un dotch&ucirc;ment officiel, garantissant la v&eacute;thit&eacute; de chein qui t'sembli&eacute;tha bouan d'ins&eacute;ther en d'sus d'man nom? Ergarde, fiche-m&eacute; la paix et va-t-en faithe arrangi tes papiers o&ugrave;est qu'tu voudra!&quot;<br/>
<br/>
Et i' l'pitchi sus l'plianchais.<br/>
<br/>
Chenna m'd&eacute;cidi. Je l'ram&acirc;ssi et je m'en fu tout dret le porter &agrave; Marie Hibou. &quot;L&agrave;!&quot; j'li dis, &quot;v'l&agrave; tan maudit papi, fais-en che que tu voudras, mais ne m'&ecirc;lourdes pas d'autre avec tan chucre, je m'en lave les mains, m&eacute;!&quot;<br/>
<br/>
&quot;Ah, pouor b&ecirc;te,&quot; qu'ou m'dit, &quot;avec toute ta sagesse tu n'peux pas entreprendre une simplye chose comme chenna? Eh bain, j'en soign'nai, m&eacute; et j'garantis que j'en aithai m&eacute;, du chucre!&quot;<br/>
<br/>
Je n'sais pas tch'est qu'oulle a fait, car je n'peux pas li 'en airaichi une pathole, mais enfin, oulle a renvi&eacute; l'papi &agrave; l'office demandant assez d'chucre pour faithe quatre-vingt livres de gel&eacute;e, mais j'ai grand' peux qu'oulle n'ait forgi ma signatuthe aussi bain comme la sienne d'un Membre d'Etat, mais, dame, je ne s'sai pas responsabl'ye des cons&eacute;quences. Je sommes, Dieu merci, s'path&eacute;s quant aux bains, ch'est pourtchi nou n'pouorra pas ertchait sus m&eacute; si ch'est qu'ou va s'embrouollyi avec les autorit&eacute;s.<br/>
<br/>
Oulle a voulu faithe &agrave; sa t&ecirc;te, ch'est pourtchi, qu'ou s'ramasse!<br/>
<br/>
<i><a href="gwdec.html">Caouain</a></i><br/>
<i>13/4/1918</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="bachinee.html">Pour une bachin&eacute;e de g'l&egrave;e</a><p>
<li><a href="sugarcards.html">Sugar Cards</a><p>
<li><a href="gdfnegre.html">Tchestqu'ch'est qu'un n&eacute;gre?</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="sympathie.html">Sympathie</a><p>
<li><a href="incidents1914.html">Tchique petits incidents</a><p>
<li><a href="elieslamente.html">Elie s'lamente et fait des suggestions</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>
<li><a href="landarmy.html">&quot;Land Army&quot;</a><p>
<li><a href="recruiting.html">&quot;Recruiting Rally&quot;</a><p>
<li><a href="tchuthiosites.html">L'exhibition de tchuthiosit&eacute;s</a><p>


<li><a href="chucreoumyi.html">Du jaune chucre ou du myi?</a><p>
<li><a href="brulindchucre.html">Du br&ucirc;l&icirc;n d'chucre, la p'liche d'un v&egrave;rt limon</a><p>
<li><a href="goutvoc.html">Les go&ucirc;ts</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/chucre1918.html by HTTrack Website Copier/3.x [XR&CO'2014], Tue, 15 Jul 2025 13:42:51 GMT -->
</HTML>

