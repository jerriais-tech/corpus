<HTML>

<!-- Mirrored from members.societe-jersiaise.org/geraint/jerriais/pmobstinate.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip is Obstinate</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip is Obstinate</h2>
And pays the penalty<br></font></center><p>

Moussieu l'Editeu,<br>
<br>
Ch'est m&eacute; tch'y tchi vos &eacute;crits agniet car man Ph'lip est au liet, avec yunne de mes cauches le tou du co, eune empli&acirc;tre d'moutarde ou&egrave;sque nou les met et eune bouteille d'iau caude &egrave;s pids.<br>
<br>
Je n'veur pas l'y faithe trop de r'proches, le pou&ocirc;re homme, car sus un sens ch'est d'ma faute tch'il attrapit chutte su&eacute;e d'fraid-l&agrave;. J'&eacute;thais deu mettre man pid bas hier matin quand j'vit le temps et si j'l'avais fait j'ne s'sais pas achteu &agrave; soigni un malade et Ph'lip s'sait &agrave; houett&eacute; ses patates dans l'clios d'dri&egrave;the.<br>
<br>
Pour vos dithe, y m'avait dit tch'y voulait all&eacute; a chu <a href="football3.html">football</a> en ville pour vais J&ecirc;rri donn&eacute; eune latteuse &agrave; ches <a href="auregnais.html">Orgniais</a> et comme y s'tait comport&eacute;e assez ben chais drein, j'n'avais pas voulu dithe n&acirc;n&icirc;n. Mais M&ecirc;credi la niet, quand j'ou&iuml; chutte temp&ecirc;te de vent et chais terriblyes achies, je pensit, 'pas d'football pour t&eacute; agniet, bouonnehomme.'<br>
<br>
Y n'dit pas un mot en se l'vant, mais apr&egrave;s d&ecirc;jeun&eacute; y r'm&eacute;rtchit comme chonna que l'vent s'&eacute;tait cru un mio. 'Je f'thai aussi ben d'prendre ma grand c&acirc;saque' y s'fit 'et p't'&ecirc;tre m&ecirc;me man muffleur, car j'crai ben tch'il y f'tha un mio nud.'<br>
<br>
'Prends man avis pour eune fais' je l'y dit 'et reste siez-t&eacute;. Y vente &agrave; b&ucirc;chi tout, et y fait eune frai d'tchan.'<br>
<br>
'V'la tchi n'me f'tha pas d'ma' y dit 'et quand m&ecirc;me j'ai p&eacute;yi un &ecirc;tchu pour man bily&eacute;t, et je n'm'envais pas perdre chonna.'<br>
<br>
'M&ucirc;s perdre un &ecirc;tchu que d'attrap&eacute; eune enflamm&acirc;tion d'poumons' je l'y dit, mais y n'voulit pas m'&ecirc;cout&eacute;, et tout-d'suite apr&egrave;s din&eacute; le v'la hors par bus, disant tch'y s'sait r'venu pour siez heuthes ou d'm&ecirc;me.<br>
<br>
Y tait b&eacute;t&ocirc;t sept heuthes et d'mie quand y rentrit et &agrave; peine tait-t'y dans la tchuisine tch'ys 'mint &agrave; &ecirc;ternu&eacute;, de tchi qu'tout en ch&acirc;tchait.<br>
<br>
'Je l'lavais ben dit' je m'fit en remplissant l'pot-a-tais. 'Une belle su&eacute;e d'fraid qu'tu'as attrap&eacute; &agrave; chu football. Tchi dommage, Ph'lip que tu'&egrave;s si t&ecirc;toigne.'<br>
<br>
V'la tchi n'l'y pliut pas. 'Epis t&eacute;' y dit 'tu n'y'est pas, j'pense ben. Mais je m'y'attendais. J'&eacute;thais gagi chent louis qu'tu me f'thais des r'proches la minute que je s'sais rentr&eacute;. N'y'a jamais yeu une femme d&eacute;pis la cr&eacute;&acirc;tion du monde qu'a peut r&eacute;sister la tent&acirc;tion de fichi &agrave; la t&ecirc;te de s'n'homme, les patholes 'je t'l'avais ben dit.' Baille-m&eacute; man tais et freume ta b&eacute;cque.'<br>
<br>
Y s'en est r'penti p&ucirc;s d'une fais d'm'av&eacute; p&acirc;sl&eacute; d'm&ecirc;me, car a maintchi du temps quand y tappe s&ucirc;s l'plianchais avec sa chouque pour tchiquechose j'fais la mine que je n'entends pas. Mais s'il est t&ecirc;toigne, le Ph'lip, ch'n'est pas tout-a-fait d'sa faute, car il a chonna dans l'sang.<br>
<br>
Y tcheint d'san grandp&egrave;the, le p&ucirc;s grand t&ecirc;tu qu'la terre ait jamais port&eacute;. J'ai ou&iuml; dithe qu'une bord&eacute;e il avait d&eacute;cid&eacute; de qu'menchi &agrave; pliant&eacute; un certain Lundi. Quand vint l'jour y g'lait &agrave; pierre fendre, mais y pliantit quand-m&ecirc;me.<br>
<br>
La terre &eacute;tant trop duthe pour la b&egrave;que ou la tch&eacute;thue, y donnit des bigornes &agrave; ses Bretons pour faithe des creux et y plantit d'm&ecirc;me, une patate dans chaque creux. Ben seux y n'en l'vit pas yunne, mais comme y disait. 'Ch'n'est pas chonna. J'avais dit que j'pliant'tais et j'ai pliant&eacute; et les siens tchi n'en approuvent pas peuvent all&eacute; s'faithe quatorze.'<br>
<br>
Ou v&ecirc;rrez par chenna, Moussieu, qu'ch'n'est pas tr&eacute;jous l'pou&ocirc;re Ph'lip qu'nou dait biaum&eacute;, mais san fichu grandp&egrave;the.<br>
<br>

<I><a href="lebrocq.html">MERRIENNE</a><br>
9/4/1949 <br></I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="football3.html">Ph'lip and Merrienne on Football</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="muratti1914cahouain2.html">L'affaithe a tou&acirc;nn&eacute; justement comme je m'attendais</a><p>
<li><a href="muratti1914cahouain1.html">Eh bein, gar&ccedil;ons, chute semaine j'ai une histouaithe &agrave; vos raconter</a><p>
<li><a href="pliaisifmh.html">Un plia&icirc;si bein vite p&acirc;ss&eacute;</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="medvoc.html">La m&eacute;d'cinne en J&egrave;rriais</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmobstinate.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>
