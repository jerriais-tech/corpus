<HTML>

<!-- Mirrored from members.societe-jersiaise.org/geraint/jerriais/pmwar.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne is Afraid of War</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne is Afraid of War</h2>
Ph'lip Not Too Reassuring</font></center><p>

Moussieu l'Editeu<br>
<br>
La Merrienne, s&ucirc;s ses viers jours, s'est m&icirc;nse &agrave; li&eacute;the les g&acirc;zettes Angliaises et hier au s&eacute;, ou m'dit, en s'frottant l'but du n&eacute;z auvec ses lunettes, comme ou fait quand ou s'trouve g&ecirc;n&eacute;e, &#147;l's'affaithes vont mal, man Ph'lip, l's'affaithes vont mal.&#148;<br>
<br>
&#147;Oh, je n'sait pas,&#148; j'l'y dit. &#147;V'l&agrave; les patates tchi qu'menchent &agrave; l'v&eacute; dans l'gardin, sou&ocirc;s la muth&acirc;ille, et tes poules sont rouoges comme tout. Ben se&ucirc;x tchi s'en vont s'mettre &agrave; pondre. Epis r'garde le bian temps. Nou pou&ocirc;rrait &ecirc;tre en plien &ecirc;t&eacute;.'<br>
<br>
On ch&acirc;tchit la t&ecirc;te, &#147;Ch'n'est pas chenna,&#148; ou s'fit. &#147;J'ai liu chutte g&acirc;zette ich&icirc;n toute la s'maine et tou&ocirc;s les jours l's affaithes empi&eacute;thent en Angli&eacute;terre. Les pou&ocirc;res gens l&agrave; n'ont presqu&eacute; pas n'nou&ocirc;rituthe et l'papi dit qu'l'ann&eacute;e tchi veint n'y'en &eacute;tha p't'&ecirc;tre pas du tout. Grand doux d'la vie, tch&egrave;squ'y s'en vont faithe?'<br>
<br>
&#147;Ne t'g&ecirc;ne pas, ma vieille,&#148; j'l'y dit. &#147;Ch'est du dr&ocirc;le de monde, ches Angliais. Y sont tr&eacute;jous &agrave; l&ucirc;s pli&acirc;indre, mais va les vais au jour d'anniet et tu trouv'thas b&ecirc;t&ocirc;t qu'chen qu'tu'as veu sus tan fichu papi n'est qu'du gniolin. Quand l's'Angliais cr&eacute;ve'thont d'faim je s'sons dans l'm&ecirc;me pit&eacute; ich&icirc;n et je n'vait pon grand dangi d'chonna.&#148;<br>
<br>
&#147;Oh, qu'ch'est tant m&ucirc;s,&#148; ou dit, tout rasseuth&eacute;e. &#147;J'avais yeu dans l'id&eacute;e qu'nou pou&ocirc;rrait l&ucirc;s envi&eacute; tchiques suidiches, mais d'pis qu'ch'est d'm&ecirc;me, j'pou&ocirc;rrons les gard&eacute; pour les b&ecirc;tes. Ach'teu y'a eune autre chose. Le papi veur dithe que j'sommes seux d'av&eacute; une autre dj&egrave;rre d'vant long. Absol&ucirc;ment, ch'n'est pas p&ocirc;ssiblye.&#148;<br>
<br>
Je m'grattit la t&ecirc;te un mio, &eacute;pis j'l'y dit qu'si la Russie continuait &agrave; faithe de sa b&ecirc;te, nou n'pouvait pas dithe tch&egrave;squ'y s'arriv'thait. &#147;Mais,&#148; j'ajou&ocirc;tit, &#147;j'ai peine &agrave; craithe  qu'ou s'emberth&eacute;thait dans eune patheille folie. Faut esp&eacute;th&eacute; qu'la providence y'apprendra un mio d'bouon sens, car eune autre dj&eacute;rre che s'sait la fin de monde.&#148;<br>
<br>
<img src="jerriais244.jpg" width="100" height="100" alt="Et chu canon-l&agrave; tchi tait au bas d'Biaumont" title="" border="0" align="right" />

&#147;N'en p&acirc;sle pas, j't'en prie,&#148; ou dit. &#147;Si j'tions pr&ecirc;ts, ocquo. Mais quand tu pense que j'n'avons pas d'Milice pour nos d'fendre. Pas seulement un corpotha. Et chu canon-l&agrave; tchi tait au bas d'Biaumont, et tch'&eacute;thait &ecirc;ffrit&eacute; ches Russes, tch&egrave;sque ils en ont fait?  Ont-y m&ecirc;me un bathi d'poudre?&#148;<br>
<br>
J'eut &agrave; sou&ocirc;rithe un mio.<br>
<br>
&#147;Ma pou&ocirc;re Merrienne,&#148; j'l'y dit, &#147;tu'est ocquo dans les viers temps. Des corpothaux et des viers canons n'servent &agrave; rein ach'teu. Si par malheu y v'nait eune autre dj&ecirc;rre et qu'yunne de ches bombes tch'exterminites les Japonais v'nait &agrave; tchais sus J&ecirc;rri, che s'sait fini. J'pouorr&acirc;imes tous dithe &acirc; b&eacute;t&ocirc;t &agrave; nos pathens et nos n'all&eacute; au royaume des taupes.&#148;<br>
<br>
&#147;Tu m'fais pe&ucirc;x, tu sais ben Ph'lip,&#148; ou dit. &#147;Est-che la v&eacute;thite que tu m'dis l&agrave;, ou est-che ocquo de tes b&ecirc;tises?&#148;<br>
<br>
&#147;Un mio des deux,&#148; j'l'y raiponnit, &#147;mais faut esp&eacute;th&eacute; que tout tou&ocirc;n'na pour les m&ucirc;s. Et ach'teu, si j'avions eune bouochie&#148;<br>
<br>
<i><a href="lebrocq.html">PH'LIP</a><br>
13/3/1948</i><br>
  <br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="militia.html">Ph'lip on the Old Militia</a><p>
<li><a href="boumbe.html">La Boumbe Atomique</a><p>
<li><a href="dgerre.html">La dg&egrave;rre</a><p>
<li><a href="gdf1799.html">Les Russes en J&egrave;rri</a><p>
<li><a href="pmcommunist.html">The Communist menace</a><p>
<li><a href="jourjgj.html">Jour J</a><p>

</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmwar.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>
