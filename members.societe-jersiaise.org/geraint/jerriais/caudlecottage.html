<HTML>
<HEAD>
<TITLE>Le Cottage &agrave; la Campagne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><b>MRS. CAUDLE.</b>
<h2>Le Cottage &agrave; la Campagne.</h2></font></center><p>

(Missis Caudle dit &agrave; s'n'houmme tchi s'rait temps pour y'ie&ucirc;x d&eacute; d'meurer hors d&eacute; la Ville, et d&eacute; prendre un Cottage &agrave; la campagne).<br/>
<br/>
Caudle, tu'&eacute;rais deu aver prins tchiq' chose d&eacute; c'a&ucirc;d &agrave; s&egrave;r d&eacute;vant t'cou&ocirc;chi, car tu n'es pas trop bein, main vieux, j'en sis se&ucirc;re  l&agrave;, &egrave;scout&egrave;z-l&eacute;, est-i' t&egrave;stoigne chet' houmme l&agrave;? Tu voudrais entrinner ov m&eacute;, et m&eacute; faire accraire qu&eacute; tu'es fort et robuste! Mais tu n'sais pon occouo tch'est qu'ch'est qu&eacute; d'aver unn' femme coumme m&eacute;  yieunne tchi garde tr&eacute;jous s&eacute; n'yi sus t&eacute;, et tchi vait tout d'un corp s'i' y'i&agrave; tchiq'chose dans tan syst&egrave;me tchi n'va pas bein. P&acirc;sl&egrave;z m&eacute; d'un' yi d'femme pour d&eacute;scouvri si s&eacute;n houmme a tchiq' ma d&eacute; tchi i' n's&eacute; doute pas! D&eacute;pis huit jours j ai ermertchi qu&eacute; ta fache veint d&eacute; pus en pus d&eacute; la couleu' d&eacute; graisse d&eacute; chandelle et qu&eacute; tu perds t&eacute;n'app&eacute;tit.  Tu n'fais pus tan d'v&eacute; &agrave; tabl'ye quand la viande est d&eacute;vant t&eacute;, et tu n&eacute; manges pon autant coumme tu soulais l&eacute; faire  j'en sis toute attrist&egrave;e quand j&eacute; t&eacute; r'garde, j&eacute; n'veux pas en dire un mot &egrave;s r'pas endrait tes &egrave;sfants, mais, tout coumme, v'l&agrave; tchi n'&ocirc;te pas man chagrin. Ch'est la v&eacute;rit&egrave;, man Caudle, tu'as tchiq'chose en d'dans d't&eacute; qu'est en d&egrave;sroute, et tu t&eacute; trompes jol&icirc;ment bein quand tu m'contes qu&eacute; tu'&egrave;s fort coumme un ch'va, car tu n'yies certainement pas! Et pis, si tu manges a&ucirc;tchunn' chose j&eacute; peux bein vais qu&eacute; ch'est seulement &agrave; londgeur d&eacute; dents, rein ne peut changi m&eacute;n'id&egrave;e l&agrave;-d'sus!  Mais j'ai d&egrave;scou'ert chein tchi tr&eacute;buque ta sant&egrave;, man vieux: tu'es trop renfrumm&egrave; ichin, et i' t'fa&ucirc;drait d&eacute; l'air pur et frais &agrave; respire, car la fumm&egrave;e d'la Ville t&eacute; saccage l'estoumma.  <i>Hein?</i> <i>Tu n&eacute; t'en es jamais pliaint!</i> Oh, chounna, ch'est occouo ta vielle exchuse, enfin, v'l&agrave; tchi s'pou&ocirc;rrait bein. Tout coumme, v'la tchi n'emp&ecirc;che pas qu&eacute; quand des gens veinnent un mio sus l'&acirc;ge, et qu'ils ont ram&acirc;ss&egrave; tchiq' sous &agrave; lus coummerce  et, i' fa&ucirc;t l'dire. Caudle, qu&eacute; j'avons fait gentiment bein  i' trouvent qu&eacute; l'air d&eacute; la Ville les g&ecirc;ne  je sis se&ucirc;re qu&eacute; ta sant&egrave; mollie &agrave; m'sure qu&eacute; la fortunne arrive.  T&eacute; rassouveins-tu d&eacute; la couleu' d&eacute; tes jo'es  unn' couleu' fraiche et plienne d&eacute; sant&egrave;  quand tu n'avais pas pus qu&eacute; douze sous a t&eacute; dans ta pouchette? eh, bein, tu'as don bein change d&eacute;pis chu temps l&agrave;! M&eacute;n'id&egrave;e est qu'un changement d'air pou&ocirc;rrait rallou&ocirc;gni ta vie d'unn' trentaine d'ann&egrave;es, au mains - penses-don &agrave; man bonheur si m'&eacute;tait permins d&eacute; rester sus la terre pour &ecirc;tre ov t&eacute; la dji&egrave;zi&egrave;me partie d&eacute; chu temps l&agrave;!  voire, d'unn' trentaine d'ann&egrave;es, sit u voulais prendre unn' p&eacute;tite maisonette du bord d&eacute; la campagne.<br/>
<br/>
<div align="center">... ... ... ... ...<br/></div>
<br/>
Penses-y don, Caudle, d'meurer dans unn' p&ecirc;tite maisonette, et d'aver un gardin &agrave; s&eacute;! oh vraiment, i' m'semble qu&eacute; j'ai 't&egrave; n&egrave;e pour vivre dans un gardin, quand nou-z'est &agrave; en soigni nou m&egrave;ne unn' vie si dou&ocirc;che et si innocente! Man tchoeur s'ouvre et s'&egrave;spann&icirc;t quand j&eacute; r'garde les roses  et pis, quand j'&eacute;rons des gradilles, j'pou&ocirc;rrons en faire du vin nous m&ecirc;mes, et du bon! Y'ia &eacute;tout pour les radishes  achates 'en ou&egrave;qu' tu voudras, i' n'sont jamais ossi tendres ni ossi fraiches coumme les cheinnes qu&eacute; non crait s&eacute;-m&ecirc;me  i' sont di&egrave;z fais pus dou&ocirc;ches &eacute;tout!  <i>Hein? tch'est qu'tu dis?</i> <i>Et vingt fais pus chi&egrave;res.</i>  L&agrave;, t'y r'v&eacute;l&agrave; occouo, si j'ai envie d'a&ucirc;tchunne chose tu m'cliaque tout d'un coup chein qu'il 'en cou&ocirc;te an n&egrave;z!<br/>
<br/>
Pardon, Caudle, tu t&eacute; trompes, j&eacute; n'en veindrais pas ennyi&egrave;e dans un mais  j&eacute; t'asse&ucirc;re que j'y pass'rais ma vie &agrave; la campagne  mais tu m'as gard&eacute;e ichin  sans t&eacute; mettre en peine d&eacute; l'&ecirc;tat d'ma sant&egrave;  tu m'as gard&egrave;e si longtemps dans chu sale racoin d&eacute; la ville ichin, qu&eacute; j'ai qu&acirc;siment r'oubliyi&egrave; la couleu' d&eacute; l'herbe. I'n't'en a pas 't&egrave; d'rein si ta femme et tes &egrave;sfants y'i'ont rest&egrave; pour &ecirc;tre enfum&acirc;tchis coumme un c&ocirc;t&egrave; d'lard! L'affaire est bein v&icirc;siblye: la fum&egrave;e et l&eacute; ma&ucirc;vais air emp&ecirc;chent les avers d&eacute; cra&icirc;tre  i' rest&eacute;ront ha&ucirc;ts coumme des pots d'cidre, et maigres coumme des chents d'cliou, et ch&eacute; s'ra la fa&ucirc;te &agrave; lus pere. J&eacute; n'sait pon coumm'est qu'tu peux endurer &agrave; vais lus tristres, pales, p&eacute;tites faches! L&eacute; chi&egrave;r p'tit Dick, par exemple, i' perd s&eacute;n app&eacute;tit, et i' n'mange presqu&eacute; rein &agrave; san d&egrave;sjeuner.  <i>Hein? Tch'est qu'tu' as dit?</i> <i>Il a pourtant mangi si&egrave;z beurr&egrave;es &agrave; matin!  </i>Eh, bein vra&icirc;ment! en v'l&agrave; t'y un p&egrave;re d&egrave;snatur&egrave; tchi compte les tranches d&eacute; pain qu&eacute; s&eacute;n &egrave;sfant mange! Enfin pour si&egrave;z beurr&egrave;es, chounna n'est pon grand' chose &agrave; chein qu'i pou&ocirc;rrait faire, s'il en avait la chance!<br/>
<br/>
Penses-y don, coumm'est qu&eacute; j'pou&ocirc;rrions &ecirc;tre comfortables.  Mais, nennin, ch'est tr&eacute;jous la m&ecirc;me chanson: tu n&eacute; veurs jamais para&icirc;tre &agrave; t'n'a&icirc;se l&agrave; o&ugrave;est qu&eacute; j&eacute; sis! Et, tu'arriv'rais en ville tou&ocirc;s les matins tout frais et fringant pour soigni d&eacute; tan coummerce, et d&eacute;vant t'en aller j&eacute; pou&ocirc;rrais t&eacute; mettre unn' tulipe ou un' oeilli&egrave;t &agrave; ta boutounni&egrave;re, just&eacute;ment pour montrer &egrave;s gens tu r'veins d&eacute; la campagne!<br/>
<br/>
Pour en dire l&eacute; vrai, Caudle, tu n'as jamais 't&egrave; coumme un' a&ucirc;tre houmme  Mais j&eacute; d'vinne bein pour tch'est qu&eacute; tu n'veurs pas tchitter la ville.  Ch'est qu&eacute; tu n'pou&ocirc;rrais pas &ecirc;tre fou&ocirc;rr&egrave; tou&ocirc;s les si&egrave;rs &agrave; tan trac&acirc;s d&eacute; Club, si tu d'meurais par aillieurs, car, dans chu c&acirc;s l&agrave;, tu s'rais oblyigi d&eacute; t&egrave; comporter coumme un' houmme respectabl'ye, et d&eacute; rester si&egrave;z-t&egrave;.  Et, pourtant, tch'est qui t'emp&ecirc;ch'rait d&eacute; jou&iuml; d&eacute; la vie en t&eacute; r'p&ocirc;sant &agrave; l'ombre d&eacute; yieun d&eacute; tes poummiers, ou&egrave;qu' tu pou&ocirc;rrais y fumer ta pipe sans qu&eacute; j'y trouv'rais &agrave; r'dire.<br/>
<br/>
En bein, Caudle, man vieux, tu'es don bein trantchille! Dis-m&eacute; don, irai-je d&eacute;main cherchi pour unn' maison tchi nos conveindra?<br/>
<br/>
<div align="center">... ... ... ... ...<br/>
<br/>
</div>Mais, dis-m&eacute;, enfit, pour la maison ... Hein?  <i>S'rache loin d&eacute; tan coummerce? </i> Oh, nennin, i' n'est pas b&eacute;soin d'aller bein lyien  just&eacute;ment ass&egrave;z pour qu&eacute; si tu'as id&egrave;e d&egrave; rester en Ville tchiq' sa&icirc;r&egrave;e, tu peux &ecirc;tre erv&eacute;nu si&egrave;z-t&eacute;, aver soup&egrave;, et &ecirc;tre pr&ecirc;t &agrave; t'mettre au li&egrave;t, tout sus l'coup d&eacute; onze heures.  V'l&agrave; tchi t&eacute; conveindra-t'y, man vieux?<br/>
<br/>
La m&eacute;moire m&eacute; manque  ermerque Caudle  pour vos dire chein qu&eacute; j'l'i r&egrave;spounnit, mais dans tchinze jours d'&eacute;tions &agrave; d'meurer dans unn' mani&egrave;re d&eacute; cage &agrave; oua&icirc;sai, peinte toute verte, et &agrave; tchi ma femme avait dounn&egrave; l&eacute; nom d&eacute; La Tourt&eacute;rell'ie! ...<br/>
<br/>
<br/>
<i>(Traduction par <a href="picot.html">J.P.</a>)</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="caudle.html">Misses Caudle's Curtain Lectures</a><p>
<li><a href="caudle5l.html">Les Chinq Louis</a><p>
<li><P><A HREF="picagn.html">La Picagneresse</A></P>
<li><a href="caqt.html">La Caq't&eacute;resse</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

