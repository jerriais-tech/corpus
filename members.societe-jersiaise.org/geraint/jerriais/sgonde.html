<HTML>
<HEAD>
<TITLE>Ma S'gonde</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ma S'gonde</h2></font></center><p>


I.<br/>
<br/>
J&eacute; k'menchehai par vos dithe, m&eacute; z-ammins, tyi y-avait un an &agrave; Nou&eacute; p&acirc;ss&egrave; qu&eacute; j'm'en r'ba&icirc;lli unne dae&ucirc;zi&egrave;me.<br/>
<br/>
H&eacute;l&acirc;s! j'm'en sis bein erpentu d'pis!<br/>
<br/>
J'eu l'malheur de p&egrave;rdre ma pou&ocirc;rre B&egrave;t'si 20 me&icirc;s d'vant. Ou m'la&icirc;ssi tout fin seu', sans &ecirc;fants n'suivants, et unne grand' f&egrave;rme &agrave; souogni'. Ch'est vrai, j'pouvais bein m&ecirc;nnagi la f&egrave;rme, ch'n'est pas d&icirc;sant; mais quant &agrave; la ma&icirc;son, l'di&acirc;tre seit mort! ch'tait aou&ocirc;te ch&ocirc;se - j'n'y-avais pas 't&egrave; habitu&egrave; &agrave; chu trav&agrave;s-l&agrave;, m&eacute;, et ou' n'fut pas longtemps d'vant d'&ecirc;tre, - l'resp&egrave; qu&eacute; j'vos deit - unne v&eacute;thitablle cotte!<br/>
<br/>
Ou' m'dith&egrave;z, p't'&ecirc;tre, qu'j'&eacute;thais, deu av&eacute; unne bouanne famme &agrave; souogni du d'dans, qu&acirc;ndi qu'm&eacute;, j'souognais du d'tor. Eh bein v&eacute;the &egrave;ttou! j'les conna&icirc;sson' trop bein, ches pihannes-l&agrave; - tchi n'ch&egrave;rchent qu&eacute; l'moment de v'nin maitr&ecirc;sses apsolues! N'm'en p&acirc;slez pon - j'avon' veu ass&egrave;z dit&egrave;t.<br/>
<br/>
Mais, comme n'ou dit en ses t&egrave;rmes : N'ou s'ennyie d'm&acirc;ngi du shucre - et d'la m'lasse &egrave;ttou'. Je m'd&icirc;s &agrave; la fin qu'chonna n'pouvait p&ucirc;s faithe et tyi fallait apsol&ucirc;ment qu'j'ergard&icirc;sse &agrave; l'entou d'm&eacute;, pour t&acirc;chi d'en r'trouve unne ao&ucirc;tre, si y-avait moyen. Iunne pas trop janne ni trop anci&egrave;nne - entre les dae&ucirc;x, tchi pou&ocirc;rrait en cas d'besoin, m'souogni s&ucirc;s mes vi&egrave;r' jour'. Je m'm&icirc;ns d&ocirc;n en ch&egrave;rche d'mont et d'ava pour en trouv&eacute; iunne &agrave; m&acirc;n go&ucirc;t. J'ch&egrave;rchais, mais je n'trouvais pas.<br/>
<br/>
Ch'n'est pas, m&ocirc;n doux, ty'il en m&acirc;nty&icirc;sse - de ches hardelles! Ah! ma f&eacute; d&ocirc;n nan, dia! y-en avait dans chu temps-l&agrave;, comme &agrave;-ch't'heu, &agrave; gogo : d'longues et d'courtes, de gr&acirc;sses et d'maigres, de jannes et d'un certain &acirc;ge, qu'aoutch'un homme s&ucirc;s la t&egrave;rre ne peut d'vin&eacute;, et d'ao&ucirc;tres d'un &acirc;ge tch'&eacute;thaient deu sav&eacute; m&ucirc;s. Et des veuves tch'avaient p&egrave;rdu l&ucirc;s hommes - y-en avait en m&acirc;sse, et d'tou&ocirc;s z-&acirc;ges &egrave;ttou. Ah, ssa, pour les jannes, j'n'en disconve&icirc;ns pas : mais pour les vielles, ah! j'en avais vra&icirc;mment ch&ocirc;se. Y-en avait, n'ou m'd&icirc;sait, tch'en avaient ieu ma&icirc;mme jusqu'&agrave; un ch&icirc;nti&egrave;mme. Viy-ous un p'tit, chonna! Et pis, m's'anm&icirc;ns, j'vos l'c&egrave;rtifie, ch'est ty'i' y-en avait d'belles dans tout chu mouoch&eacute;-l&agrave;! Les ch&egrave;nnes tyi n'conna&icirc;ssaient, pas Jean du V, s'informaient des ch&egrave;nnes tyi n'conna&icirc;ssaient s'il avait tout pyain d'sou? Quand i' ou&iuml;yaient ty'il 'tait en bou&acirc;ns moyens et ty'il avait du pain s&ucirc;s l'a&icirc;e, si&egrave;z li, ch'tait &agrave; la ch&egrave;nne tyi l'y-en f'thait l'p&ucirc;s.<br/>
<br/>
V'l&agrave; tyi vos fa&icirc;sait unne venue - i' n'avaient qu&eacute; d'vos encass&eacute;. Jean 'tait invit&egrave; &agrave; toutes les compangnies et n'ou n'avait qu&eacute; d&eacute; l'm&acirc;ngi. Mais s&acirc;pristi tout comme, Jean y viyait clyai ass&egrave;z l&agrave;-d'dans - l'pa&icirc;sson n'voulait pas mordre la bette, et toutes ches pou&ocirc;rres garces en futhent pour l&ucirc;s painne. Mais, h&eacute;l&acirc;s! l'jour v&icirc;nt, pourtant, que l'pa&icirc;sson s'la&icirc;ssi happ&eacute;.<br/>
<br/>
</div><div align="center">II.<br/>
<br/>
</div><div align="left">Unne matin&egrave;e qu&eacute; j&eacute; m'n'allais en ville ch&egrave;rchi unne vainn&egrave;e d'c&acirc;sses &agrave; patates si&egrave;z Moussieu d'la T&acirc;te, s&ucirc;s la Splanade, j'f&icirc;s la rencontre d'un vi&egrave;r anmin &agrave; m&eacute;, qu&eacute; j'n'avais pas veu d'p&icirc;s bein des meis, tchi r'venait li-ma&icirc;mme atou unne vainn&egrave;e d'la ma&icirc;mme marchand&icirc;se. N'ou s'arr&ecirc;ti tout natur&egrave;llement, et n'ou p&acirc;sli d'ch&ocirc;ses et d'ao&ucirc;tres. Au but d'un p'tit brin, i' m'd&icirc;t, se m'd&icirc;t-i', en m&eacute; r'gardant d'p&icirc;s les pids jusqu'&agrave; la t&ecirc;te : &#8220;Estch&ucirc;se-m&eacute;, m&acirc;n pou&ocirc;rre gar&ccedil;on; mais tu m'as l'air di&acirc;trement dr&ocirc;le. Eh! tu-as unne fache longue comme m&acirc;n bras. Tu-as l'air tout ab&acirc;ndonn&egrave;. Ah! tu n'es pas l'gaillar' qu&eacute; tu soulais! J'm'en r'souve&icirc;ns quand tu-&eacute;tais tr&eacute;jo&ucirc;s comme si n'ou t'avait d&ecirc;patyi, tandi qu'&agrave;ch't'heu je t'v&eacute; tout d&ecirc;bre&ucirc;l&egrave; - eh! n'ou n'b&acirc;drait pas dae&ucirc;x sou' de tout chein qu'tu-as s&ucirc;s l'co : tu-as unn&eacute; m&icirc;nne! - ch'est comme un pendu. - Ch'est unne bouanne famme qui t'fao&ucirc;t, m&acirc;n gar&ccedil;on, iunne qui prendra soin-d't&eacute; et d'ta ma&icirc;son. Car dit que j't&eacute; l'di, m'n'annim; si tu n't&eacute; d&ecirc;p&ecirc;che pas, tout s'n'&icirc;tha b&eacute;t&ocirc;t en ruinne si&egrave;z t&eacute;, et t&eacute; par sus l'marchi.&#8221;<br/>
<br/>
Comme n'ou peut bein l'pens&eacute;, un t&egrave; discour', et v'nant d'unne t&egrave;lle par', me pityi d'pr&egrave;s, et j'l&icirc; r&ecirc;ponnit ass&egrave;z rup&egrave;ment qu'il 'tait p&ucirc;s a&icirc;si d'dithe que d'faithe, et qu's'il 'tait &agrave; ma pi&egrave;che...<br/>
<br/>
&#8220;A ta pi&egrave;che,&#8221; se m'd&icirc;t-i en s'&ecirc;goufant &agrave; rithe, &#8220;y-a longtemps qu'j'en &eacute;thais iunne. Eh! i' n'y-en manque pas. Dy&eacute; m&egrave;rci, d'ches hardelles! i' y-en a un bou&acirc;n choua&icirc;s, ma f&eacute;! Enfin, m&acirc;n Jean, i' n'fao&ucirc;t pas rest&eacute; dans t&acirc;n cre&ucirc;x &agrave; rue&ucirc;tyi, i' fao&ucirc;t sorti et r'gard&eacute; &agrave; l'entou d't&eacute;. Eh! i' y-en a des do&ucirc;zainnes tchi s'saient bein a&icirc;se d'&ecirc;tre la s'g&ocirc;nde de notre anmin Jean, surtout si savaient combein qui vao&ucirc;t.&#8221;<br/>
<br/>
&#8220;V&eacute;the! v&eacute;the!&#8221; que j'l&icirc; f&icirc;s, &#8220;ch'est les bigres de sou' tchi l&ucirc;s font envie.&#8221;<br/>
<br/>
&#8220;Eh! tch'est qu'tu veur,&#8221; se m'd&icirc;t-i' &#8220;est-che qui n'sont pas toutes de ma&icirc;mme, quand i' s'agit d'&ecirc;tre la s'gonde de vier' p&eacute;hons comme t&eacute; et m&eacute;? I' fao&ucirc;t bein prendre la criatuthe t&egrave;lle qu'oulle est. Ocouo bein d'pouv&eacute; en trouv&eacute; iunne &agrave; chu compte-l&agrave;, bigre d'm&ecirc;tyi, m&acirc;n Jean.&#8221;<br/>
<br/>
Tch'est que j'pouvais dithe, m&eacute;; j'm'ap&egrave;rchevais bein que ch'tait vrai.<br/>
<br/>
Enfin, pour en fini', d'vant nos z-ente tchitt&eacute; i' m'f&icirc;t l&icirc; prom&egrave;ttre d'all&eacute; les ve&icirc;s l'M&ecirc;cr&eacute;di au se d'la s'mainne d'opr&egrave;s, tch'&eacute;tait l'4 du me&icirc;s d'Octembre 1905.<br/>
<br/>
Ah! j'm'en r'souveindrai toute ma vie d'chu M&ecirc;cr&eacute;di au s&eacute; l&agrave;!<br/>
<br/>
</div><div align="center">III.<br/>
<br/>
</div><div align="left">Il arrivi &agrave; s&acirc;n tou', chu jour m&eacute;morablle - pour m&eacute;, tr&eacute;jo&ucirc;s. Ch'n'est pon, j'vos l'dithai bein, qu'je m'sousy&icirc;sse fort de y-all&eacute; : car y-avait je n'sait tyi qui m'd&icirc;sait : &#8220;n'y va pon m&acirc;n Jean. Reste p&ucirc;st&ocirc;t &agrave; t'cao&ucirc;ff&eacute; au coin d't&acirc;n feu!&#8221; Mais d'l'ao&ucirc;te c&ocirc;t&egrave;, i' m'sembllait que j'y-&eacute;tais hall&egrave; comme atou un filain et qui fallait que j'y-all&icirc;sse. Et p&icirc;s, j'avais prom&icirc;ns!<br/>
<br/>
J'rumini d'ma&icirc;mme toute la journ&egrave;e, en fa&icirc;sant m&acirc;n trav&acirc;s.<br/>
<br/>
A la fin d'l'arlev&egrave;e, j'avais fait ma d&eacute;c&icirc;sion - j'accompllithais ma prom&ecirc;sse.<br/>
<br/>
Et je m'm&icirc;ns en d'v&eacute; d'm'habilyi.<br/>
<br/>
Ah ssa, m'n'anmin m'avait r'prochi que j'tais d&eacute;bre&ucirc;l&egrave;. Eh bein, j'l&icirc; m&ocirc;tr&eacute;thais s'n'ou n'pouvait pon s'habilyi aussi bein comme li.<br/>
<br/>
Je m'm&icirc;ns sou&ocirc;s m&acirc;n tout f&icirc;n-fin : tout chein qu'j'avais d'miyeu dans l'tithae&ucirc;x en sorti, et &egrave;s pids, j'avais unne belle pathe de bottes, tchi r'l&icirc;zaient comme dae&ucirc;x mitheur'. Et p&icirc;s, pour fini tout, un p'tit poudr&eacute;e d'iao&ucirc; d'Colinne s&ucirc;s la fale de ma belle bi&acirc;nche qu&eacute;m&icirc;nze. Ch'est chein tchi ba&icirc;llait un bou&acirc;n sent! Et pis, j'pr&icirc;ns m&acirc;n chap&eacute; et m&acirc;n parapluie et allumi ma pipe et m'm&icirc;ns en route d'vi&egrave;r si&egrave;z heuthes un quar'.  Il 'tait un p'tit bouanne heuthe, ou' m'dith&egrave;z : mais i' fao&ucirc;t caltchul&eacute;, bouannes gens, que j'avais ch&icirc;n bou&acirc;ns quar' d'heuthe &agrave; marchi.<br/>
<br/>
J'gabathi si bein qu'j'arrivi en bou&acirc;n partemps. En appr&eacute;chant d'la ma&icirc;son, j'vi qui y-avait d'la veue dans l'bou&acirc;n parlae&ucirc;x - j'conna&icirc;ssais la baraque, j'y-&eacute;tais v'nu d'vant - et j'ou&iuml; plusieur' vou&eacute;es d'hommes et d'fammes tchi p&acirc;slaient et fa&icirc;saient d'temps-en-temps des ha-h&acirc;s. Et pis occouo, y-avait tchiqu'un-l&agrave; tchi jouait d'l'accord&eacute;ron et ch&acirc;nt&ucirc;sait tchique ch&ocirc;se que je n'comprennais pas.<br/>
<br/>
&#8220;Oh, oh!&#8221; je m'd&icirc;s, &#8220;ch'est d'ma&icirc;mme, ma&icirc;te Fran&ccedil;ouais, qu'ou' z-attrap&egrave;z les gens. Ou' n'me d&icirc;siez pas qu'ou' z-alliez av&eacute; d'la compangnie. Tchi bonheur, tout comme, que j&eacute; m&eacute; s'sa&icirc;s m&icirc;ns sou&ocirc;s m&acirc;n fin - n'ou n'&eacute;tha pas d'honte, ni n'ou ne f'tha pas honte &agrave; p&egrave;rsonne, au me&icirc;ns. Me v'chin v'nu jusqu'ichin et, pard&icirc;ngue! je n'm'en r-&icirc;thai pon sans entr&eacute;. Allon'!&#8221;<br/>
<br/>
Et j'tapi &agrave; l'h&ucirc;s ch&icirc;nq ou si&egrave;z coups gentiment hao&ucirc;t atou la pouognie d'm&acirc;n parapluie.<br/>
<br/>
A l'instant, chifournie, chant, p&acirc;slements, ha-h&acirc;s, tout s'teu - p&ucirc;s rein. N'ou z-&eacute;thait, j's&icirc;s sae&ucirc;x, ou&iuml; la souothie cou&ocirc;rre dans l'appart&egrave;mement.<br/>
<br/>
Dans unne minute ou dae&ucirc;x l'h&ucirc;s ouvrait douochement.<br/>
<br/>
&#8220;B&ocirc;nsou&eacute;r!&#8221; j'd&icirc;s, et unne vou&eacute;e d'famme - ah! la douoche vou&eacute;e! m'r&ecirc;ponnait :<br/>
<br/>
&#8220;Bonsoir, Monsieur!&#8221;<br/>
<br/>
&#8220;Ma&icirc;te Fran&ccedil;ouais est-i' &agrave; la ma&icirc;son,&#8221; l'y f&icirc;s-je.<br/>
<br/>
&#8220;Oui, monsieur,&#8221; se m'd&icirc;t la douoche vou&eacute;e, &#8220;il y est,&#8221; et en ma&icirc;mme temps qu'ou' s'&egrave;criait : &#8220;Mon oncle, voici un monsieur qui vous demande,&#8221; unne poffe de vent d&ecirc;teignit la chandelle qu'oul' avait &agrave; la main, et nos v'l&agrave; &agrave; t&acirc;tons!<br/>
<br/>
Et Fran&ccedil;ouais, d'en d'dans, r&ecirc;ponnait : &#8220;Eh bein, ma fille, dit au moussieu qu'il entre, pard&icirc;ngue!&#8221;<br/>
<br/>
&#8220;Veuillez, monsieur, vous donner la peine d'entrer; suivez-moi; car vra&icirc;ment, ou n'y voit pas clair ici,&#8221; se m'f&icirc;t la p'tite famme.<br/>
<br/>
Je m'm&icirc;ns, d&ocirc;n, en d'v&eacute; d'la suivre comme ou' m'd&icirc;sait; mais, l'di&acirc;tre! nou n'y viyait l&egrave;rme. J'n'avais pas fait tre&icirc;s pas dans chutte bouigre de c&ocirc;ni&eacute;the : que j'm'en fut m'b&icirc;nd&eacute; la t&ecirc;te contre l'ch&acirc;ch&eacute;e que, mes bouannes gens, tout en tr&eacute;sonnit par toute la ma&icirc;son &#8220;Eh tchi fortunne est-che chonna? ch'est comme un coup d'cannon! Eh, m&ocirc;n doux, tch'est qui y-a, don?&#8221; Ch'tait Fran&ccedil;ouais - qui p&acirc;slait l&agrave; d'unne vou&eacute;e toute &ecirc;ffrit&egrave;e.<br/>
<br/>
&#8220;Donnez-moi la main que je vous dirige, monsieur,&#8221; se m'f&icirc;t la p'tite hardelle.<br/>
<br/>
Ou pour&egrave;z bein compt&eacute; que je n'm&eacute; fit pas pri&eacute; dae&ucirc;x fe&icirc;s. J'l&icirc; pr&icirc;ns sa p'tite patte de v'lo&ucirc;s bein d&ecirc;li&egrave;ment. Oh! je n's&eacute;tha&icirc;s vos l'espllityi; mais ou' n'pou&ocirc;rriez pas vos imagin&eacute; la fression tchi m'couothit par tout l'cor', quand j'senti chutte douoche chai' touchi la meinne! Etait-che un singne d&eacute;j&agrave; de chein tchi d'vait s'arriv&eacute; p&ucirc;s tar? Je m'le s&icirc;s d'm&acirc;nd&egrave; bein des fe&icirc;s. Ah! i' m'semblle occouo senti chonna m'cou&ocirc;rre avao&ucirc;t la h&eacute;th&egrave;que de dos jusque &egrave;s talons!<br/>
<br/>
Mais bah! i' fao&ucirc;t qu'je m'd&ecirc;p&ecirc;che de vos dithe qu'ou' me m'nit a&icirc;nchin jusqu'&agrave; l'entr&egrave;e d'la porte du bou&acirc;n parlae&ucirc;x, o&ugrave;-i' fa&icirc;sait clyai comme jour, et s'y trouvait unne compangnie tchi m'attendait d'but dre&icirc;ts comme autant d'p&egrave;r'. Il' taient huit couplles, sans compt&eacute; l'anmin Fran&ccedil;ouais et sa bouanne-famme. La p'tite hardelle et m&eacute;, j'fa&icirc;sion' l'dyi&ecirc;zi&egrave;me; car je r'm&egrave;rtyi bein vite tyi y-en n'avait pas iun d'iae&ucirc;x pour lyi. D'vant que j'v&icirc;nsse, le nombre &eacute;tait f&acirc;lo. Ah ssa! &eacute;tait-che un fait espr&egrave;s? Ma f&icirc;ngre, je l'cr&eacute; et l'cr&eacute;thai tr&eacute;jo&ucirc;s.<br/>
<br/>
&#8220;Ah!&#8221; se m'd&icirc;t Fran&ccedil;ouais, ch'est t&eacute;, anmin Jean, tyi fais tant d'sorn&egrave;ttes. Eh! m&acirc;n gar&ccedil;on, fallait entr&eacute; tout grand. Allon', entre, m&acirc;n Jean - n'ai pas d'pae&ucirc;x, n'ou n't&eacute; mangegea pas.<br/>
<br/>
&#8220;Je n'criyais dj&egrave;the,&#8221; l&icirc; f&icirc;s-je, &#8220;que tu t'n'allais av&eacute; d'la compangnie &agrave; ch&ecirc;-s&eacute;, dia!&#8221; &#8220;Unne petite surpr&icirc;nse,&#8221; se m'f&icirc;t-i', et pis opr&egrave;s nos av&eacute; introduits les uns &egrave;s ao&ucirc;tres, i' nos d&icirc;t : &#8220;Allon', ch'n'est pas tout chonna, ch'est unne ronde danse qui nos fao&ucirc;t. Allon', vite, m&ecirc;ssie&ucirc;x, prenn&egrave;z vos dammes, et &agrave; vos pi&egrave;ches - Jean, prend' la ti&egrave;nne.&#8221;<br/>
<br/>
&#8220;Laty&egrave;lle?&#8221; j'l&icirc; f&icirc;s.<br/>
<br/>
&#8220;Eh boustr&eacute;thie,&#8221; se m'f&icirc;t-i', en grignant, &#8220;tu sai bein laty&egrave;lle. - Eh, ma ni&egrave;che - Louise, dit-i' &agrave; la p'tite hardelle qu'ou conna&icirc;ssiz d&eacute;j&agrave; bein - la ch&egrave;nne tyi m'avait pilot&eacute; dans l'all&egrave;e - &#8220;prend' l'moussieu pour t&acirc;n cavalier.&#8221;<br/>
<br/>
&#8220;De grand coeur, mon oncle!&#8221; s'l&icirc; r&ecirc;ponnit-alle. Et ou' me r'pr&icirc;nt la main et j'nos [r]angimmes &agrave; note tou'.<br/>
<br/>
Sapristi! y-en eut-i' d'la dansesie et d'l'embrachechie pour au me&icirc;ns unne bouanne heuthe! - Quand v&icirc;nt m&acirc;n tou' d'all&eacute; dans l'rond et tyi fallait app'l&eacute; unne hardelle et l'embrachi j&ocirc; s&ucirc;s j&ocirc;, j'app'lit Louise &agrave; m&eacute; - j'n'en conna&icirc;ssa&icirc;s pas iunne d&eacute; z-ao&ucirc;tres, ou' sav&egrave;z. Et ou s'en v&icirc;nt d'si bou&acirc;n tyeu, et d'un air si av'nant - la fache si &ecirc;pannie, et d'si biao&ucirc;x z-i&egrave;r', si erl&icirc;sant d'plla&icirc;si, m'pathut-i', qu&eacute;, v&eacute;the, ma f&eacute;! j'n'en mentithai pon, j'en fu frapp&egrave; au c&ocirc;t&egrave; gao&ucirc;che, comme si ch'avait t&egrave; unne lance qu'n'ou m'&eacute;thait pass&egrave; &agrave; trav&egrave;r le tyeu! Et p&icirc;s, quand ou m'tendit s&acirc;n p'tit m&ucirc;s&eacute; pour que j'l'embrach&icirc;sse s&ucirc;s les dae&ucirc;x j&ocirc;s, ch'est l&agrave; tyi m'p&acirc;ssit unne &ecirc;tourdiss&ecirc;zon! - j'n'eu qu'd'en ty&ecirc;t dans l'aithe. Le bouigre d'Fran&ccedil;ouais, je cr&eacute;, s'app&egrave;rchut bein d'tyique ch&ocirc;se; car en me r'd&ecirc;tou&acirc;nnant, je l'vi tyi riait sou&ocirc;s cape, en r'gardant sa famme de trav&egrave;r.<br/>
<br/>
Quand n'ou z-eu fini la danse, n'ou z-&eacute;tait fistrement l&acirc;ss&egrave;s et n'ou s'ass&icirc;t pour se r'p&ocirc;s&eacute; un p'tit. Tchiqu'un prop&ocirc;sit qu'n'ou jou&icirc;sse &egrave;s gages, et j'nos y m&icirc;mmes. Le chein d'ma janne camarade sortit iun des prumi&egrave;r' et ou' fut condao&ucirc;n&egrave;e &agrave; all&eacute; dans l'p&icirc;ts. N'ou l&icirc; d'm&acirc;ndit, comme d'accou&ocirc;tum&egrave;, ty-est qu'ithait l'en r'hall&eacute;.<br/>
<br/>
&#8220;Monsieur Jean, mon charmant partenaire!&#8221; s'f&icirc;t-alle en riant. &#8220;Mais que ce soit vite; car je ne noie, je me noie, ah! ... Et i' s'mindrent tous &agrave; faithe des ha-h&acirc;s et &agrave; tap&eacute; dans l&ucirc;s mains.<br/>
<br/>
Ou' pouv&egrave;z bein vos fi&eacute; qu'je n'fut pas longtemps d'vant qu'd'&ecirc;tre &agrave; lyi. Ou' d'vinen&egrave;z bein l'restant ...<br/>
<br/>
Mon doux que l'temps s'p&acirc;sse d&ocirc;n vite &agrave; chu comm&egrave;rce-l&agrave;! Minni&egrave;t arrivit b&eacute;t&ocirc;t et n'ou p&acirc;ssit atou ch&acirc;tchun sa hardelle au bras, dans unne ao&ucirc;tre a&icirc;tre, o&ugrave;-&eacute; nous trouvi la tablle toute dr&eacute;chie. I' n'y m&acirc;ntyait d'rein et n'ou z-eut un fammae&ucirc;x fricot touos ensemblle.<br/>
<br/>
A unne heuthe du matin, i' fut ty&egrave;stion d's'en r-all&eacute; si&egrave;z s&eacute;, et qu&agrave;ndi qu'les dammes futhent &agrave; hao&ucirc;t s'at&icirc;nt&eacute;, nous hommes, j'e&ucirc;mmes note petite pip&egrave;e. Quand les dammes erd&eacute;valithent toutes velles d&eacute;hor' et qu'toutes l&ucirc;s ligoua&icirc;sesies ov' la ma&icirc;tr&ecirc;sse de la ma&icirc;son et la p'tite Louise f&ucirc;drent finies, i' d&icirc;drent tous &agrave; la pr&eacute;chainne, en r'm&egrave;rciant l'ma&icirc;tre et la ma&icirc;tr&ecirc;sse pour l&ucirc;s bouanne s&eacute;th&egrave;e, et p&icirc;s i' sortithent, tous d'ja&icirc;s comme des pinchons.<br/>
<br/>
J'avais t&eacute; - ou vos en r'souv'n&egrave;z - l'drain &agrave; v'nin, et j'fu l'drain &agrave; m'en r-all&eacute;. Fran&ccedil;ouais m'avait c&ocirc;nsillyi &agrave; l'ouoth&egrave;lle de rest&eacute; opr&egrave;s l's'ao&ucirc;tres; car qui voulait m'dithe dae&ucirc;x mots.<br/>
<br/>
Sit&ocirc;t qu'la c&ocirc;te fut clyaithe, et qu'sa bouanne-famme et la p'tite Louise se f&ucirc;drent m&icirc;nses en train de r'path&eacute; la tablle, j'entr&icirc;mmes dans l'bou&acirc;n parlae&ucirc;x. Fran&ccedil;ouais erfrumi l'h&ucirc;s bein douochement s&ucirc;s nous et m'dit : &#8220;Assi&egrave;d-t&eacute;, m&acirc;n Jean. I' fao&ucirc;t qu'j'iyon' un p'tit l&egrave;rmin, t&eacute; et m&eacute;, d'vant nos s'path&eacute;.&#8221; En ch&eacute; d&icirc;sant, il allait &agrave; l'armou&eacute;the et en d&ecirc;hallait dae&ucirc;x v&egrave;rres et unne bout&egrave;lle de rhomme.<br/>
<br/>
I' y-avait unne tablle dans un coin d'l'appart&egrave;nnement et j'nos y m&icirc;mmes. Fran&ccedil;ouais emplyit des dae&ucirc;x v&egrave;rres. &#8220;A ta s&acirc;nt&egrave;! ... et &agrave; t&acirc;n bou&acirc;n amendement!&#8221; se m'f&icirc;t-i', en me r'gardant fisqu&eacute;ment.<br/>
<br/>
&#8220;A ta sant&egrave;!&#8221; fis-je &agrave; m&acirc;n tou! &#8220;Mais pas &agrave; t&acirc;n bouan amendement; car tu-es parfait, t&eacute;, tu-as chein qui t'fao&ucirc;t; ch'n'est pas, fichtre! comme m&eacute;.&#8221;<br/>
<br/>
&#8220;Ch'est ta fao&ucirc;te, m&acirc;n gar&ccedil;on!&#8221; se m'dit-i'. <br/>
<br/>
&#8220;B&eacute;, d&ocirc;n, m&acirc;n Jean - tu n'b&eacute; pas.&#8221;<br/>
<br/>
Nan, je n'b&eacute;vais pas, car j'tais tout en p&ecirc;ns&egrave;es.<br/>
<br/>
B&eacute;t&ocirc;t en s'&ecirc;h&egrave;mmant, i'me d'm&acirc;ndit comme-est qu'j'avais pass&egrave; ma s&eacute;th&egrave;e.<br/>
<br/>
&#8220;Jammais m&ucirc;s, m&acirc;n gar&ccedil;on. Mais tu n'm'avais pas dit qu'tu-&eacute;thais unne compangnie pri&egrave;e, dia!&#8221;<br/>
<br/>
&#8220;Eh! unne petite surpr&icirc;nse!&#8221; s'f&icirc;t-i', en riant.<br/>
<br/>
&#8220;Et chutte belle petite d&eacute;mou&ecirc;zelle, tyi p&acirc;sle si bein l'haut fran&ccedil;ois - ch'est ta ni&egrave;che? Je n'savais pas qu'tu'avais d'ni&egrave;che, m&eacute;,&#8221; l&icirc; f&icirc;s-je.<br/>
<br/>
&#8220;Eh! ch'est la fille de ma seu', tyi s'n'allit ov' s&eacute;n-homme &agrave; Pasp&eacute;dia y-a unne trentainne d'ann&egrave;es. Et comme j'n'avon' pas d'&ecirc;fants d'nous, j'avon' d'mand&egrave; &agrave; ses gens, ty-en ont un fioty&egrave;t d'aoutres, d'nos envy&eacute; iunne de l&ucirc;s tre&icirc;s filles et qu'j'en f'th&icirc;mmes note h&eacute;thityi&eacute;the. I' s'y sont accord&egrave;s d'bou&acirc;n tyeu et nos l'envy&icirc;drent le r'nouv&eacute; p&acirc;ss&egrave;. Ch&egrave;tte-chin, ch'est la milouainne des tre&icirc;s, tu sai. - Unne bouanne petite fille &agrave; m&egrave;ttre &agrave; m&egrave;nnage, m&acirc;n gar&ccedil;on. Oul' a t&eacute; bein &ecirc;dutyie et est bein au-faitte va! - J'&eacute;thon' grand r'gr&egrave;t d'la p&egrave;rdre; mais i' fao&ucirc;t bein la&icirc;ssi les jannes av&eacute; l'leu!&#8221; - I' s'n'allait occouo continu&eacute; s&ucirc;s ch't'ar-de-vent l&agrave;, quand j'l'arr&ecirc;ti cour', pour l&icirc; d'm&acirc;nd&eacute; s'oul'avait d&eacute;j&agrave; un galant.<br/>
<br/>
I' m'r&ecirc;ponnit qu'nennin, pas ocouo : mais qui y-en avait surtout iun drainnement ty&ecirc;prouvait &agrave; s'accost&eacute; d'lyi, et la poursuivait partout quand ou' sortait s&egrave;lement dae&ucirc;x pas. &#8220;Dam!&#8221; se f&icirc;t-i', &#8220;n'ou n'sait pas ty'est qui pou&ocirc;rrait s'arriv&eacute; d'vant longtemps : Ch'est un gar&ccedil;on d'bouanne ma&icirc;son et tyi s'sa riche. Chein qui y-a contre li, pour &agrave;-ch't'heu du me&icirc;ns, ch'est qu'il est occouo bein janne : i' n'a qu-vinne-dae&ucirc;x &agrave; vinne-tre&icirc;s ans. Lyi, ou' s'en va en prendre vinne-t'yunne. Mais i' peuvent attendre ...&#8221;<br/>
<br/>
&#8220;Ah! ch'est d'ma&icirc;mme!&#8221; j'l&icirc; d&icirc;s, en m&eacute; l'vant comme tyi m'&eacute;thait d&ecirc;satyi un cou' d'poin' dans l'dos. &#8220;I' fao&ucirc;t que j'p&ecirc;nse &agrave; m'rapityi : car il est tar', ou p&ucirc;st&ocirc;t s&ucirc;s l'matin d&ecirc;j&agrave; bein av&acirc;nchi. - Tu dith&acirc;s, si t'pyais, &agrave; la pr&eacute;chainne pour m&eacute; &agrave; ta bouanne-famme et &agrave; ta p'tite ni&egrave;che.&#8221; Et j'm'en fut pour m&egrave;ttre ma grand' c&acirc;zaque.<br/>
<br/>
&#8220;Ah! ch'n'est pas comme &ccedil;a, m&acirc;n grivoua&icirc;s - tu l&ucirc;s dith&acirc;s &agrave; la pr&eacute;chainne t&eacute;-ma&icirc;mme,&#8221; s&eacute; m'd&icirc;t-i', &#8220;i' n'sont pas occouo m&ocirc;nt&egrave;es - j'm'en vais l&ucirc;s dithe de v'nin. Mais, allon! m&acirc;n fistao&ucirc;d, occouo un p'tit l&egrave;rmin. Et i' rempyit les v&egrave;rres et j'les vi&eacute;dj&icirc;mmes.<br/>
<br/>
Opr&egrave;s ch'l&agrave;, il allit r's&egrave;rr&eacute; la bout&egrave;lle, et p&icirc;s sortit. Dae&ucirc;x minutes p&ucirc;s tar', i' rentrait ov' sa famme et sa ni&egrave;che.<br/>
<br/>
&#8220;J'vos r'm&egrave;rcion hardi pour &ecirc;tre venu, et quand t'y-est qu'n'ou vos r'v&egrave;rra, ma&icirc;te Jean?&#8221; s&eacute; m'f&icirc;t la famme de Fran&ccedil;ouais.<br/>
<br/>
Et la p'tite Lou&icirc;se, en me r'gardant dans l's'yi&egrave;r' - les siens p&eacute;tiyaient - s'&ecirc;criyit : &#8220;Est-ce que Monsieur, conna&icirc;t le jeu de dominos?&#8221;<br/>
<br/>
&#8220;Ah! mais d&ocirc;n oui l&icirc; f&icirc;s-je bein vite. &#8220;N'y-en a pas for' tyi m'y battraient, mad'mou&ecirc;zelle.&#8221; Et ch'est vrai &egrave;ttou.<br/>
<br/>
&#8220;Eh bein!&#8221; s'f&icirc;t Fran&ccedil;ouais. &#8220;v'l&agrave; tyi nos arrange &agrave; m&egrave;rv&egrave;lle, m&acirc;n gar&ccedil;on, car ichin, ma bouanne-famme et m&eacute;, je l'conna&icirc;sson' bein &egrave;ttou, chu jeu l&agrave;. D'ma&icirc;mme je s'son' quatre, dae&ucirc;x pathes, &agrave; y jou&eacute;. Ervein M&ecirc;cr&eacute;di au s&eacute; tyi vein, man Jean, et j'en aithon' unne bouanne gamme nos quatre.&#8221;<br/>
<br/>
&#8220;Dites oui, monsieur,&#8221; se m'f&icirc;t la p'tite.<br/>
<br/>
Et j'l&ucirc;s prom&icirc;ns fiaby&eacute;ment qu'je r'veindrais l'M&ecirc;cr&eacute;di au s&eacute; d'la s'mainne en r'venant.<br/>
<br/>
J'chaty&icirc;mmes de main et j'nos ente-d&icirc;mmes &#8220;&agrave; M&ecirc;cr&eacute;di tyi veint sans manque, et p&icirc;s je me r'm&icirc;ns en route pour erg&acirc;ngni m&acirc;n si&egrave;z m&eacute;.<br/>
<br/>
J'avais, j'vos l'ai dit, ch&icirc;n' bou&acirc;ns quar' d'heuthe de k'min. J'avais don, l'temps d'rumin&eacute; tout en marchant. Aussin ch'est tyi m'en p&acirc;ssit p&ucirc;s d'unne sorte l'trav&egrave;r du ch&egrave;rv&eacute; dans tout chu temps-l&agrave;! Je m'd&icirc;sais :<br/>
<br/>
&#8220;Tyi v'nue qui m'ont fait, l'Fran&ccedil;ouais et sa famme! Et la p'tite hardelle, don! qu'oul' est av'nante, et tyi belle petite pi&eacute;che - tyi biao&ucirc;x z-i&egrave;r! Ah! si y-avait moyen d'foui sou&ocirc;s l'pid &agrave; chu janne mousse-l&agrave; tyi, m'a dit Fran&ccedil;ouais, la si&egrave;t partout. Fao&ucirc;dra y-&ecirc;prouv&eacute;. Je cr&eacute;, ma f&icirc;ngre, que j'pou&ocirc;rrais bein r'path&eacute;. N'ou v&egrave;rra M&ecirc;cr&eacute;di tyi veint, d'tyi bor' que l'pot coulela. - Sa ni&egrave;che! sa ni&egrave;che! I' n'm'avait janmais dit d'vant &agrave; matin qu'il avait unne seu' &agrave; Pasp&eacute;dia ou ailleur'. Ch'en est ichin ma pr&eacute;mi&eacute; nouvelle. Pourtant, n'ou v&eacute; bein, par la r'sembyance, tyi sont pr&egrave;s pathents la p'tite et li : il' ont les ma&icirc;mmes manni&eacute;the. Ch'est, ma f&eacute;, un myst&eacute;the pour m&eacute;; car j&eacute; cr&eacute;, tout d'bon, tyi m'a cont&egrave;-l&agrave; unne bouigre de br&ucirc;l&egrave;e; car je s&icirc;s sae&ucirc;x qui n'en a pon, d'seu, ni d'fr&eacute;the ennetou. - Ah! nos y v'chin!&#8221; - et j'm'arr&ecirc;ti tout cour', frapp&egrave; d'unne ersouv'nance. - &#8220;J'm'en rappelle tout-&agrave;-fait bein &agrave;-ch't'heu; ch'est t&eacute;, m&acirc;n Fran&ccedil;ouais, ty-as t&egrave; &agrave; Pasp&eacute;dia! Tu-en r'v&icirc;ns y-a unne vingtainne d'ann&egrave;es, prendre possession de l'h&eacute;thitage qu't&acirc;n p&eacute;the te la&icirc;ssi en mouothant un p'tit d'temps d'vant. Ch'est t&egrave;-ma&icirc;mme tyi m&eacute; l'd&icirc;t l'&ecirc;t&eacute; en r'venant, quand j'f&icirc;mmes conna&icirc;ssance, t&eacute; et m&eacute;, &egrave;s ra&iuml;ce s&ucirc;s la k'munne de Gou&ocirc;r&egrave;t! Et tu n'avais pas d'seu' ni d'fr&eacute;the dans chu temps-l&agrave;. - Ah! bigre de Fran&ccedil;ouais, j&eacute; t'ye&icirc;ns. Ta ni&egrave;che! ta ni&egrave;che! - va cont&eacute; chonna &agrave; Jacque Poteur!<br/>
<br/>
Mais, bah! ch'n'est pas d'm&eacute; z-affaithes. Et la p'tite m&eacute; pya&icirc;s - qu'ou' sait ta ni&egrave;che ou tyique ch&ocirc;se de p&ucirc;s pr&egrave;s - chonna n'm'ergarde pas. - Mais, est-alle pon bein janne? pas occouo <i>vinne-tyunne</i> an' et m&eacute; ty'en ai b&eacute;t&ocirc;t <i>ch&icirc;ncanne-ch&icirc;ns.</i> - Tch'est qu'chonna fait opr&egrave;s tout, quand n'ou s'entre-aimme?&#8221;<br/>
<br/>
Et j&eacute; r'pr&icirc;ns ma marche bou&acirc;n tra&icirc;n, en chant&ucirc;zant :<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&#8220;Brillante jeunesse!<br/>
&nbsp;&nbsp;&nbsp;&nbsp;&nbsp;&nbsp;&nbsp;Pleine d'all&eacute;gresse,<br/>
&nbsp;&nbsp;&nbsp;&nbsp;&nbsp;&nbsp;&nbsp;Voici les beaux jours,&nbsp;&nbsp;&nbsp;&nbsp;&nbsp;&nbsp;&nbsp;&nbsp;)<br/>
&nbsp;&nbsp;&nbsp;&nbsp;&nbsp;&nbsp;&nbsp;Chante tes amours!&#8221;&nbsp;&nbsp;&nbsp;&nbsp;&nbsp;&nbsp;&nbsp;&nbsp;) <i>bis.</i><br/>
<br/>
En arrivant si&egrave;z m&eacute;, je m'pityi bein vite au ly&egrave;t : mais, boustre, quand j'm&eacute; r'l&eacute;vi tre&icirc;s ou quatre heuthes opr&egrave;s, j'n'avais pas dormi un seul d&eacute;gout.<br/>
<br/>
</div><div align="center">IV.<br/>
<br/>
</div><div align="left">Le M&ecirc;cr&eacute;di en r'venant m&eacute; r'viyait d'bouanne heuthe le s&eacute;, si&egrave;z l'anmin Fran&ccedil;ouais, comme j'avais prom&icirc;ns - ah! criy&icirc;z-m&eacute;, j'n'&eacute;thais pas voulu y m&acirc;ntyi. I' m'fidrent tou&ocirc;s les tre&icirc;s unne venue charmante. Je jou&icirc;mmes &egrave;s dominos. Fran&ccedil;ouais et sa femme ne p&ucirc;drent rein contre Lou&icirc;se et m&eacute; - j'les batt&icirc;mmes &agrave; pi&egrave;nne cou&ocirc;tuthe; car i' n'gangn&icirc;tes pas tant s&egrave;lement unne seule gamme.<br/>
<br/>
La s'mainne en r'venant j'y fu dae&ucirc;x s&eacute;th&egrave;es et la s'mainne en suivant tre&icirc;s fe&icirc;s; la quatri&egrave;me tre&icirc;s et d'D&icirc;nmanche. Le s&eacute;, j'all&icirc;mmes tou&ocirc;s les quatre ensemblle &agrave; la Chapelle. - Mais, l'di&acirc;tre, dans tout chu temps-l&agrave; j'n&eacute;glyigeais m&acirc;n trav&acirc;s, tant et si bein qu'chu D&icirc;nmanche au s&eacute; l&agrave;, j'tion' engag&icirc;s Lou&icirc;se et m&eacute;.<br/>
<br/>
Dae&ucirc;x jour' p&ucirc;s tar', quand j'y r'alli, j'tais qu&acirc;zi &agrave; but, dia!<br/>
<br/>
Ah! m's'anm&icirc;ns, d'chutte fe&icirc;s-l&agrave;, l'pa&icirc;sson avait bein mordu la bette - il 'tait bein happ&egrave;!<br/>
<br/>
J'nos trouv&icirc;mmes tou&ocirc;s seur' dans l'parlae&ucirc;x, tandi qu'sa tante allait ve&icirc;s au soup&eacute; et <i>son oncle</i> allait sou&ocirc;gni les b&ecirc;tes pour l&ucirc;s ni&egrave;t, et j'en profiti pou l&icirc; dithe : &#8220;Ma p'tite Lou&icirc;se, &ecirc;coute. J's&icirc;s d'chutte bouanne fe&icirc;s-l&agrave; enny&egrave; d'&ecirc;tre tout seu' dans ma grand' baraque. Ah ssa! veur-tu que j'nos en faichon' path&eacute; la s&egrave;rv&egrave;lle de Nou&eacute;?&#8221;<br/>
<br/>
- &#8220;C'est bien t&ocirc;t, mon ch&eacute;ri! - Pourtant, je le veux bien, si mon oncle y consent,&#8221; se m'd&icirc;t-alle, en rouogissant comme unne &ecirc;carlatte.<br/>
<br/>
Tchique minutes opr&egrave;s, l'oncle rentrait, et j'l&icirc; f&icirc;t la tch&eacute;styon.<br/>
<br/>
&#8220;Mais c&egrave;rtainnement, m&acirc;n gar&ccedil;on, l'e p&ucirc;s vite tant m&ucirc;s. T&acirc;n trav&acirc;s n&eacute;gllige, m&acirc;n Jean - toute chutte ligoua&icirc;sesie-l&agrave; n'peut pas tr&eacute;jo&ucirc;s duth&eacute;, ou' prend trop d't&acirc;n temps, cr&eacute;-tu pon?&#8221; se m'd&icirc;t-i', en sou&ocirc;riant.<br/>
<br/>
- &#8220;M&egrave;rcie!&#8221; j'l&icirc; r&ecirc;ponn&icirc;mmes tou&ocirc;s les dae&ucirc;x.<br/>
<br/>
Et Lou&icirc;se, &agrave; sa tante, tch'entrait dans chu moment-l&agrave; : &#8220;N'est-ce pas, ma tante, que vous aussi, vous consentez &agrave; ce que mon ch&eacute;ri et moi, nous nous en fassions par&eacute; la veille de No&euml;l prochain?&#8221;<br/>
<br/>
Ou' viy&icirc;z bein que si Lou&icirc;se ne p&acirc;slait pas l'J&egrave;rriais, ou' l'comprennait bein.<br/>
<br/>
La tante &eacute;tait bein d'avais &egrave;ttou; ch'est pourtyi d&egrave;s l'londemain, la tante et la ni&egrave;che allithent en ville faithent d&eacute; z-ach&acirc;ts.<br/>
<br/>
I' fut d&eacute;cid&egrave; que tou&ocirc;s les siens ty-&eacute;taient l&agrave; la pr&eacute;mi&eacute; s&eacute;th&egrave;e d'notte rencontre, Lou&icirc;se et m&eacute;, veindraient &agrave; nos neuches, et tyi &eacute;thait un grand d&icirc;nn&eacute; et unne fi&egrave;rre danse le s&eacute;, si&egrave;z Fran&ccedil;ouais, ty-en pa&icirc;thait bein entendu, tou&ocirc;s les frais; mais que, dorz&eacute;navant, opr&egrave;s chu jour-l&agrave;, tou&ocirc;s les frais ty&egrave;rraient s&ucirc;s m&eacute;.<br/>
<br/>
Quand j'alli si&egrave;z note Ministre pour av&eacute; nos papi&egrave;r' d'vant qu'd'av&eacute; la dispense de d'si&egrave;z moussieu l'Doyen, n&eacute; v'chin chein qu'note bou&acirc;n recteur me d&icirc;t : &#8220;Mon cher ami, vous faites donc bien, de convoler en secondes noces. Quant &agrave; moi, j'encourage tant que je puis, les mariages : c'est par principe, voyez-vous. Et n'oublions pas que l'homme n'est pas fait vivre seul. Encore une fois, vous dis-je, vous faites bien de prendre femme &agrave; nouveau.&#8221;<br/>
<br/>
Chu p'tit discour' de note ministre, ou' ne l'cr&eacute;thiez p&eacute;t-&ecirc;tre pas, m'f&icirc;t grand bein. I' m'm&ocirc;trait, au me&icirc;ns, qu'j'avais parfaittement ra&igrave;son de m&eacute; r'mathi&eacute;.<br/>
<br/>
Enfin l'24 de D'zembre v&icirc;nt - i' ventait par rafales et d'temps-&agrave;-ao&ucirc;tres, i' tyiait d'fortes achies d'pyie et d'grille - mao&ucirc;vais sinne, h&eacute;l&acirc;s - et j'nos en f&icirc;mmes path&eacute;. Eh bein, l'cr&eacute;thi-ous? l'&eacute;gll&icirc;se &eacute;tait qu&acirc;zi pllainne! Fran&ccedil;ouais &eacute;tait chein qu'n'ou z-appelle &#8220;le gar&ccedil;on d'honneur,&#8221; et m'ba&icirc;llyi sa <i>ni&egrave;che</i>. Tou&ocirc;s l's'ao&ucirc;tres invit&egrave;s y-&eacute;taient &egrave;ttou. J'avimmes si&egrave;x c&acirc;rasses &agrave; ch'vao&ucirc;x - l&eacute; z-uns couleur de cr&egrave;me et l's'ao&ucirc;tres bi&acirc;ns.<br/>
<br/>
Quand j'sortion' d'l'&eacute;gll&icirc;se, ma nouvelle &ecirc;po&ucirc;se me t'nant l'h&egrave;rchot, je m'm&icirc;ns &agrave; dithe : N'en v'l&agrave;-t-i' unne achie d'n&egrave;t - tyi papillions! L&agrave;-d's&ucirc;s, unne vou&eacute;e aigre d'famme criyit : &#8220;Av-ous ou&iuml;, un p'tit, chutte vieille b&ecirc;te-l&agrave;? I' cr&eacute; qu'ch'est unne achie d'n&egrave;t, quand tout-l'temps, ch'est du <i>confiture!</i> Ha-ha-h&acirc;s! n'en v'l&agrave; iun, un malin m&egrave;rle.<br/>
<br/>
&#8220;M&egrave;rcie, ma p&icirc;ntarde! m&egrave;rcie! - mais j'esp&eacute;the qu'ou' n'mang&icirc;z pas d'langue de boeu; car, i' m'semblle qu'ou' z-en av&egrave;z d&ecirc;j&agrave; ass&egrave;z d'vous-maimme, de langue!&#8221; Ch'fut-l&agrave; ma r&ecirc;ponse. Ou' pouv&egrave;z p&ecirc;ns&eacute; qui y-en eu, des houpades.<br/>
<br/>
J'nos r&ecirc;mb&egrave;rty&icirc;mmes tous bein vite dnns les v&eacute;tuthes - y-en avait six - et j'fil&icirc;mmes bou&acirc;n tra&icirc;n si&egrave;z Fran&ccedil;ouais. N'ou z-eut un capital d&icirc;nn&eacute; &agrave; dae&ucirc;x heuthes. L'arl&eacute;v&egrave;e et la s&eacute;th&egrave;e s'p&acirc;ssithent &agrave; jou&eacute; et &agrave; dans&eacute;. A m&icirc;nni&egrave;t, n'ou r-eut a soup&eacute;. Opr&egrave;s chonna, tout l'monde se patyi et j'rest&icirc;mmes nos quatre &agrave; nos z-entre-ergard&eacute; et &agrave; p&acirc;sl&eacute;, pour unne bouanne heuthe, de tout chein tyi v'nait de s'p&acirc;ss&eacute;, et p&icirc;s, n'ou s'n'allit prendre dae&ucirc;sse-treis heuthes de r'pos.<br/>
<br/>
Le lond'main - je m'trompe - j'y-&eacute;tion' d&ecirc;j&agrave; - ch'tait l'jour de Nou&eacute; - l'25, j'rest&icirc;mmes occouo l&agrave;, Lou&icirc;se et m&eacute;.<br/>
<br/>
Notre <i>&ocirc;nclle</i> Fran&ccedil;ouais et sa bouanne-famme, notte <i>tante,</i> n's&ucirc;drent pas tyi nos faithe. Fran&ccedil;ouais, dans la s&eacute;th&egrave;e, comme n'ou z-&eacute;tait &agrave; b&eacute;the chatyun s&acirc;n v&egrave;rre cao&ucirc;d, me d'm&acirc;ndit si j'avais d&eacute;cid&egrave; tyi jour que je m'n'allais emm'n&eacute; ma janne famme dans m&acirc;n ch&acirc;t&eacute;.<br/>
<br/>
&#8220;D'main-au-matin d'bouanne heuthe,&#8221; l&icirc; fis-je.<br/>
<br/>
&#8220;Pas si vos pya&icirc;t, dia!&#8221; se m'f&icirc;t'i', &#8220;ou' z-all&egrave;z rest&eacute; ichin ov'nous jusqu'au jour d'opr&egrave;s-d'main - jusqu'au 28. Ch'est un bou&acirc;n jour - tu sai' bein, m&acirc;n Jean, ch'est l'jour des Innocents! V&eacute;the, chu jour-l&agrave; vos c&ocirc;nveint, pour k'menchi nouviao&ucirc; m&egrave;nnage; car, ma fou&eacute;! si jammais j'ai veu dae&ucirc;x innocents, ch'est t&eacute; et ta Lou&icirc;se!&#8221;<br/>
<br/>
Et i' s'm&icirc;nt &agrave; cr&eacute;v&eacute; d'rithe. Ah! ch'est un dr&ouml;le de cor', qu&eacute; l'Fran&ccedil;ouais.<br/>
<br/>
Sa bouanne-famme et Lou&icirc;se en rouogithent jusqu'&egrave;s z-ouoth&egrave;lles.<br/>
<br/>
</div><div align="center">V.<br/>
<br/>
</div><div align="left">En bein, j'rest&icirc;mmes, don, jusqu'au 28. J'&eacute;tion' tou&ocirc;s l'v&egrave;s &agrave; sinne de jour. Quand y'e&ucirc;mmes av&eacute; occouo d&eacute;jeun&egrave; tou&ocirc;s ensemblle, Fran&ccedil;ouais alli ly&eacute; s&acirc;n ch'va' &agrave; la vainne, les dae&ucirc;x fammes s'entre-embrachithent et pieuth&icirc;drent &agrave; fraiddes l&egrave;rmes; j'ch&acirc;tyi d'main ov' notte tante, et p&icirc;s gr&icirc;mpe dans la vainne et cache, bid&egrave;t. J'all&icirc;mmes bou&acirc;n rond et dans unne petite demi-heuthe j'&eacute;tion' rad&egrave;s, et quand <i>l'&ocirc;nclle</i> et m&eacute; e&ucirc;mmes bu un p'tit l&egrave;rmin, et qu'il eut embrachi sa <i>ni&egrave;che </i>et ch&acirc;tyi d'main ov' m&eacute;, et tyi nos eut souhaitt&egrave; tout bonheur, i' r'monti dans sa vainne et paque! le v'l&agrave; r-all&eacute; au feu-d'galo. - Il' tait tout affect&egrave;, l'pou&ocirc;rre &ocirc;nclle Fran&ccedil;ouais!<br/>
<br/>
Sit&ocirc;t que j'nos vit tou&ocirc;s seur', je n'p&egrave;rdit pas d'temps. J'la pr&icirc;ns dans mes bras, ma belle petite famme! et en l'embrachant s&ucirc;s les dae&ucirc;x j&ocirc;s, j'l&icirc; d&icirc;s : &#8220;Seit la beinv'nnue dans t&acirc;n palais, ma ra&icirc;nne. Tu-es la maitr&ecirc;sse ichin, dorz&eacute;navant!&#8221;<br/>
<br/>
&#8220;Je compte bien l'&ecirc;tre, mon ch&eacute;ri! &#8220;se m'd&icirc;t-alle, en me r'gardant d'unne dr&ocirc;le de faichon, i' m'sembyiait.<br/>
<br/>
H&eacute;l&acirc;s, m's'anm&icirc;ns, j'm'en ap&egrave;rchu bein vite qu'oul' tait la maitr&ecirc;sse. Ou' changi bet&ocirc;t d'la ni&egrave;t au jour. Ou' n'trouvait rein &agrave; s&acirc;n go&ucirc;t dans la ma&icirc;son, d&egrave;s l'prumi&eacute; jour : ch'tait des changements tyi fao&ucirc;drait faithe ichin-et-l&agrave;. - Ou' se l'vit l'lond'main et tou&ocirc;s les jour' de chutte semainne-l&agrave; &agrave; neuv'heuthes. J'n'en d&icirc;s rein d'abor' : mais &agrave; la fin. j'creu ty'il 'tait temps d'li p&acirc;sl&egrave; au suj&egrave;t, et j'l&icirc; d&icirc;s : &#8220;Ma Lou&icirc;se, n'crai-tu pon que si tu t&eacute; l'vais a&ucirc; me&icirc;ns unne heuthe p&ucirc;s t&ocirc;t au matin, v'l&agrave; tyi f'thait m&ucirc;s? &#8220;Comment, mon ch&eacute;ri.&#8221; se m'dit-alle, est-ce que tu voudrais tyranniser ta p'tite famme? En ce cas, je serais oblig&eacute;e de demander conseil &agrave; mon oncle. Eh! quand j'&eacute;tais chez lui, on me for&ccedil;ait de rester au lit, non jusqu'&agrave; neuf heures, mais jusqu'&agrave; dix, chaque matin. Alors - tu le vois - je te sacrifie une heure de mon repos. Que cela te suffise, ou bien.&#8221; ...<br/>
<br/>
H&eacute;l&acirc;s, j'vit bein vite &agrave; ty'est qu'j'avais affaithe, et comm'est qu&eacute; je m'tais tr&ocirc;mp&egrave; : mais tro tar' tro tar!<br/>
<br/>
J'avais t&eacute; enchorch&eacute;l&egrave;, enbourd&eacute;l&egrave;! Et ou' n'a fait qu'empi&eacute;thi d'p&icirc;s. Oul' a tout chein qu'ou' veur. Ou' sait si bein s'y prendre, qu&eacute; j'n'ai p&ucirc;s la forche d&eacute; r&ecirc;sister d'ao&ucirc;tre.<br/>
<br/>
Je n'fu' pas bein des me&icirc;s, quand, pour la pyaithe, j'd&ecirc;pensi bein dae&ucirc;x chents louis en r'path&acirc;cions s&ucirc;s la ma&icirc;son, d'dans et d'tor, et unne ao&ucirc;tre ch&icirc;nqu&acirc;ntainne pour de nouviao&ucirc;x meublles; car, mon doux! les che&icirc;ns qu'j'avais d'vant n'taient pas du go&ucirc;t d'madamme. Et p&icirc;s, i' fallit av&eacute; unne domestique pour la s&egrave;rvi au d&eacute;-&agrave;-lyi! - Et ch'n'est pas occouo l&agrave; tout : Ou' n'm'a pas ba&icirc;lyi d&eacute; r'p&ocirc;s qu&eacute; j'n'a&icirc;e lou&egrave; ma&icirc;son, f&egrave;rme et toute la p&ecirc;que &agrave; Nou&eacute; p&acirc;ss&egrave;, et m'a fait acat&egrave; unne grande baraque de ma&icirc;son p&ucirc;s pr&egrave;s d'la ville, et occouo d'p&ucirc;s, m'a fait la p&acirc;ss&eacute; &agrave; s&acirc;n nom.<br/>
<br/>
J'en ai t-i' d&ecirc;pens&egrave; des sou' d'p&icirc;s dae&ucirc;x ans! Si chonna c&ocirc;ntinue d'ma&icirc;mme occouo dae&ucirc;x ao&ucirc;tres ann&egrave;es, ou' m'm&eacute;ttra s&ucirc;s l'pav&egrave;! car &agrave;-ch't'heu ou' n'fait qu&eacute; d&eacute; s'brav&eacute; et d&ecirc;pens&eacute;, et s'proum'n&eacute;.<br/>
<br/>
Quand j'y-en p&acirc;sle, ou' m'r&ecirc;pond : &#8220;J'aime bien qu'on m'admire moi! Et puis, ne suis-je pas l'&eacute;pouse de Monsieur Jean du Valon, descendant, m'a-t-il dit, de preux chevaliers de Normandie, dont la noblesse remonte au temps de Charlemagne?&#8221;<br/>
<br/>
Et ne v'l&agrave;, m's'anm&icirc;ns, comme je s&icirc;s s&egrave;rvi. - N'ou p&acirc;sle d'&ecirc;duc&acirc;tion. J'voudrais bein qu'ma famme en &eacute;thait un p'tit me&icirc;ns et qu'ou trav&acirc;lelait p&ucirc;s. Ah! bigre de Fran&ccedil;ouais, ch'est t&eacute; tyi m'embi&ucirc;tri si bein.<br/>
<br/>
Ah! ma pou&ocirc;rre B&egrave;t'si, tu n'criyais dy&eacute;the, quand tu-&eacute;tais si sao&ucirc;vante, et m'a&icirc;dyais si bein &agrave; gr&ocirc;ssi notte petite fortunne, que j&eacute; s'sait pour unne ao&ucirc;tre &agrave; gavachi!<br/>
<br/>
N'en v'l&agrave;, mes ch&igrave;er' z-anm&icirc;ns, assez pour anniet. Je n'pou&ocirc;rrais pas vos en dithe p&ucirc;s &agrave;-ch't'heu - m&acirc;n tyeu est tro' gros. Unne ao&ucirc;te fe&icirc;s, j'pou&ocirc;rrais p't-&ecirc;tre vos en dithe occouthe un p'tit p&ucirc;s long. Ah! qu&eacute; j's&icirc;s dingne d&eacute; pityi! S'ou' savi&egrave;z c&ocirc;mbein qu'j'ai molli <i>d'p&icirc;s un an!!!</i><br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;Ch'est, d&ocirc;n, &egrave;s ao&ucirc;tes jour,<br/>
&nbsp;&nbsp;&nbsp;&nbsp;&nbsp;Votre vi&egrave;r' anmin,<br/>
<br/>
&nbsp;&nbsp;JEAN DU VALON.<br/>
<br/>
<br/>
18 d'Octembre 1907.<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vier_garcon.html">Le Vier Gar&ccedil;on</a><p>
<li><a href="vier_garcon2.html">L'&Egrave;rpenti d'un Vi&egrave;r Gar&ccedil;on</a><p>
<li><a href="viergarcon3.html">Le Vier Gar&ccedil;on</a><p>
<li><a href="souhaitproverbe.html">Le souhait du Vier G&agrave;r&ccedil;on</a><p>
<li><a href="mainsnage.html">Un mainsnage de vier gar&ccedil;ons</a><p>
<li><a href="viedvier.html">Vie d'Vier Gar&ccedil;on - Vie d'Vier Cuochon</a><p>
<li><a href="pensent.html">A tchesque les vieirs gar&ccedil;ons pensent?</a><p>
<li><A HREF="reflexg.html">Reflexions d'un Vi&egrave;r Gar&ccedil;on</A><p>
<li><a href="abcviergarcon.html">L'Alphabet d'un Vi&egrave;r Gar&ccedil;on</a><p>
<li> <a href="vieirsgarcons.html">Eunne chance pour les vieirs gar&ccedil;ons</a><p>

<li><a href="garconmathier.html">Un gar&ccedil;on &agrave; mathier</a><p>
<li><a href="vievalon.html">Un ao&ucirc;tre fieillet d'la vie d'Jan du Valon</a><p>
<li><a href="23mots.html">Deusse-Trais Mots &egrave;s Jannes Filles de J&ecirc;rri</a><p>
<li><a href="terreneuve_valon.html">En r'v&eacute;nant d'T&egrave;rreneuve</a><p>
<li><a href="2galants.html">La Fille &egrave;s dae&ucirc;x Galants</a><p>

<li><a href="bouoley.html">Le Tchan du Bou&ocirc;ley</a><p>
<li><a href="cordiale.html">La Tante Cordiale</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

