<HTML>
<HEAD>
<TITLE>Le j'Ch'va d'Guillyaume</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le j'Ch'va d'Guillyaume</h2></font></center><p><br/>
<CENTER><TABLE><TR><TD>
Sans doute ous connaissis <a href="bouanneniet.html">Bouonne Ni&egrave;t</a>,<br/>
Et l'pliat rotchi tch'est en plienne m&eacute;,<br/>
Tchi s'trouve &agrave; un mille d'la cauchie<br/>
Ou&egrave;cque une avarie s'arrivit<br/>
Y'a bei d's ann&eacute;es quand un fermi,<br/>
Tchi n'avait apprins &agrave; nagi<br/>
S'en fut bgnier san vi&egrave;r bidet,<br/>
Tchi s'&eacute;tait mins &agrave; cliopiner.<br/>
<br/>
Il avait tr&eacute;jous oui l's anciens<br/>
Dithe, qu'l&eacute; r'mi&egrave;de le pus souverain<br/>
Pour roumatisses &eacute;tait l'salin.<br/>
Un dimanche matin, en pliein sol&eacute;,<br/>
Le bouonnehomme print san vi&egrave;r bid&egrave;t<br/>
I' patouoillites au bord de l'ieau<br/>
Et p'tit &agrave; ptit, i' fudrent pus liain;<br/>
A homme et ch'va l'ieau f&icirc;t du bein.<br/>
<br/>
Bein trantchillement auve san bidet<br/>
Ma&icirc;tre d'Guillyaume pensait d's'en r'aller;<br/>
Quand subitement i' ouit un trait<br/>
Tchi les f&icirc;t touos les deux sauter.<br/>
Ch'tait un chasseu' tch'avait tith&eacute;<br/>
Sus un lapin poursan d&icirc;ner.<br/>
Du coup l&eacute; ch'va print l'mors &egrave;s dents<br/>
Et hors du port s'en fut nageant.<br/>
<br/>
&quot;Pilote!&quot; &quot;Pilote!&quot; i' l&icirc; criyit<br/>
&quot;ne t'en va pas ichin m'la&icirc;ssi!&quot;<br/>
Tant pus que d'Guillyaume lcriyait<br/>
Tant pus vite, que san ch'va nageait.<br/>
Pour Frace i' semblyait s'en aller<br/>
Ou&egrave;cque san ma&icirc;tre l'avait accat&eacute;.<br/>
Car ch'tait &agrave; la faithe d&eacute; Lessay<br/>
Qu&eacute; chut p'tit ch'va il avait trouv&eacute;.<br/>
<br/>
&quot;Si j'avis seulement peu nagi&quot;<br/>
L&eacute; pouorre homme &agrave; l&icirc;-m&ecirc;me pensi.<br/>
&quot;J'&eacute;thais p't'&ecirc;tre peu l&eacute; r'attrapper<br/>
D&eacute;vant tchi s'trouvise en plieinne m&eacute;&quot;<br/>
En suivant d&eacute; s'n yi san bidet<br/>
I' vit tchi c'menchait &agrave; s'lasser,<br/>
Eune fais aupr&egrave;s du pliat rotchi<br/>
&Agrave; s'cramponner i' m&ecirc;nagit.<br/>
<br/>
Le bouonnehomme heurlait &agrave; tu-t&ecirc;te<br/>
Pour faite &egrave;rv&eacute;nin la pouorre b&ecirc;te<br/>
Tch'avait l'air &agrave; s'n aise sus l'rotchi.<br/>
Et bein se&ucirc;x n'voulait pon bouogi.<br/>
H&eacute;las! d'Guillyaume 'tait au d's esp&eacute;;<br/>
Car &agrave; sa femme Elisab&eacute;<br/>
Avait promins d'aller la prom'ner<br/>
Tout d'un coup aupr&egrave;s lus d&icirc;ner.<br/>
<br/>
I' 'taient pour aller &agrave; Gouor&eacute;<br/>
Pour visiter l&eacute; vi&egrave;r ch&acirc;t&eacute;<br/>
Dans l'bieau jaune querre auve la belle graie<br/>
Qu'y'a tchiques jours il avait accat&eacute;.<br/>
Y'avait longtemps qu'ch'tait arrangi<br/>
D'faithe un tou dans l'est d&eacute; J&egrave;rri.<br/>
Pour rein au monde i'n voulait d'sappointer<br/>
Sa femme, sa chi&egrave;the Elisab&eacute;.<br/>
<br/>
I' n'osait pon s'en aller si&egrave;z li<br/>
Et laissi san ch'va sus l'rotchi<br/>
I' r&eacute;alisit qu'la m&eacute; montait<br/>
Qu'les p&ecirc;tcheurs s'n allaient atterrer.<br/>
Eune bouonne id&eacute;e tout d'suite l&icirc; vint<br/>
D'aller emprunter eun filain<br/>
Our pouver san ch'va amather<br/>
Et dri&egrave;the eune b&acirc;t&eacute; l'tra&icirc;ner.<br/>
<br/>
Quand les b&acirc;tchieaux f&ucirc;tes ramont&eacute;s<br/>
Les p&ecirc;tcheurs sus gr&egrave;ve attroup&eacute;s<br/>
Ma&icirc;tre d'Guillyaume poliment lus d'mandit<br/>
S'ils ithaient san bidet cherchi.<br/>
Aupr&egrave;s tchiques minutes i' fut d&eacute;cid&eacute;<br/>
D'&egrave;rmettre deux des batchieaux en m&eacute;<br/>
Pour t&acirc;chi don d&eacute; l&eacute; r'am'ner<br/>
Si d'Guillyaume pouvait l'amather.<br/>
<br/>
Les v'la don pr&egrave;s du pliat rotchi,<br/>
Sus tchi que Ma&icirc;tre d'Guillyaume sautit<br/>
A san ch'va douochement i' p&acirc;slit<br/>
Et l'tout d'san co l'filain amathit.<br/>
I' r'print sa pliaiche dans l'ptit bat&eacute;<br/>
L's hommes lus m&icirc;ntes &agrave; avithonner<br/>
Entra&icirc;nant le ch'va dans la m&eacute;<br/>
Tchi gr&acirc;ce &agrave; Dieu, dri&egrave;the nageait.<br/>
<br/>
Ils e&ucirc;tes d'la chance qu'la m&eacute; montait<br/>
Et p&ucirc;tes &egrave;rv&eacute;nin en seuset&eacute;.<br/>
Le bouonnehomme 'tait &egrave;rconnaissant<br/>
&Egrave;s p&ecirc;tcheurs et &egrave;s navigants<br/>
Tch'il offrit d'l&eacute;s r&ecirc;compenser.<br/>
Mais i'n voul&icirc;tes en oui p&acirc;sler<br/>
Et dites tchi n'avaient fait qu'lus d'v&eacute;<br/>
D'sauver la vie &agrave; san bidet<br/>
<br/>
D&eacute;pis ch't'incident qu'jai racont&eacute;<br/>
Chut rotchi l&agrave;, l'nom a port&eacute;<br/>
Du Ch'va d'Guillyaume, mais les Angliais<br/>
Ont changi ch'na n'paslant pon l'J&egrave;rriais.<br/>
<br/>
<i><a href="hacquoil.html">FMH</a><br/>
</i><br/>
</TD></TR></TABLE></CENTER>
&nbsp;<p>
<FONT SIZE=2>
<i>Viyiz &eacute;tout:</i>

<ul>

<li><a href="bouanneniet.html">Bouanne-Ni&egrave;t</a><p>
<li><a href="niercheva.html">L&eacute; Ni&egrave;r Ch&eacute;va d&eacute; St Ouen</a><p>
<li><a href="nierjva.html">La l&eacute;gende du ni&egrave;r ch&eacute;va</a><p>
<li><a href="chvalelie.html">La Ch'valelie et le Ch'va &agrave; bi&acirc;nche t&ecirc;te</a><p>
<li><A HREF="jvavoc.html">Les parties d'un j'va en J&egrave;rriais</A><p>

<li><a href="manchva.html">Man Ch'va est Mort</a><p>

<li><a href="dunstan.html">L&eacute; f&eacute; d&eacute; j'va</a><p>
<li><P><A HREF="guilpin.html">La Proum'nade &agrave; Jean Guilpin</A></P>
<li><a href="chuchoteux.html">L&eacute; Chuchoteux d&eacute; J'va d&eacute; St. Pi&egrave;rre</a><p>

<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>

<li><a href="alasaintjean.html">&Agrave; la Saint Jean, un tou du J'va Dgillaume</a><p>
<li><a href="stjean3.html">La St. Jean</a><p>
<li><a href="stjean4.html">La St. Jean</a><p>
<li> <a href="saintjean.html">La S&egrave;rvelle de la St. Jean</a><p>

<li><a href="stjean2.html">La St. Jean en J&egrave;rri aut'fais</a><p>
</ul>
</FONT>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
