<HTML>

<!-- Mirrored from members.societe-jersiaise.org/geraint/jerriais/gdfnouvelles1968.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>Des nouvelles d&eacute; Jerri!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des nouvelles d&eacute; Jerri!</h2></font></center><p>


<font size="-1"><i>Fort Lauderdale, Florida,</i><br/>
<i>U.S.A.</i><br/>
<br/>
<i>L&eacute; 30 d&eacute; mar, 1968.</i><br/></font>
<br/>
Moussieu l'R&eacute;dacteu,<br/>
<br/>
Un aut' jour d&eacute; f&ecirc;te pour m&eacute;! J'veins d'&egrave;rch&eacute;ver deux g&acirc;zettes d&eacute; J&egrave;rri, les cheinnes du tch&icirc;nze et v&icirc;ngt-deux d'f&eacute;vri, et j'ai ieu l'nez d'dans tout l'jour! Comme d'amors, j'ai c'menchi par les d&eacute;c&egrave;s, et comme d'amors j'ai r'gard&eacute; combein d'vi&egrave;rs noms J&egrave;rriais tch'i' y'avait d'dans. Sus quarante y'en a sept, et sus trente-ieune naissances y'en a quatre! Sans doute y'en a deux-s'trais tchi c'menchent &agrave; &ecirc;t' J&egrave;rriais d&eacute; p't &ecirc;t' trais ou quat' g&eacute;n&eacute;th&acirc;tions. Ch'est seux qu&eacute; d'ich&icirc;n tchiques g&eacute;n&eacute;th&acirc;tions &agrave; v'n&icirc;n, i' s'sont p&eacute;thinm&egrave;s, les vrais noms J&egrave;rriais - et la langue J&egrave;rriaise &eacute;tout, &agrave; mains qu'les membres d'L'Assembli&eacute;e d'J&egrave;rriais faichent lus &ecirc;fants l'apprendre et la p&acirc;ler! Et les J&egrave;rriais d'l'av'n&icirc;n n&eacute; s'sont pus d'puthe race Nouormande!<br/>
<br/>
Ch'est int&eacute;r&ecirc;ssant d'li&eacute;the chein tch'i' s'passe dans l'&Icirc;le quand nou d'meuthe &agrave; l'&ecirc;trangi. Ch'est bouan signe, par exempl'ye, d&eacute; vaie tch'i' n&eacute; s'sa p't &ecirc;t' pon n&eacute;cessaithe d&eacute; b&acirc;ti eune neuve prison aupr&egrave;s tout. V'la tchi montre qu&eacute; l'Avocat L'Bro avait raison quand i' nouos disait ch'la dans ieune d&eacute; ses lettres &agrave; la g&acirc;zette y'a tchique temps. J'n'ai pon l'honneu d&eacute; l'conna&icirc;tre p&egrave;rsonnellement, l'Avocat, mais j'sai bein tch'il a des p'tits boud&icirc;ns dans la t&ecirc;te! I' tcheint d'san p'p&egrave;e (qu'j'ai bein connu dans san vivant) pour chenna!<br/>
<br/>
J'avais pens&eacute; tch'i' n'y &eacute;thait pon fort d'accidents auve les motos l'hiver, viyant tch'i' y'en a hardi d'mains par les c'm&icirc;ns auve touos les visiteurs houors siez ieux, mais j'vai tch'i' y'en a acouo souvent. Eune chose tchi m'&ecirc;tonne, &eacute;tout, est qu&eacute; l'Juge Substitut &agrave; la P'tite Cour est d'avis qu'ch'est dangereux d'aver un radio en allant dans un moto quand nou-s-est &agrave; l'cachi. Si ch'tait d'm&egrave;me ich&icirc;n en Am&eacute;thique, touos les motoristes es'saient en dangi, car i' n'y a pon fort d&eacute; motos tchi n'ont pon un radio d'dans!<br/>
<br/>
J'sis tr&eacute;jous content d'vaie les portraits des gens qu&eacute; j'connais. I' n'en manque pon dans les deux g&acirc;zettes! &Agrave; c'menchi, y'a les cheins d'Moussieu l'Bailli et sa danme - &egrave;rv&eacute;nue d&eacute; Singapour, Penang et Hong Kong - des villes orientales si fascinnantes qu&eacute; j'&icirc;thais acouo les r'vaie d'bouan tchoeu ouaithe qu&eacute; j'y ai d&ecirc;j&agrave; 't&eacute; pus d'eune fais! Et pis y'a l'portrait d'Moussieu Bouais, l'D&eacute;put&eacute; Bailli. Quand j'vai les portraits d'Moussieu l'Bailli et d'san d&eacute;put&eacute;, v'la tchi m'ram&eacute;mouaithe qu&eacute; j'connaissais lus p&eacute;thes quand i' n'avaient pon 'couo m&egrave;me un gris j'veu sus la t&ecirc;te. Et j'ai tr&eacute;jous pens&eacute; qu'ch'est danmage tch'i' v&ecirc;tch&ucirc;drent pon longtemps assez pour vaie lus fis assis dans l'pus haut si&egrave;ge d&eacute; justice dans La Cour Rouoyale - un si&egrave;ge tch'est acouo pus haut qu&eacute; l'chein du Gouv&egrave;rneux!<br/>
<br/>
Un aut' portrait m'montre la fache sou&ocirc;riante du Conn&ecirc;tabl'ye J'Valyi d'St. Br&eacute;lade. Un bouan vi&egrave;r St. Ou&euml;nnais! Et i' m'sembl'ye aver ou&iuml; qu&eacute; l'nouvieau Chent'nyi Lucas est d'souche St. Ou&euml;nnaise &eacute;tout. Tch'est faithe quand i' n'y &eacute;tha pus d'Gris-Ventres dans lus p&acirc;ra&icirc;sse pour &ecirc;t' d&eacute; la police?<br/>
<br/>
Acouo un aut' portrait tch'i' m'fait plia&icirc;si d'vaie dans la g&acirc;zette est l'chein du Sieur F.E. (Sam) Ernon, rouai des bourdons! Un charmant moussieu tchi n'a pon d'peux d'&ecirc;t' pitchi, et tch'a un caract&egrave;the doux comme l&eacute; myi d'ses bourdons! J'l&eacute; f&eacute;licite d'aver 't&eacute; &ecirc;lu pr&eacute;sident d's amateurs d&eacute; mo&ucirc;ques &agrave; myi, un honneu bein m&eacute;thit&eacute;.<br/>
<br/>
Et ch'est mangnifique d&eacute; vaie l'bieau portrait d'l'entr&eacute;e du ch&icirc;nm'tchi&eacute;the d&eacute; St. Br&eacute;lade. J'crai bein qu'j'ai pass&eacute; pus d'fais souos chutte belle arche-l&agrave; qu'autcheune autre arche en J&egrave;rri, car j'y passais deux-s'trais fais dinmanche et sus s'maine quand j'tais dans l'chant d'l'&eacute;glyise dans man janne temps.<br/>
<br/>
L&eacute; projet d'haler l's&eacute; d&eacute; d'dans l'ieau d'la m&eacute; &agrave; La Rosi&egrave;the est ambitieux. J'en p&acirc;lais &agrave; un Am&eacute;thitchain l'aut' jour, et il 'tait &ecirc;m&egrave;rvilyi qu'eune p&eacute;tite ile comme J&egrave;rri avait l'mouoyen d'payi les frais n&eacute;cessaithes pour eune entr&eacute;pr&icirc;nse d&eacute; m&egrave;me tch'est r'connue comme &eacute;tant hardi cou&ocirc;teuse. J'vouos f&eacute;licite, Moussieu l'R&eacute;dacteu, pour l'articl'ye d'fond dans la g&acirc;zette du tch&icirc;nze f&eacute;vri au sujet du contr&ocirc;le d'sithabl'ye dans la compangnie des ieaux. I' faut esp&eacute;ther tch'i' s'en vont trouver tchique mouoyen d'ch&egrave;rgi pour l'ieau sus l'pr&icirc;ncipe d&eacute; payi pour la quantit&eacute; tch'est faite s&egrave;rvi. Nou sait bein qu'les machinnes pour m'suther l'ieau cou&ocirc;tent des sou, mais y'&eacute;thait p't &ecirc;t' mouoyen d'en acater &agrave; miyeu marchi qu'nou n'pense. La compangnie a-t-alle &ecirc;prouv&eacute; d'en marchander au Japon? Pourtchi-pon si v'la tchi sauve des sou? J'acatons un tas d'tchi en Am&eacute;thique tch'est fabritchi au Japon!<br/>
<br/>
En autcheun cas, i' m'sembl'ye qu&eacute; ch'est riditchule d&eacute; payi pour autcheune chose sus autcheune aut' manni&egrave;the qu&eacute; la quantit&eacute; faite s&egrave;rvi!<br/>
<br/>
J'vai qu'la cheunm'n&eacute; &agrave; La Rosi&egrave;the &eacute;tha chent v&icirc;ngt pids d'hauteu. J&egrave;rri c'menche &agrave; aver des hauts monuments!  L'm&acirc;t &egrave;s Pliatons, l'gratte-ciel au Havre des Pas et des hautes cheun'mn&eacute;es &agrave; La Collette et &agrave; La Rosi&egrave;the! S'il' 'taient touos en l&icirc;ngne et au m&egrave;me niv&eacute;, v'la tchi f'thait J&egrave;rri, veu d'la distance &egrave;rsemblier &agrave; un navithe &agrave; vailes du temps jadis!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfnouv.html">Tchi nouvelles, aniet?</a><p>
<li><a href="gdfgaz3.html">La Bouanne g&acirc;zette d&eacute; J&egrave;rri</a><p>
<li><a href="gdfweekly.html">La Bouanne 'Jersey Weekly Post'!</a><p>
<li><a href="gdfnouvelles.html">Des Bouannes Nouvelles</a><p>
<li><a href="gdfnouvelles3.html">Des Nouvelles d&eacute; J&egrave;rri</a><p>

<li><a href="gdfintethet.html">Nouvelles d'&icirc;nt&eacute;th&ecirc;t</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfnouvelles1968.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>

