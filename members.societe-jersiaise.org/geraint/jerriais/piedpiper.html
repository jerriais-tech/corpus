<HTML>
<HEAD>
<TITLE>L&eacute; P&icirc;freux Piel&eacute; d'Hanm'l&icirc;n</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; P&icirc;freux Piel&eacute; d'Hanm'l&icirc;n</h2>
The Pied Piper of Hamelin</font></center><p>

<CENTER><TABLE><TR><TD>


Dans l'Brunswick, y'a eune ville, Hanm'l&icirc;n,<br/>
fanme&ucirc;the, et j'vos dithai pouortchi:<br/>
la grande rivi&eacute;the W&eacute;s&egrave;r y meut<br/>
par l'Sud, d&eacute; la&icirc;ze et d'avanteu;<br/>
eune pus belle ville nou n'a pon veu.<br/>
Mais! H&eacute;las, au c'menchement d'man r'cit,<br/>
d'achteu y'a dans les ch&icirc;n chents ans,<br/>
d'vaie les villais tch'enhannaient tant<br/>
d'la v&egrave;rminne, ch'tait un grand pitchi.<br/>
<br/>
Des rats!<br/>
Tchi battaient les tchians, tuaient les cats<br/>
et gaffaient les p'tchiots dans lus b&egrave;rs<br/>
et mangeaient les fronmages des pliats<br/>
et litchaient la soupe des tchuli&egrave;rs,<br/>
b&ucirc;chaient les bathilyis d'esprots,<br/>
lus nichaient dans les bieaux chapieaux,<br/>
au true&ucirc;t&icirc;n d'femmes fa&icirc;thaient du d'so,<br/>
en corrompant chutte belle b&acirc;l'lie<br/>
d'becque auve lus pi&acirc;l'lie et hou&acirc;l'lie<br/>
sus ch&icirc;nquante tons et bas et hauts.<br/>
<br/>
Enf&icirc;n les villais v&icirc;ntent en blio<br/>
&agrave; la Salle pouor eune Assembli&eacute;e.<br/>
&quot;J'viyons,&quot; qu'i' d&icirc;tent, &quot;qu'i' sont &icirc;ngnots,<br/>
not' Maire et tout san Conmit&eacute;:<br/>
tchi honte d'lus mett' des robes d'h&egrave;rminne,<br/>
ches pe&ucirc;les tchi n'savent, ni pensent, ni d'vinnent<br/>
coumme tchi nos d&ecirc;b&acirc;ter d'v&egrave;rminne!<br/>
Pa&ucirc;tch'-ous, m&ecirc;ssieurs, &agrave; flieur d&eacute; bras,<br/>
trouvez-en pouor nous tchique d&ecirc;ha -<br/>
ou pouor l&eacute; seux j'vos b&acirc;drons l'sa!&quot;<br/>
Sus chenna, l'Conmit&eacute; et l'Maire<br/>
f&ucirc;tent dans un m'sesp&eacute; des pus ni&egrave;rs.<br/>
<br/>
Pouor eune heuthe i' 'taient assis l'tou<br/>
d'la tabl'ye. L&eacute; Maire pr&ecirc;chit enf&icirc;n:<br/>
&quot;J'vendrais ma h&egrave;rminne pouor un sou;<br/>
j'voudrais &ecirc;t' &agrave; un mille d'ich&icirc;n!<br/>
Ch'est tout bein d'dithe d'badrer sa t&ecirc;te<br/>
j'ai ma l'ch&egrave;rv&eacute; d'itelle r&eacute;tch&ecirc;te;<br/>
i' vaudrait mus &ecirc;t' souos la bli&ecirc;te.<br/>
I' faut eune trappe, eune trappe, eune trappe!&quot;<br/>
Chenna dit, il e&ucirc;t eune &ecirc;cappe:<br/>
n&eacute; v'l&agrave; &agrave; l'us d'la Salle, eune tape!<br/>
&quot;Mouon Doue,&quot; qu'i' briyit, &quot;tchi va l&agrave;?&quot;<br/>
(l'Conmit&eacute; et li sus l's assias<br/>
patha&icirc;ssaient p'tits, mais hardi gras)<br/>
&quot;Ra&icirc;que eune douoche pi&eacute;tinn'nie sus l'pas<br/>
d'l'us? Ch&eacute; n's'sait-i' pon l'son d'un rat?<br/>
Assa, coumme un moul&icirc;n l'tchoeu m'va!&quot;<br/>
<br/>
&quot;Entrez!&quot; L&eacute; Maire fit la beinv'nue:<br/>
et v'l&agrave; tch'entrit tchille &ecirc;m&acirc;nue!<br/>
Sa c&acirc;saque piel&eacute;e d'haut en bas<br/>
'tait jaune par 'ch&icirc;n et rouoge par l&agrave;;<br/>
l'houmme l&icirc;-m&ecirc;me 'tait haut &ecirc;l&icirc;ndgi,<br/>
ses blius i&egrave;rs 'taient pouor vos p&egrave;rchi,<br/>
&agrave; la fache h&acirc;l&eacute;e, &ecirc;cr&icirc;ngni,<br/>
ni barbu, nitout moustachi,<br/>
mais sus ses l&egrave;vres, un p'tit sou&ocirc;ri -<br/>
nou n&eacute; d'vinn'nait pon sa patrie!<br/>
Un ch&acirc;tchun l's admith'thait bein seux,<br/>
l'&ecirc;trange c&acirc;saque et l'v&icirc;siteux:<br/>
l'iun dit: &quot;Ch'est coumme si la vouaix d'Dgieu<br/>
avait somm&eacute; man grand-grand-p&eacute;the<br/>
d&eacute; v'n&icirc;n jusqu'ich&icirc;n d'san ch&icirc;nm'tchi&eacute;the!&quot;<br/>
<br/>
Saluant l'Conmit&eacute; l'tou d'la tabl'ye,<br/>
i' dit, &quot;M&ecirc;ssieurs, m&eacute;, j'sis capabl'ye<br/>
atout man sc&icirc;n d'bein attriotchi<br/>
toutes les criatuthes souos l'sol&eacute;,<br/>
tchi cr&eacute;pissent, couothent ou volent, souotre m&eacute;,<br/>
coumme s'i' 'taient li&eacute;es atout un fi!<br/>
J'fais s&egrave;rvi pus &agrave; co man sc&icirc;n<br/>
contr&eacute; chein qu'les gens dithent mal&icirc;n:<br/>
j'fais les v&ecirc;pres et les v&egrave;rs filer -<br/>
nou m'appelle l&eacute; P&icirc;freux Piel&eacute;.<br/>
(Et i' r'm&egrave;rtch&icirc;tent, l&eacute; tou d'san co,<br/>
eune rouoge et jaune cravate pendue<br/>
d'm&ecirc;me qu&eacute; sa c&acirc;saque &agrave; c&acirc;rrieaux,<br/>
et eune p&icirc;fre tch'en pendait au but;<br/>
i' r'm&egrave;rtch&icirc;tent &eacute;tout qu'ses longs d&eacute;s<br/>
vr&eacute;notaient, &icirc;mp&acirc;cients d'&egrave;rjouer<br/>
chutte p&icirc;fre tchi 'tait pendue en bas<br/>
par sus ses p&eacute;dgil'yes d'abrias.)<br/>
Ouaithe qu'un pou&ocirc;rre p&icirc;freux, v&eacute;the, j&eacute; sais,<br/>
l'mais d'Ju&icirc;n p&acirc;ss&eacute;, j'lib&eacute;this l'Rouai<br/>
d'Tartathie d'&ecirc;ssaims d'mo&ucirc;ques &agrave; myi;<br/>
pouor l'Pr&icirc;nce d'&Icirc;nde j'patchis hors la vaie<br/>
un t&egrave;rribl'ye fliotchet d'ca&ucirc;ques-souothis.<br/>
N'restez d'aut', M&ecirc;ssieurs, morfondus,<br/>
si d'ches rats j'peux vot' ville cli&egrave;rgi,<br/>
dites-m&eacute;, m&eacute; donn'n'-ous mille &ecirc;tchus?&quot;<br/>
&quot;Mille? Ch&icirc;nquante mille!&quot; touos excit&eacute;s,<br/>
qu'i' r'f&icirc;tent, l&eacute; Maire et l'Conmit&eacute;.<br/>
<br/>
L&eacute; P&icirc;freux s'd&ecirc;halit d'eune i&egrave;rre<br/>
ayant &egrave;s l&egrave;vres un p'tit sou&ocirc;ri,<br/>
juste coumme s'i' savait les pouvi&egrave;rs<br/>
tchi dans sa p&icirc;fre 'taient endormis,<br/>
&eacute;pis coumme un sonneux ad&egrave;rt,<br/>
i' p&icirc;nchit ses l&egrave;vres pouor p&icirc;frer,<br/>
ses v&egrave;rts et blius i&egrave;rs &agrave; br&ucirc;ler<br/>
coumme eune fliambe souos deux-trais br&icirc;ns d's&eacute;;<br/>
et aupr&egrave;s ra&icirc;que trais notes d&eacute; chant<br/>
nou criyait ou&iuml; un r&eacute;g&icirc;nment;<br/>
un r&eacute;g&icirc;nment tchi g&icirc;ngna&ucirc;dait;<br/>
ses gr&ocirc;sses g&icirc;ngna&ucirc;des tchi rava&ucirc;daient;<br/>
et v'l&agrave; les rats tch'en galva&ucirc;daient.<br/>
Des grands rats, tenvres rats et p'tits rats,<br/>
des ni&egrave;rs rats, bruns rats et gris rats.<br/>
Des p&eacute;thes, m&eacute;thes, oncl'yes, cou&ocirc;th&icirc;ns, cou&ocirc;thinnes,<br/>
tchi gabathaient, tch'allaient qu&eacute;daine,<br/>
en trembliant des coues &egrave;s babinnes,<br/>
des troupieaux d'fanmil'yes, des douzaines<br/>
d&eacute; bouonhoummes, bouonnefemmes, soeurs et fr&eacute;thes -<br/>
et ch'tait l'P&icirc;freux qu'i' 'taient &agrave; si&eacute;the.<br/>
I' p&icirc;frait par les c'm&icirc;ns tr&eacute;jous;<br/>
i' dans&icirc;tent souotre li patte-&agrave;-coue.<br/>
En v'nant jusqu'au bord du W&eacute;s&egrave;r,<br/>
i' saut&icirc;tent d&eacute;dans et f&ucirc;tent ny&eacute;s<br/>
- s&eacute;non iun, l'pus fort, l'pus ad&egrave;rt,<br/>
tchi nagit l'trav&egrave;rs d'la rivi&eacute;the<br/>
portant en souv'n&icirc;n dans l'ch&egrave;rv&eacute;<br/>
au Pays des Rats, coumme commentaithe<br/>
chennech&icirc;n: &quot;En ou&iuml;yant jouer l'P&icirc;freux,<br/>
ch'tait coumme ou&iuml; couochi dans l'saleux,<br/>
ou &ecirc;tamper des frits, frais, meux,<br/>
drait souos la meule d'un tou d'preinseu,<br/>
ou d&ecirc;couvri des pot&eacute;es d'myi,<br/>
ou haler des pe&icirc;nes d'sus l'r&acirc;clyi,<br/>
ou ouvri des champlieuthes d&eacute; vettes,<br/>
ou bein renv&egrave;rtchi des bathettes;<br/>
et i' sembliait qu'un d'vis pus doux<br/>
qu'autchun &icirc;nstrument ou oeuvre d'art<br/>
nos app'lait, &quot;Oh rats, r&ecirc;jouiss'-ous!<br/>
L'monde a tou&ocirc;nn&eacute; en sal'lie d'lard!<br/>
Grugiz, mangiz, s&eacute;yiz nou&ocirc;rris,<br/>
soup&eacute;s, d&icirc;nn&eacute;s, ava&ucirc; l'g&ocirc;syi!<br/>
pis coumme du chucre dans un bathi<br/>
b&ucirc;chi coumme un sol&eacute; tchi lit<br/>
glorieusement, qu&acirc;s&icirc;ment &agrave; m&ecirc;me,<br/>
m&eacute; d&icirc;thait, 'Qu&eacute; j'nos rass&acirc;si&ecirc;mes!'<br/>
- j'm'adonnis, h&eacute;las, souos les lou&ecirc;mes.<br/>
<br/>
&Eacute;th&ecirc;t'-ous ou&iuml; les Hanm'linnais<br/>
tchi sonn&icirc;tent toutes les clioches d&eacute; jouaie!<br/>
&quot;Cache,&quot; qu'i' briyit l'Maire, &quot;allez qu'si<br/>
des va&ucirc;les pouor d&ecirc;louogi lus nids,<br/>
des tch&egrave;rpentchi&egrave;rs pouor chinner d'ssus,<br/>
d&eacute; tchi pouor &ecirc;touper les creux<br/>
&egrave;s rats!&quot; - v'l&agrave; tchi geuthit achteu<br/>
dans l'marchi la minne au P&icirc;freux:<br/>
&quot;Bein, s'i' vos plia&icirc;t, mes mille &ecirc;tchus!&quot;<br/>
<br/>
Mille &ecirc;tchus! L'Maire eut mal au tchoeu,<br/>
et l'Conmit&eacute; 'tait malheutheux:<br/>
lus d&icirc;nni&egrave;rs cou&ocirc;taient eune sangnie,<br/>
auve lus v&icirc;ns et lus champangn'nie,<br/>
et la ma&icirc;ntchi du mille paiethait<br/>
eune bathilyie d'blianc v&icirc;n Rhinnais.<br/>
Payi autant &agrave; un b&eacute;gaud<br/>
t&icirc;nf&eacute; en rouoges et jaunes c&acirc;rrieaux!<br/>
&quot;Bah,&quot; qu'i' dit l'Maire auve un cly&icirc;n dg'yi,<br/>
&quot;au bord d'l'ieau not' bardg&icirc;n finnit!<br/>
J'avons veu la v&egrave;rminne mouothi;<br/>
n'y'a pon mouoyen d'les r'vaie en vie.<br/>
M'n anm&icirc;n, j&eacute; n'sommes pon d'&egrave;rnonchi:<br/>
j'vos convi&ecirc;thons eune p'tite gorgie;<br/>
j'mett'tons tchiques cappeurs dans vot' pouque;<br/>
mais pouor l's &ecirc;tchus - dgi&acirc;tre sait d&eacute; iou qu'<br/>
ou vos tromp&ecirc;tes. Ch'tait &agrave; la frouque.<br/>
J'sommes p&ucirc;t&ocirc;t couoyeurs, plieuve ou vente:<br/>
mille &ecirc;tchus? Prannez-en ch&icirc;nquante!&quot;<br/>
<br/>
L&eacute; P&icirc;freux briyit, fit des gr&icirc;ngnes,<br/>
&quot;Nou-fait! I' n'faut pon qu'nou bardg&icirc;ngne!<br/>
J'ai prom&icirc;ns pouor l'heuthe du souper<br/>
d'aller &agrave; Bagdad, fricoter<br/>
siez l'Chef Couque du grand gouv&egrave;rneux,<br/>
pouor n'aver pon la&icirc;ssi tout seu<br/>
un survivant d'un nid d'scorpions -<br/>
pouor li j&eacute; n'fis dg&eacute;the d'r&eacute;duction,<br/>
pouor vous, ou m'paiethait tout bou&ocirc;n rond!<br/>
Et les cheins tch'&ocirc;s'sont m'&egrave;rbourper,<br/>
m'ou&iuml;thont p't-&ecirc;t' autr&eacute;ment p&icirc;frer.&quot;<br/>
<br/>
L&eacute; Maire, bein m&acirc;rri, dit, &quot;Qu&eacute; tchi?<br/>
M&eacute; s&egrave;rvi pi&eacute;the qu'un tchu&icirc;sinnyi?<br/>
Affront&eacute; piel&eacute; et pi&egrave;rcheux,<br/>
n'y'a rein qu'ou pou&ocirc;rr&ecirc;tes faithe achteu!<br/>
P&acirc;nf&ecirc;que, s'ous &ocirc;sez nos m'nichi,<br/>
so&ucirc;ffliez vot' p&icirc;fre &agrave; en d'pichi!&quot;<br/>
<br/>
L&eacute; P&icirc;freux s'en r'fut hors d'ilo<br/>
et r'l&eacute;vit sa p&icirc;fre &agrave; sa bouoche<br/>
et en halit trais notes (si douoches<br/>
et si belles qu'i' tchiyaient sus l'co<br/>
coumme si &egrave;s ou&iuml;es nou j'tait un sort<br/>
et tou&ocirc;nnait l'air m&ecirc;me en tr&eacute;sor).<br/>
Et y'eut un brit, d'la jotchul'lie<br/>
d&eacute; dga&icirc;ngues en ji et d'tap'thie d'pids.<br/>
Et d'un avo, l'sabat d'chabots<br/>
et d'mains acouo, nou caqu'tait trop,<br/>
et coumme eune s&eacute;cou&eacute;e d'glinnes et cos,<br/>
n&eacute; v'l&agrave; qu'i' v&icirc;ntent, les mousses &agrave; cou&ocirc;rre.<br/>
Touos les moussetchots et les moussetchettes<br/>
&egrave;s joues et corles et dents parfaites,<br/>
v&icirc;ntent en fa&icirc;thant des calipettes,<br/>
jouardant, sauticotant souotre li,<br/>
l'P&icirc;freux, auve hardi d'brais et d'ris.<br/>
<br/>
L'Maire et l'Conmit&eacute; lus ta&icirc;thaient,<br/>
m&acirc;t&eacute;s coumme ch'tait des chouques d&eacute; bouais,<br/>
sans pouver bouogi, faithe un cri<br/>
&egrave;s mousses tchi p&acirc;ssaient r&ecirc;vilyis,<br/>
pouvant ra&icirc;que dgetter d'un co dg'yi<br/>
la mouss&acirc;le souotre l'rouoge et jaune dos.<br/>
L&eacute; Maire, 'tait-i' &agrave; ma&icirc;ntchi fo!<br/>
Nou-s'avait l'tchoeu tchi battait d&ucirc;,<br/>
quand l'P&icirc;freux tchittit la Grand Rue<br/>
d'vi&egrave;rs l'W&eacute;s&egrave;r d&eacute; tchi l'ieaux d'dangi<br/>
'tait &agrave; la vaie d'lus fil'yes et fis!<br/>
Mais i' s'tou&ocirc;nnit du Sud au Vou&ecirc;t,<br/>
jusqu'au Mont Coppelburg 'tait d'hait<br/>
et les mousses pouor l&eacute; si&eacute;the 'taient pr&ecirc;ts;<br/>
ch&acirc;tchun eut l'tchoeu remplyi d'esp&eacute;.<br/>
Mais i' n'croua&icirc;s'sa janmais chu mont!<br/>
P&icirc;frer tr&eacute;jous, i' n'pou&ocirc;rra pon!<br/>
&Eacute;pis nos chi&egrave;rs mousses j'&egrave;rv&egrave;rrons!<br/>
Un co v'nus au bas des rotchi&egrave;rs,<br/>
un &ecirc;norme porta fut ouv&egrave;rt<br/>
coumme si l'c&ocirc;ti 'tait eune &ecirc;cale.<br/>
L'P&icirc;freux entrit auve la mouss&acirc;le<br/>
et quand tous y 'taient, jusqu'au drein,<br/>
l&eacute; grand porta s'cliatchit bou&ocirc;n train.<br/>
Au drein? Nou-fait! Iun 'tait cliop&icirc;n<br/>
et n'put pon danser toute la vaie;<br/>
&eacute;pis s'nou l'blia&ucirc;mait &agrave; l'av'n&icirc;n<br/>
d'aver triste minne, i' soupithait,<br/>
&quot;D&eacute;pis qu'mes anm&icirc;ns m'y'ont la&icirc;ssi,<br/>
j'sis ich&icirc;n, viy'-ous, d&ecirc;dg&egrave;rpi<br/>
sans pouver conna&icirc;t' chu fest&icirc;n<br/>
qu'l&eacute; P&icirc;freux nos avait prom&icirc;ns.<br/>
I' dit qu'i' nos m'nait, m&eacute; &eacute;tout,<br/>
&agrave; un riche rouoyaume, &agrave; l'entou<br/>
d'la ville, auve des ieaux et pommi&egrave;rs,<br/>
des flieurs pus belles, des bouais pus v&egrave;rts,<br/>
et tout 'tait nouv&eacute; &agrave; nos i&egrave;rs.<br/>
Lus mouossons 'taient pus bieaux qu'nos paons,<br/>
nos ch&egrave;rs 'taient d'eune i&egrave;rre mains qu'lus tchians,<br/>
lus mo&ucirc;ques &agrave; myi 'taient sans pitchets,<br/>
et lus poulains 'taient n&eacute;s ail&eacute;s:<br/>
et au moment qu'j'ai 't&eacute; d'avis<br/>
qu'man pou&ocirc;rre pid s'sait b&eacute;t&ocirc;t r'dg&eacute;thi,<br/>
la musique finnit pouor d&eacute; bou&ocirc;n,<br/>
et j'fus la&icirc;ssi en d'houors du Mont,<br/>
contr&eacute; man gr&eacute;, en r'nonchi&acirc;tion,<br/>
et d'pis chu temps j'cliopinne acouo<br/>
sans r'ou&iuml; d'aut' p&acirc;ler d'chu pays-lo!&quot;<br/>
<br/>
H&eacute;las, tchi l&egrave;rmes, Hanm'l&icirc;n, tchi rouaux!<br/>
Bein des villais rapp'l&icirc;tent les d'vis<br/>
entouor les H&egrave;ches du Paradis<br/>
tch'ouvrent &egrave;s riches, d&eacute; la&icirc;ze et a&icirc;sies<br/>
coumme l'yi d'l'adgulle prend un chanmeau!<br/>
L'Maire envyit qu'si, par touos les m&egrave;rs,<br/>
l'P&icirc;freux. Les propos d'ches m'sagi&egrave;rs<br/>
'taient d'li'offri eune somme nette et cliaithe<br/>
en or ou argent s'lon san d'si,<br/>
s'i' ram&egrave;n'nait acant&eacute; li<br/>
les mousses, sans la&icirc;ssi iun dri&eacute;the.<br/>
Mais viyant qu&eacute; ch'tait peine p&egrave;rdue -<br/>
les mousses et l'P&icirc;freux n'veindraient pus -<br/>
i' c'mand&icirc;tent qu&eacute; sus autchun but<br/>
d'papel'lie d'hoummes d'affaithes sc&ecirc;ll&eacute;e<br/>
f&ucirc;sse m&icirc;nses, aupr&egrave;s l'ann&eacute;e et l'mais,<br/>
ches patholes-ch&icirc;n pouor dithe l&eacute; vrai:<br/>
&quot;tant d'temps aupr&egrave;s chein tchi fut fait<br/>
ich&icirc;n l'v&icirc;ngt-deux du mais d'Juilet<br/>
en l'an mille trais chent septante-six.&quot;<br/>
Et pouor mus dans l'ch&egrave;rv&eacute; fitchi<br/>
la dreine pliaiche o&ugrave;'est qu'les mousses f&ucirc;tent veus,<br/>
i' l'app'l&icirc;tent L&eacute; C'm&icirc;n au P&icirc;freux -<br/>
l'chein tch'y jou&ocirc;thait tchique &icirc;nstrument,<br/>
&egrave;rch&eacute;vthait l'sa bein d&ecirc;li&ecirc;ment.<br/>
N'y'&eacute;thait ni aub&egrave;rge ni dg&egrave;rgote<br/>
dans chutte rue pouor y faithe plia&icirc;thi;<br/>
mais endrait o&ugrave;'est qu'ou 'tait, la cotte,<br/>
sus eune colonne i' m&icirc;ntent l'&egrave;rcit,<br/>
dans la v&egrave;rrinne &eacute;tout d'l'&eacute;glyise<br/>
pouor qu'i' n'y'e&ucirc;sse pon d'&icirc;nnouothantise<br/>
pouor coumme tchi qu'lus mousses f&ucirc;tent vol&eacute;s;<br/>
ch'est acouo l&agrave; au jour d'aniet.<br/>
J'ai acouo d'tchi &agrave; y'ajou&ocirc;ter:<br/>
en Transylvannie y'a eune race<br/>
d&eacute; tchuthieurs gens tch'explyiquent les traces<br/>
d&eacute; faichons et d'fas &ecirc;trangi&egrave;rs<br/>
(s'lon lus va&icirc;th&icirc;ns, i' lus donnent d's airs)<br/>
par lus grands-pathents v'nus d'bein liain<br/>
hors d&eacute; d'dans tchique a&icirc;tre sou&ocirc;t&egrave;rrain<br/>
dans tchi qu'il' avaient 't&eacute; happ&eacute;s,<br/>
un fliotchet dg'ieux, y'a bein d's ann&eacute;es<br/>
hors d'eune ville dans l'Brunswick, Hanm'l&icirc;n.<br/>
I' n'n'avaient janmais rein compr&icirc;ns.<br/>
<br/>
M's anm&icirc;ns, s&eacute;yons don tr&eacute;jous seurs<br/>
et fiabl'yes - sustout auve les p&icirc;freurs:<br/>
S'i' p&icirc;frent hors des rats ou souothis,<br/>
fa&icirc;thons tr&eacute;jous chein qu'j'avons dit.<br/>
<br/>
<i>Robert Browning</i><br/><p>
<i>V&egrave;rsion J&egrave;rriaise d&eacute; <a href="jerpoem.html">Geraint Jennings</a></i><p>
<br/>
</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>

<li><A HREF="rat.html">Rat</A><p> 
<li><a href="trappes.html">Les Trais Trappes-&agrave;-rats</a><p>

<li><a href="burns_souothis.html">&Agrave; eune souothis</a><p>
<li><a href="pourprepaisson.html">L&eacute; pou&ocirc;rre p&ecirc;tcheux et l&eacute; p'tit pourpre pa&icirc;sson</a><p>
<li><a href="soupegalot.html">La soupe d&eacute; galot</a><p>
<li><a href="mergotton_honmard.html">M&egrave;rgotton et l&eacute; Honmard</a><p>
<li><a href="mathouaith.html">L&eacute; Mathinnyi et l'Oua&icirc;th'l&icirc;n</a><p>
<li><a href="rubaiyat.html">Les roba&iuml;yat d'Omar Khayy&acirc;m</a><p>
<li><a href="tamoshanter.html">Tanme L&eacute; Tchauteux</a><p>
<li><a href="scroobious.html">L&eacute; Pipl'ye Scro&ucirc;bieux</a><p>
<li><a href="jumblies.html">Les Jobel&icirc;ns</a><p>
<li><a href="owlpussycat.html">La Catte et l&eacute; Cahouain</a><p>
<li><a href="albertlion.html">Alb&egrave;rt et l&eacute; lion</a><p>
<li><a href="battleofhastings.html">La Bat&acirc;le d&eacute; Hastings</a><p>
<li><a href="shalott.html">La D'moua&icirc;selle du Sellot</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

