<HTML>
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

&quot;Es-tu beint&ocirc;t finie d'li&eacute;the la g&acirc;zette?&quot; j'dis &agrave; M&ecirc;rayieu l'aut' s&eacute;, voulant la vaie m&eacute;-m&egrave;me d&eacute;vant m'couochi.<br/>
<br/>
&quot;Arr&ecirc;te eune munute,&quot; ou m'r&ecirc;ponnit; &quot;I' faut qu&eacute; j'vaie tch'est qu'est mort. J'n'ai pas ocouo ieu l'temps d'li&eacute;the les na&icirc;ssances, <a href="mathiage.html">mathiages</a> et d&eacute;c&egrave;s, - tu sai bein tch'i' n'y a qu'dgiex munutes que j'veins d'fini laver les vaissieaux. Mais i' n'faut pas que j'm'y tcheinge, &agrave; li&eacute;the la g&acirc;zette car j'ai un tas d'couotuthe &agrave; faithe. I' faut que j'met' un cliu au dri&eacute;the des braies &agrave; Frankie. Janmais j'n'avais veu un mousse d&ecirc;chither ses habits comme chu gar&ccedil;on-l&agrave;.&quot;<br/>
<br/>
&quot;D&eacute;pis tch'i' s'est mins &agrave; jouer &egrave;s marbres i' n'fait qu'd'eguedachi les j'n'ouors de ses braies et d'ses cauches! Et l'c&ocirc;t&eacute; gauche de sa botte drouete est tout us&eacute;! Je n'sai pas comment tch'i' s'y prend, &agrave; jouer &egrave;s marbres. Quand man fr&eacute;the 'tait mousse il y jouait &eacute;tou, li, &egrave;s marbres, mais i' n'eguedachait as ses habits d'm&egrave;me!&quot;<br/>
<br/>
&quot;Enf&icirc;n, ch'est pas seulement les mousses tch'i' font l's'affaithes &agrave; l'arbours ach'teu - ch'est a&icirc;si d'vaie qu'tout est boul'v&egrave;rs&eacute;! L's'Etats sont &agrave; gaspilli nos sou, - les travailleurs gaspillent lus temps et font souvent pus d'sou qu'les propri&ecirc;taithes. La r'forme gaspille not' lib&egrave;rt&eacute; et nos vielles cou&ocirc;teunmes. Les poules ne ponnent pon et les vaques ne donnent pas. Nos couochons n'veulent pas d'chours. Les J&egrave;rriais oublient l'J&egrave;rriais. Les fermyi&egrave;rs cra&icirc;ssent des <a href="tonmates.html">tonmates</a> &agrave; la pliaiche de f&egrave;rmer. Les femmes copent lus j'veux et les jannes hommes les gardent longs. Les <a href="bretangne.html">Br&eacute;tons</a> n'mettent pus d'chabots et la <a href="grand_tchethue.html">grand' tch&eacute;thue</a> s'fait sans j'vaux. J'avons ieu deux dg&egrave;rres pour donner la lib&egrave;rt&eacute; &agrave; touos les peuplyes - et l'y'a mains d'lib&egrave;rt&eacute; dans l'monde aujourd'aniet qu'i' n'y'avait d'vant la dg&egrave;rre de mil neu' chent quatorze! Enf&icirc;n, tout est boul'v&egrave;rs&eacute; et nou n'sait pon d'en par iou qu'nou-s en est! L&agrave;! Tchein bouan la g&acirc;zette, - pour d&eacute; m&eacute; je n'veur pon la li&eacute;the, oulle est pliene d'annonces et d'm&icirc;ns&eacute;the! Un homme a t&eacute; s'm&ecirc;faithe, ch'est seux tch'il 'tait enn'y&eacute; d'sa vie. Les Juis et l's'Arabes sont &agrave; lus entr' qu&eacute;tilli; l'Argentine et l'Chili veulent voler l's'&icirc;les Angliaiches dans l'Antarctique et l'Guat&eacute;mala dit que l'Honduras Britannique n'appartcheint pus &egrave;s Angliais, viyant qu'l'Angli&eacute;t&egrave;rre a r'donn&eacute; l'Indes &egrave;s Indiens et l'<a href="gdfegypte.html">Egypte</a> &egrave;s Egyptiens!&quot;<br/>
<br/>
&quot;Quandis qu'les peuplyes d'la maintchi du monde sont &agrave; s'entr' chicangni, les Russes sont &agrave; gober l'aut' maintchi! Quand nou vai tout chen'na, ch'est assez pour vouos d's'encouothagi et d'vouos faithe r&ecirc;ver la rouoge trie! Ch'n'est pas ravissant qu'un tas d'monde veulent lus en aller en <a href="gdfaustralie.html">Australie</a>!&quot;<br/>
<br/>
&quot;Eh bein, ma pouorre M&ecirc;rayieu,&quot; j'l&icirc; dis, en prenant la g&acirc;zette: &quot;Nou n'sait janmais tch'est qu'i' vouos pend sus la t&ecirc;te! Ch'est eune bouanne chose, p't'&ecirc;t' bein! I' faut esp&eacute;ther que l'monde s'en va s'&eacute;rmettre en trav&acirc;s et oubliyer les dg&egrave;rres et tout chu t&icirc;ntamarre-l&agrave;. Un villais m'f&icirc;t l'aut' jour que <a href="hitleur.html">Hitler</a> n'tait pas mort! A la pliaiche d&eacute; mouothi i' patha&icirc;t tch'i' crut eune pus grand' moustache et s'en allit &agrave; <a href="moscou.html">Moscou</a>! V'l&agrave; tchi montre qu'un villais n'est pas tr&eacute;jous si b&ecirc;te comme i' patha&icirc;t! Mais je n'crai pas que nou s'sait mus en Australie qu'ich&icirc;n. Quand &agrave; m&eacute; j'aime ocouo mus rester dans not' p'tit J&egrave;rri et plianter mes patates!&quot;<br/>
<br/>
<i><a href="lefeuvre.html">George d'La Forge</a></i><br/>
<i>Les Chroniques de Jersey 17/3/1948</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfnostalgiques.html">M&eacute;mouaithes nostalgiques</a><p>
<li><a href="gdfcmin.html">En c'min p&acirc;ssant</a><p>
<li><a href="gdfviertemps.html">L&eacute; bouan vi&egrave;r temps</a><p>
<li><a href="barres.html">L&eacute; Jeu des Barres</a><p>
<li><a href="sautemouton.html">L&eacute; Jeu d&eacute; Saute-Mouton</a><p>
<li><a href="tireli.html">L&eacute; Jeu du Tireli</a><p>
<li><a href="gdfjeux.html">Jeux du temps jadis</a><p>
<li><a href="carrieaux.html">La gamme d&eacute; c&acirc;rrieaux</a><p>
<li><a href="gdfgarcons.html">Les gar&ccedil;ons</a><p>

<li><a href="choule.html">La Choule</a><p>
<li><a href="doque.html">Jouer &agrave; doque</a><p>
<li><A HREF="haln.html">Haler &egrave;s noeuds</A><p>
<li><a href="gdfjouote.html">La jou&ocirc;te</a><p>
<li><a href="pensezy.html">Pensez-y!</a><p>



<li><a href="pays.html">Des pays du monde en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

