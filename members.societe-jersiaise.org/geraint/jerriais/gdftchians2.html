<HTML>
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

&quot;En p&acirc;lant d'tchians,&quot; j'disais &agrave; Frankie l'aut' s&eacute;, comme i' fliattait l'Pierrot, nout' tchian d'Terreneuve. &quot;Nou n'peut pas trouver un am&icirc;n p&ucirc;s fid&egrave;le. San ma&icirc;tre peut l'co'd'p&icirc;ser et l'maltraiter, et i' r'veindra tr&eacute;jous l&icirc; litchi la main. Il &icirc;tha autchun bord auve l&icirc;, en seuthet&eacute; comme en dangi, - n'y'a pas d'souain io&ugrave;, i' n'd'mande pas mus d'&ecirc;te auve l&icirc;. Et ch'est un anima tch'est &icirc;ntelligent.<br/>
<br/>
T'n'oncl'ye Fra&icirc;nque, en Am&eacute;thique, a un bouledague tch'a nom Spot. Deux'trais fais j'avais fait la m&icirc;nne de vouler mangi san d&icirc;ner, qu'ta tante l&icirc; met dans s'n'assiette s&ucirc;s eune gazette pour tch'i' n'l'&ecirc;travelle pas s&ucirc;s l'plianchais, car oulle est r'gardante, tu sait, ta tante! D&eacute;pis ch'la, ch&acirc;que fais que l'Spot me ou&iuml;yait ramonter la mont&eacute;, et qu'y'avait acouo tchiquechose &agrave; mangi dans s'n'assiette, i' se m'tait &agrave; l'avaler comme un fo, de peux que j'l'aie! M&egrave;me quand ch'tait tchiquechose qu'i' n'aimait pas fort!<br/>
<br/>
J'liaisais eune histouaithe eune fais pour un tchian qu'&eacute;tait &agrave; bord d'un navithe. Il appartenait au Captaine, mais i' passait ses jours dans l'ch&acirc;t&eacute; &agrave; emb&ecirc;ter les matelots. S'i' l'avaient l'malheur de laissi partie d'lus r'pas s&ucirc;s la tablye quand i' 'taient appel&eacute;s &agrave; d'valer les velles s'i' v'nait eune dg&ecirc;le de vent, i' mangeait tout ch'qu'i' viyait.<br/>
<br/>
Chu tchian-l&agrave; les vengeait. Quand i' tchillait d'la plyie, &agrave; la pliaiche de s'mettre &agrave; l'abri, i' restait sus l'pont et quand i' tait tremp&eacute; i' l'allait s'couochi sus les couvertuthes! Quand ch'tait la pliene leune, i' ouassait la leune &agrave; londgieu d'niet et l's'emp&ecirc;chait d'dormi, et l'Captaine lui disait de n'faithe pas d'brit pour n&eacute; l'r&ecirc;villi pas! Iun des matelots avait un flutina, et ch&acirc;que fais qu'i' s&eacute; m'tait &agrave; jouer, l'tchian heurlait tant que l'Captaine l&icirc; disait tch'i' n'fallait pas vengi eune pouorre b&ecirc;te de m&egrave;me!<br/>
<br/>
Tchiquesfais i' les mordait, &eacute;tou quand i' l&icirc; fa&icirc;thaient mauvaise minne, et s'i' l'&ecirc;prouvaient &agrave; l&icirc; bailli un co'd'pi tu sait bein io&ugrave;, i' heuralait comme s'i' taient &agrave; l'tuer, - et pour que l'Captaine ne l'ou&icirc;sse pas, i' taient oblyigis d'l&icirc; bailli eune galette pour le faithe s&eacute; taithe! I' l'en n'taient enorfant&eacute;s! I' l'&eacute;thaient fliantchi hors bord dans eune temp&ecirc;te pour s'en d&ecirc;faithe, mais l'Captaine aimait bein san tchian et gardait s'nyi d'sus, et pis les matelots savaient bein tch'i' l's'&eacute;thait atchus&eacute;s d'l'aver tu&eacute; s'il avait dispathu!<br/>
<br/>
Un jour, le tchian mordit iun des matelots tchi l'y'avait pil&eacute; s&ucirc;s la coue par accident quand i' tait couochi souos la tablye. I' ventait eune dg&ecirc;le de vent l'pr&eacute;chain jour, et l'B&ocirc;sou&icirc;n f&icirc;t touos les matelots allet &agrave; haut patchi les velles. I' v'nait d'ouvri san c&ocirc;ffre pour d&ecirc;haller ses huil&eacute;s, et avait mins san bouan chap&eacute;, (un d&ucirc; chap&eacute; tch'il avait accat&eacute; &agrave; Londres) sus san liet. Dans l'c&ocirc;ffre, l'y'avait eune g&acirc;che &agrave; cor&icirc;nthe dans eune tinne que sa bouannefemme l'y'avait donn&eacute; pour mangi &agrave; san jour de naissance. Il oubliyi d'freunmer san c&ocirc;ffre quand l'Captaine criyit: &quot;All hands and the Cook,&quot; et quand i' r'd&eacute;scendit i' trouvit l'tchian couochi sus san bouan chap&eacute; &agrave; mi&acirc;tchi sa g&acirc;che &agrave; cor&icirc;nthe!<br/>
<br/>
Chutte s&eacute;th&eacute;e-la, i' d&eacute;cid&icirc;tent tch'i' n'pouvaient p&ucirc;e enduther chu tchian-l&agrave;, et qu'i' s'n'allaient met' d'la pouaison dans un h&eacute;than et l&icirc; bailli &agrave; mangi! Le lendemain tait un bieau jour et quand l'tchian v&icirc;nt sus l'pont, i' l&icirc; montr&icirc;tent le h&eacute;than. I' s'en v&icirc;nt, ch&acirc;tchant la coue et patha&icirc;ssant tout surpr&icirc;ns d'vaie tch'i' l'avaient si bouan tchoeu! I' s'n'allait just&eacute;ment s'met' &agrave; mangi l'h&eacute;than quand l'Captaine l'apperchut et l&icirc; f&icirc;t un brait!<br/>
<br/>
I' tait m&acirc;rri, et atchusit tout d'suite le B&ocirc;sou&icirc;n d'aver &ecirc;prouv&eacute; &agrave; empouaisonner san tchian!<br/>
<br/>
&quot;Mais i' n'est pas empouaisonn&eacute;, - ch'est un bouan h&eacute;than!&quot; s'f&icirc;t l'B&ocirc;sou&icirc;n.<br/>
<br/>
&quot;Et bein, mange-l&eacute;, t&eacute;, s'i' n'est pas empouaisonn&eacute;,&quot; l&icirc; r&ecirc;ponnit l'Captaine!<br/>
<br/>
&quot;J&eacute; n'mange pas souotre les tchians, m&eacute;!&quot; s'f&icirc;t l'B&ocirc;sou&icirc;n.<br/>
<br/>
&quot;Chu tchian-l&agrave; est propre,&quot; l&icirc; dit l'Captaine: &quot;J'aimethais mus mangi souotre li que souotre t&eacute;!&quot;<br/>
<br/>
&quot;Et bein, mangis-l&eacute;, vous, Captaine, d&eacute;pis qu'ch'est d'm&egrave;me!&quot; l&icirc; r&ecirc;ponnit l'B&ocirc;sou&icirc;n: &quot;V'l&agrave; tchi prouvetha qu'chest un bouan h&eacute;than!&quot;<br/>
<br/>
Le Captaine en finit par lus ordonner d'garder l'h&eacute;than dans l'ch&acirc;t&eacute; jusqu'&agrave; qu'l&eacute; navithe arriv&icirc;sse en port, et l&ucirc;s dit tch'i' les f'thait l'produithe &agrave; la police pour l'aver analis&eacute; quand i' les f'thait pr&eacute;senter d&eacute;vant Justice pour aver &ecirc;prouv&eacute; &agrave; empouaisonner san tchian!<br/>
<br/>
Eune s&eacute;maine p&ucirc;s tard i' taient dans les chaleurs et l'h&eacute;than c'menchait &agrave; senti, et tchian et matelots s'en &ecirc;cartaient autant qu'possiblye! Le B&ocirc;sou&icirc;n en v&icirc;nt si d&ecirc;gou&ocirc;t&eacute; qu'en r'gardant l'tchian, eune id&eacute;e l'&icirc; v&icirc;nt &agrave; la t&ecirc;te. I' fliantchi l'h&eacute;than &agrave; l'ieau et s'en'allit vaie l'Captaine. I' l&icirc; d&icirc;t que l'tchian l'avait mangi!<br/>
<br/>
&quot;Et la preuve que l'h&eacute;than n'tait pas empouaisson&eacute; est que l'tchian est aussi sain comme vous!&quot; i' l&icirc; d&icirc;t.<br/>
<br/>
Le Captaine grattit sa t&ecirc;te et l&eacute; r'gardit dr&ocirc;lement! Mais tch'est qu'i' pouvait dithe?<br/>
<br/>
<i><a href="lefeuvre.html">George d'La Forge</a></i><br/>
<i>Les Chroniques de Jersey 19/7/1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="tchians.html">Les Tchians</a><p>
<li><a href="gdftchians.html">Les Tchians</a><p>
<li><a href="2tchans1.html">Les Deux Tchans</a><p>
<li><a href="2tchans2.html">Les Deux M&ecirc;mes Tchans</a><p>
<li><A HREF="ptittchan.html">Man p'tit tchan</A><p>
<li><a href="chan.html">Homme et Chan</a><p>
<li><a href="aleptchian.html">Ch'n'est pon un tchian - ch'est un ph&eacute;nom&egrave;ne</a><p>
<li><a href="ponto.html">"Ponto" fait des r'merques</a><p>
<li><a href="conversation1884.html">Une Conversation</a><p>
<li><a href="pmchampionne.html">Ph'lip avait chouaisi la championne</a><p>
<li><a href="baouin.html">P'p&egrave;e n'veurt pon m'acater un ba-ou&icirc;n</a><p>
<li><a href="mantravas.html">Man Travas</a><p>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>
<li><a href="crufts1909.html">Crufts 1909</a><p>

<li><a href="sugarcards.html">Sugar Cards</a><p>
<li><a href="painslowly.html">How Lon&ocirc;re seems to improve slowly</a><p>
<li><a href="busterbond.html">L&eacute; bouann'houmme et s&eacute; n'ammin</a><p>
<li><a href="gdftchians3.html">Les d'vis du Bouan'homme George</a><p>
<li><a href="gdffidele.html">L&eacute; fid&egrave;le anm&icirc;n d'l'homme</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

