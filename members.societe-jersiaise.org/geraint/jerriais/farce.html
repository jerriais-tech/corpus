<HTML>

<!-- Mirrored from members.societe-jersiaise.org/geraint/jerriais/farce.html by HTTrack Website Copier/3.x [XR&CO'2014], Tue, 15 Jul 2025 13:49:58 GMT -->
<HEAD>
<TITLE>Eune farce</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Eune farce</h2></font></center><p>

&nbsp;<p>

N'ou dit:<br>
<br>
 Que la canne va tant d'faies au p&icirc;ts <br>
Qu'ou finit, par en r'venein cratchie.<p>


&nbsp;<p>

 Chen fut d'm&ecirc;me dans chu cas ichein, l'Anmein Phlip avait jouai tant d'tours, qu'un buouan jour san tou veint. Yavait l'Anmein Gaudin qui gardait unne boutique &agrave; grocer, &agrave; la carre de &quot;Burrard Street,&quot; drait coin sus carre &agrave; la Brach'chie &agrave; Mousieu Randall (ouest tchi font de si buouanne bi&egrave;the) ils 'taient bein grands anmeins l'y et l'Anmein Phlip, et quand y v'nait de la Rocque &agrave; la ville, y criait presque tr&eacute;jous en passant &agrave; l'y dithe le bonjour, et &agrave; bagnaud&eacute; ov li.<br>
<br>
 L'Anmein Gaudin s'&eacute;tait apperchu, que toutes les faies qui venait, y prenait de tchi de d'sus l'conteux: unne orange, unne poignie de chucreins, ou auqunne chose &agrave; manghi, et si n'pouvait pon la manghi sans &ecirc;tre veu, zut! et la chose trouvait s'en qu&eacute;mein dans sa pouchette pour pus tard.<br>
<br>
 L'Anmein Gaudin s'&eacute;tait d&eacute;cidai de mettre un <I>stop</I>, a chounna, il avait preins ses plans et un jour coumme il 'tait &agrave; la porte de sa boutique, &agrave; contempli&eacute; les astres, il av&icirc;sit l'Anmein Phlip qui tuounnait &quot;Bath Street,&quot; s'en venant par devers l'y, il 'tait d&ecirc;ja endrait la boutique &agrave; Podger, quand y rentri et s'en fut au conteux, ramassit unne bo&icirc;taie d'figues, et en d'&ecirc;halit yieunne, et meins figue, bo&icirc;ete et bo&icirc;etaie sus l'conteux, et s'en fut b&ucirc;zothi dans l'dri&egrave;the de la boutique.<br>
<br>
 Quand l'Anmein Phlip entrit, il av&icirc;sit la figue, car il avait l'yi fein coumme le sien d'un torselai, et y pouvait vais aussi lien &agrave; travers d'une mutheaille coumme autchun, y preint unne tchaize et s'assi&eacute;vit avec la figue &agrave; san coude. Apr&egrave;s av&eacute; badinet pour deus-traies minutes, l'Anmein Gaudin s'en fut d'laut' but d'la boutique, et pis apr&egrave;s quique p&eacute;tit d'temps, y s'en r'veint; arrivait au counteux, y s'meins, d'un divers embront, &agrave; cherchi sus l'conteux, suous l'conteux, autou et tout alentou, y fit l'Anmein Phlip se lev&eacute;, y buoughi sa tchaize, y r'gardit et r'gardit oquo! y ch&acirc;tchit m&ecirc;me les pannaies de la casaque &agrave; s'n'anmein!<br>
<br>
 Qu'est qu'tu cherches? se f&icirc;t l'Anmein Phlip.<br>
<br>
 Qu'est qu'j'cherche r&ecirc;pondit l'Anmein Gaudin, et continuit &agrave; cherchi de pus belle! (il avait dans l'entretemps passai sa main sus un sac d'fieu, et pis sus sa fache, et il 'tait palle et bian coumme unne chique).<br>
<br>
 Mais tchest qu'tu cherches? serfit l'Anmein Phlip, pour la deuzi&egrave;me faies!<br>
<br>
 Qu'est qu'j'cherche? Et pis y s'meins &agrave; dithe, d'un ton tout g&ecirc;nai: Je soummes empoiezonnaies de rats (chose assaies seinghuli&egrave;the, mais dites qu&eacute; chest m&eacute; qui vos l'dit, y yien avait un tout gros entre deus sacs d'fieu, il 'tait &agrave; les escout&eacute;, car il avait les ouothelles coumme des trompettes, et ma f&eacute; y sembiet comprendre chein qu'&eacute;tait dit, l'Anmein Gaudin au m&ecirc;me instant l'y pitchi unne tinnaie de houmards qui venait justement de buoughi en cherchant pour la figue, mais y l'mantchit) y continuit &agrave; dithe, je soummes remplyies de rats, et y m'sacagent les sacs en y fa&icirc;sant des tas d'creux, j'avais meins d'la poi&ecirc;zon dans unne figue, je l'avais meinze sus l'conteux et j'en peux pus la r'trouv&eacute;. A chounna l'Anmein Phlip tuounnit palle et bian coumme unne chieque, et y s'meint &agrave; dithe:<br>
<br>
 J'lai manghie!! <br>
<br>
 Tu l'as manghie! Tu l'as manghie!! se f&icirc;t l'Anmein Gaudin, et se tordant les mains et patheaissant au m'zesp&eacute;, se meins &agrave; dithe: Est y paussible et permeins, que j'ai empoi&ecirc;zonnai le pus grand anmein que j'ai au monde!<br>
<br>
 Dans l'entretemps, l'Anmein Phlip &eacute;tait coumme un mort, car y l'y semblait que l'poi&ecirc;zon qu' manchait &agrave; faithe sen &ecirc;ffet!!<br>
<br>
 Dans mains d'temps, qui n'faut &agrave; l'dithe, l'Anmein Gaudin preint un <I>tumbler</I> et unne tchullyt, y meins d'la moutarde, du pa&icirc;vre, du chucre, du sai, de l'huile douoche, et jusqu'&agrave; d'la sauce d'anchoies dans l'verre, et avec la tchullyt, y s'meins &agrave; ribott&eacute; tout ensemble, coumme si j'avait 'tai d'la cremme, et qu'il &eacute;theait voulu en faithe du beurre, et pis offrant la verraie &agrave; l'Anmein Phlip, lis d&icirc;t: Prend! Prend!! Prend!! Et chest qui l'preint bein vite, il &eacute;theait preint, verre, tchullyt <I>and all</I>, s'il av-ait peu! La dose 'tait tellement forte, que la moutarde ne tardit pon &agrave; faithe sen &ecirc;ffet, et tout erveint jusqu'&agrave; la figue.<br>
<br>
 Quand l'Anmein Gaudin vit l'&ecirc;ffet que sa tumbleraie avait yieu, y l'en tchit dans sa tchaize, les bras avaut li, <I>coumme</I> si n'en pouvait pus, et y s'meint a barb&eacute;lueut&eacute;: Te v'la sauvait! te v'la sauvait, est'y paussible que j'ai quasi empoi&ecirc;zonnai man pus grand anmein!! Je'n'm'en s'ceais janmais erpardounnai! Est-y paussible et permeins; se f&icirc;t y, une deuzieme faies.<br>
<br>
 L'Anmein Phlip 'tait tout l'temps assis dans sa tcha&icirc;ze bian coumme un leincheu &agrave; l'&ecirc;tente, et y n'&eacute;theait pas peu buoughi un fi pour se sauv&eacute; la vie, ses gambes l'y trembliaient suous li m'nu coumme la fieille. L'Anmein Gaudin fut oblighi d'envi&eacute; &agrave; cherchi un <I>cab</I> pour le renvi&eacute; siez li.<br>
<br>
 Ah che fut unne rude le&ccedil;on pour l'Anmein Phlip, et j'vos promets bein qui n'cherchit pon, apr&egrave;s chutte bordaie l&agrave;, &agrave; manghi figues ni chucreins de sus l'conteux &agrave; s'n'anmein, et l'anmein Gaudin ne s'vantit pon d'sa farce, sinon longtemps opr&egrave;s. Ch'tait le cas de dithe: <I>once bit twice shy</I>, ou &quot;cat &ecirc;caudai a peux de l'ieau fraide.&quot; <br>
<br>
&nbsp;<p>

<a href="amesservy.html">A. M.</a><p>
<br>


<p><i>V&egrave;rsion raccourchie et mod&egrave;rn&icirc;s&eacute;e:</i></p>
&nbsp;<p>
<center><font color="#215e21"><h2>La Figue</h2></font></center><p>
<br/>
L'Anm&icirc;n Gaudin qui gardait boutique &quot;a grocer&quot; &agrave; la carre d&eacute; Burrard Street, tait bein grand anm&icirc;n auve l'Anm&icirc;n Ph'lip et quand Ph'lip v'nait d&eacute; la Rocque &agrave; la Ville, i' criyait pr&eacute;sque tr&eacute; jous en passant &agrave; li dithe l&eacute; bou&ocirc;njour et &agrave; bangna&ucirc;der auve li.<br/>
<br/>
L'Anm&icirc;n Gaudin s'tait app&egrave;rchu qu&eacute; toutes les fais qui v'nait, i' prennait d&eacute; tchi d&eacute; sus l'conteux &#8211; eune orange, eune pouognie d&eacute; chucrins ou autcheune ch&ocirc;se &agrave; mangi, et si i' n' pouvait pas la mangi sans &ecirc;tre veu, zut! la ch&ocirc;se trouvait san c'min dans sa pouchette pouor pus tard.<br/>
<br/>
L'Anm&icirc;n Gaudin s'tait d&eacute;cid&eacute; d&eacute; mettre &quot;un stop&quot; &agrave; chounna. Il avait print ses plians et, un jour, comme i' &#8216;tait &agrave; la porte  d&eacute; sa boutique, il av&icirc;si l'Anm&icirc;n Ph'lip qui tou&ocirc;nnait Bath Street. I' rentrit et s'en fut au conteux, ram&acirc;ssit eune bo&ecirc;t&eacute;e d'figues et en d&ecirc;halli ieune et mint figue, bo&ecirc;te, et bo&ecirc;t&eacute;e d'figues sus l'conteux et s'en fut b&ucirc;sotchi dans l'dri&eacute;the d&eacute; la boutique.<br/>
<br/>
Quand l'Anm&icirc;n Ph'lip entrit, il av&icirc;si la figue. I' print eune tchaise et s'assi&eacute;vit avec la figue &agrave; san coute. Apr&egrave;s aver badinn&eacute; pouor deux-trais minutes, l'Anm&icirc;n Gaudin s'en fut d&eacute; l'aut' bord d&eacute; la boutique et pis apr&egrave;s tchique p'tit temps, i' s'en r'vint. Arriv&eacute; au conteux, i' s'mint, d'un divers embront, &agrave; ch&egrave;rchi sus l'conteux, souos l'conteux, autou et tout alentou. I' fit l'Anm&icirc;n Ph'lip s&eacute; l'ver, i' bouogi sa tchaise, i' r'gardit et r'gardit acouo! I' ch&acirc;tchit m&ecirc;me les pann&eacute;s d&eacute; la c&acirc;saqu&eacute; d&eacute; s'n anm&icirc;n!<br/>
<br/>
&quot;Tch'est qu'tu ch&egrave;rches?&quot; s&eacute; fit l'Anm&icirc;n Ph'lip.<br/>
<br/>
&quot;Tch'est qu&eacute; j'ch&egrave;rches?&quot; r&ecirc;ponnit l'Anm&icirc;n Gaudin et continnuit &agrave; ch&egrave;rchi d&eacute; pus b&eacute;.<br/>
<br/>
&quot;Mais, tch'est qu' tu ch&egrave;rches?&quot; s'&egrave;rfit l'Anm&icirc;n Ph'lip pouor la deuxi&egrave;me fais.<br/>
<br/>
&quot;Tch'est qu&eacute; j'ch&egrave;rches?&quot; Et pis i' s'mint &agrave; dithe, d'un ton tout g&ecirc;n&eacute;&#8230;&#8230;.<br/>
<br/>
&quot;J&eacute; sommes remplyis d'rats et i' m'saccagent les pouques en y faisant des tas d'creux. J'avais mint d'la poua&icirc;son dans eune figue,  j' l'avez minse sus l'conteux et j&eacute; n'peux pas la r'trouver!&quot;<br/>
<br/>
A chenna l'Anm&icirc;n Ph'lip tou&ocirc;nni palle et blianc comme eune chique et i' s'mint &agrave; dithe: &quot;J'l'ai mangie!&quot;<br/>
<br/>
&quot;Tu l'as mangie! Tu l'as mangie!&quot; s&eacute; fit l'Anm&icirc;n Gaudin. &quot;Est-i' p&ocirc;ssibl'ye et permint qu&eacute; j'ai empoua&icirc;sonn&eacute; l&eacute; pus grand anm&icirc;n qu&eacute; j'ai au monde?&quot;<br/>
<br/>
Dans l'entretemps, l'Anm&icirc;n Ph'lip &#8216;tait comme un mort, car i' sembliait qu&eacute; la poua&icirc;son c'menchait &agrave; faithe son &ecirc;ffet!<br/>
<br/>
Dans mains d'temps qu'i' n'faut &agrave; l' dithe, l'Anm&icirc;n Gaudin print un &quot;tumbler&quot; et eune tchulyi, mint d'la moutarde, du paivre, du chucre, du s&eacute; et d&eacute; l'huile douoche d&eacute;dans et i' s'mint &agrave; riboter tout emsembl'ye et pis, offrant la verr&eacute;e &agrave; l'Anm&icirc;n ph'lip, li dit: &quot;Prend! Prend!&quot;<br/>
<br/>
La dose &#8216;tait tellement forte, qu&eacute; la moutarde tardit pon &agrave; faithe s'n &ecirc;ffet et tout ervint &#8211; jusqu'&agrave; la figue!!<br/>
<br/>
Quand l'Anm&icirc;n Gaudin vit l'&ecirc;ffet, i gringni &agrave; li-m&ecirc;me et i' s'fit: &quot; T&eacute; v'l&agrave; sauv&eacute;!&quot;  &quot;T&eacute; v'l&agrave; sauv&eacute;!&quot;<br/>
<br/>
Ah! Ch&eacute; fut eune rude l&eacute;&ccedil;on pouor l'Anm&icirc;n Ph'lip et j'vos promets bein qu'i' n'ch&egrave;rchi pon, apr&egrave;s chutte bord&eacute;e-l&agrave;, &agrave; mangi ni figues, ni chucr&icirc;ns d&eacute; sus l'conteux &agrave; s'n anm&icirc;n!!   <br/>
<br/>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="histoirevraie.html">Une Histoire (vraie)</a><p>
<li><a href="buonvier.html">Un Buon Vier Jerriais</a><p>
<li><A HREF="gdffarce.html">Les farceurs</A><P>
<li><a href="gdffarces.html">Les farces bouannes</a><p>
<li><a href="farche.html">Une Bounne Farche</a><p>
<li><a href="gdfepoque.html">Une &ecirc;poque m&eacute;morablye</a><p>
<li><A HREF="giernie.html">La Boutique Bein Giernie</A><P>
<li><a href="tictac.html">Tic... Tac... Tac...</a><p>
<li><a href="farcethie.html">La farc&eacute;thie</a><p>
<li><a href="farces_chapelle.html">Des farces dans la chapelle</a><p>
<li><A HREF="raintchivale.html">Un Farceux Raintchiv&acirc;le &egrave;t Ap&egrave;rt</A><p>
<li><a href="paintricks.html">How Piteur tricks the old lady, and the sad result</a><p>
<li><a href="mathie.html">L'histouaithe du nouvieau mathi&eacute;</a><p>
<li><a href="2histoethes.html">Deux histo&egrave;thes d&eacute; man janne temps</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/farce.html by HTTrack Website Copier/3.x [XR&CO'2014], Tue, 15 Jul 2025 13:49:58 GMT -->
</HTML>
