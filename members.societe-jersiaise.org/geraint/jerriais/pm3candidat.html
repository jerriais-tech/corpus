<HTML>
<HEAD>
<TITLE>Ph'lip et un traisi&egrave;me candidat</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et un traisi&egrave;me candidat</h2>
Les taupes et les crapauds</font></center><p>

<font size="-1">&agrave; Port&icirc;nf&eacute;,<br/>
Saint Ou.<br/></font>
<br/>
Moussieu l'Editeu,<br/>
<br/>
&Agrave; la f&icirc;n, don, j'allons aver un <a href="pmbaillis.html">Baillyi</a>, d&ucirc;ment asserment&eacute;. Et, sans doute, j'&eacute;thons b&eacute;t&ocirc;t un Avocat-G&eacute;n&eacute;ral; epis i' faudra une <a href="votevoc.html">&eacute;lection</a> pour S&eacute;nateur. Nou-s-a seu, Moussieu, que l'D&eacute;put&eacute; Venables et l'd&eacute;put&eacute; Dupr&eacute; sont s&ucirc;s les rangs, mais nou-s-avait ou&iuml; &eacute;tout que y'avait une chance d'un traisi&egrave;me, car un certain campagnard s'en allait &ecirc;tre appr&eacute;chi par une forte d&eacute;put&acirc;tion. Eh bein, j'ai veu pl&ucirc;sieurs membres des Etats, mais i' m'ont tous dit tch'i' n'ont autchune connaissance de chu campagnard, et que la rumeur est fausse. Si ch'est d'm&ecirc;me, Moussieu, ch'est grand dommage, car ni l'Sieur Venables, ni l'Sieur Dupr&eacute; est hardi populaithe dans les p&acirc;raisses.<br/>
<br/>
I' n'est pas ocquo trop tard, mais il est temps quand-m&ecirc;me que chu candidat se d&ecirc;cliaithe, et Moussieu, j'connais l'homme tch'i' nos faut. Ch'est notre Conn&ecirc;tablye, l&eacute; Sieur Vautchi, et il a toutes les qualifications. Il est hardi intelligent, il est dans la flieur de l'&acirc;ge, et s'i' voulait prendre, il &eacute;thait toute la Campagne de san bord. &Agrave; <a href="st_helyi.html">Saint H&eacute;lyi</a>, je n'sais pas trop, mais y'a hardi d'&eacute;lecteurs l&agrave; tchi sont contre l&eacute; tourisme et tchi n'aiment pas l&eacute; D&eacute;put&eacute; Venables p&ucirc;s qu'chonna. J'esp&egrave;the, Moussieu, que notre Conn&ecirc;tablye prendra l'affaithe s&eacute;rieusement, et j'peux l'asse&ucirc;ther que quand veindra l'jour, tout &agrave; Port&icirc;nf&eacute; itha en procession &agrave; la Salle P&acirc;rouaissiale pour voter pour li.<br/>
<br/>
L&eacute; temps est ocquo dr&ocirc;le, Moussieu, et de niet i' n'fait pas d'caud. Ch'est pour chonna que la Merrienne a d&eacute;cid&eacute; que n'y a rein comme un homme pour r&ecirc;cauffer une femme, et dont je r'sommes ensemblye comme j'avions tr&eacute;jous 't&eacute; jusqu'&agrave; derni&egrave;thement, quand ou perdit la t&ecirc;te pour pr&egrave;sque une semaine. &Agrave; ch'teu, Moussieu, je m'l&egrave;ve de bouonne heuthe pour li faithe une t&acirc;sse de tais, et quand ou d'valle ou m'pr&eacute;pathe un bouon d&ecirc;jeun&eacute;. Ch'est d'm&ecirc;me, man vi&egrave;r am&icirc;n, qu'un homme et sa femme d&eacute;v'thaient vivre, mais, malheureusement, les jeunes gens d'&agrave; ch'teu, ou au mains hardi d'yeux, ont une diff&eacute;thente id&eacute;e de chein tchi constitue un mathiage. M&ecirc;me, chutte semaine, j'avons ou&iuml; d'une jeune femme de par ich&icirc;n tch'a fichi san camp avec un homme mathi&eacute; parsque s'n homme objectait quand ou <a href="ptun.html">fumait</a> ch&icirc;nquante cigarettes par jour. S'oulle attrape un cancer dans la gorge oulle &eacute;tha d'mand&eacute; pour, la garce!<br/>
<br/>
<a href="crapaud.jpg"><img src="crapaud.jpg" width="216" height="150" alt="Un crapaud" title="" align="right" /></a>
Est'che vrai, Moussieu, que n'y a ni <a href="gdfcrapaud.html">crapauds</a>, ni <a href="gdftaupes.html">taupes</a> en <a href="dgernesy.html">Djern&eacute;zi</a>? Ch'est bein seux tchi n'en manque pas ich&icirc;n, et s&ucirc;s chu point-l&agrave;, j'm&eacute; r'souveins d'l'histouaithe d'la bouonne J&egrave;rriais, y'a bein d's ann&eacute;es, quand les femmes s'habillaient un mio diff&eacute;th&eacute;ment, tchi 'tait &agrave; g'nors, un jour, &agrave; tchillyi des fr&acirc;ses quand un crapaud se m&icirc;nt &agrave; expl&ocirc;rer ou&egrave;squ'i' n'avait qu'faithe. I' li fit tant d'peux qu'ou fut pr&ecirc;te &agrave; s'&ecirc;vanni, et qu'ou n'put jamais r'appr&eacute;chu de san b&eacute;tchet d'fr&acirc;ses sans la c&acirc;saque de san bouonhomme s&ucirc;s l'dos. Quant &egrave;s taupes, nou veur dithe qu'un bieau jour un grand nombre se m&icirc;nt &agrave; nagi d'la France pour Djern&eacute;zi mais que quand i' v&icirc;ntent aupi d'la Coupe &agrave; <a href="st_martin.html">Saint Mart&icirc;n</a>, i' 'taient si lass&eacute;es tch'i' n'pouvaient pas aller p&ucirc;s lien. Je n'sais pas si ch'est vrai, mais ch'l&agrave; s'pou&ocirc;rrait car les taupes, comme les femmes, sont de dr&ocirc;les d'animaux.<br/>
<br/>
Et les patates, Moussieu - tch&egrave;squ'en est? Eh bein, i' m'semblye que ch'n'est pas juste qu'un fermyi aie &agrave; arr&ecirc;ter si longtemps pour saver combein qu'ses patates ont fait, et quand i' peut s'attendre de r'chever ses sous.<br/>
<br/>
Nou liet dans la g&acirc;zette, Moussieu, qu'en Ville y'&eacute;tha p&ucirc;s d'police salari&eacute;e et honorifique par les qu'm&icirc;ns &agrave; l'av'n&icirc;n, et que touos les siers y'&eacute;tha deux Chantgniers &agrave; la St&acirc;tion d'Police. Nou-s-esp&egrave;the, &eacute;tout, qu'&agrave; la <a href="pmjuge.html">P'tite Cour</a> l&eacute; Magistrat n'&eacute;tha pas d'peux d'envier en pr&icirc;son chais vacabonds tch'&icirc;nfestent non seulement la Ville mais &eacute;tout des parties d'la Campagne. Et pas seulement les mettre en pr&icirc;son, mais l&ucirc;s donner du raide travas &agrave; faithe. Nou-s-a ou&iuml;, derni&egrave;thement, que les conditions &agrave; la <a href="pmprison.html">Pr&icirc;son</a> sont d&ecirc;gou&ocirc;tantes, mais les fait est que dans l'p&acirc;ss&eacute; i' 'taient hardi trop bouonnes pour les balloques tchi s'trouvaient l&agrave;.<br/>
<br/>
Nou-s-a veu &eacute;tout s&ucirc;s la g&acirc;zette qu'en Australie ils ont d&ecirc;couvert tchiquechose tch'emp&ecirc;che la maladie dans le <a href="tonmates.html">tomates</a>, mais qu'oulle est hardi cou&ocirc;teuse. Ich&icirc;n en J&ecirc;rri, i' s'en veinnent, les tomates, et si pouvait v'n&icirc;n une bouonne achie ou deux, nou les v&ecirc;rrait pousser bein vite, mais y'&eacute;thait &eacute;tout grand dangi d'maladie. Le fait est qu'agniet nou n'peut cra&icirc;tre ni fruit, ni l&eacute;dgumes sans s'faithe seux que sans tchique m'suthe de protection, nou perdra tout. Quand j'tais mousse nou pliantait sans dangi des arbres &agrave; fruit dans les gard&icirc;ns et contre les muthalles, mais, grand doux, pas agniet! Et ch'n'est pas seulement ich&icirc;n, mais partout l'monde.<br/>
<br/>
J'ai un vais&icirc;n, Moussieu, tch'a de dr&ocirc;les d'id&eacute;es l&agrave;-d'sus. I' dit que tout a 't&eacute; m&icirc;nt s&ucirc;s la t&ecirc;rre pour l&eacute; b&eacute;n&eacute;fice de l'homme. S'i' trouve une limache dans sa soupe et un col&icirc;nmachon dans sa caboche, il avale tout, s&ucirc;s chu principe-l&agrave;, mais il admet que quand, un jour, i' trouvit le cad&acirc;vre d'une souothis dans sa bi&egrave;the, i' bu la bi&egrave;the mais donnit la souothie &agrave; la catte! Et il est pr&egrave;sque seux que quand <a href="genese3.html">Eve et Adam mang&icirc;tent la pomme dans l'Gard&icirc;n d'Eden</a>, y'avait tchiquechose tchi l's &eacute;thait d&ecirc;couothagi dans l'mitan s'ils avaient seu.<br/>
<br/>
Tout n'a pas 't&eacute; trop confortablye &agrave; l'a&eacute;rodrome hier et agniet et i' patha&icirc;t que ch'tait ocquo pi&egrave;the en <a href="dgernesy.html">Djern&eacute;zi</a>. Par cons&eacute;quent, des chents personnes n'ont pas peut arriver ou sortiu, mais &agrave; tchi la faute? J'pouvons faithe bein des choses, Moussieu, mais je n'pouvons pas dirigi l'temps, m&ecirc;me avec l'aide de toute la science tchi y'a dans l'monde. Ch'est p't'&ecirc;tre aussi bein, car autrement y'&eacute;thait du bruit partout. Ch'est chein que j'dis &agrave; la Merrienne quand ou voudrait du b&eacute; pour san gard&icirc;n et le temps n'li conveint pas. Ou gronne, quand-m&ecirc;me, mais ch'est une habitude qu'oulle a tr&eacute;jous yeu, et s'ou la perdrait j'me f'thais seux qu'oulle 'tait malade.<br/>
<br/>
Ch'est tout ch'que j'ai &agrave; vos dithe agniet, Moussieu, sinon que man ma dans l'dos n'amende pas, et que yun d'chais jours l&eacute; vi&egrave;rs Ph'lip pou&ocirc;rrait s'trouver transport&eacute; dans l'ambulance &agrave; l'<a href="pmhopita.html">h&ocirc;pita</a>. Si ch'l&agrave; s'arrive, Moussieu, j'esp&egrave;the qu'ou veindrez m'vaie, avec une p'tite boutelle de tchiquechose que j'pou&ocirc;rrai muchi souos m'n ou&ocirc;thillyi quand i' n'&eacute;tha personne par les qu'm&icirc;ns.<br/>
<br/>
<i><a href="lebrocq.html">Ph'lip</a><br/></i>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="pmdilemma.html">Merrienne Faces a Dilemma</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="elections_4.html">Les &Ecirc;lections</a><p>
<li><a href="elections_7.html">&Eacute;lie &agrave; l'&ecirc;lection</a><p>
<li><a href="pmring.html">How Ph'lip Bought a Ring</a><p>
<li><a href="pmelection.html">L'&Ecirc;lection</a><p>
<li><a href="cahouain_deputations1923.html">Quant ch&egrave;s l'temps des d&eacute;putations</a><p>
<li><a href="cahouain_elections1920.html">L'autre jour j'tais sus le bridge</a><p>
<li><a href="cahouain_elus.html">&Ecirc;lus sans opposition</a><p>
<li><a href="gdfpassant.html">En p&acirc;ssant...</a><p>

<li><a href="pmsaintmartin.html">L'&eacute;lection &agrave; Saint Mart&icirc;n</a><p>
<li><a href="pmvote.html">Merrienne Doesn't Want The Vote</a><p>
<li><a href="pmpolitics.html">Merrienne on Politics</a><p>

<li><a HREF="gdfcrapaud.html">L&eacute; crapaud</a><p>
<li><a href="crapaud2.html">L&eacute; Crapaud</a><p>
<li><a href="gdfcrapauds.html">Les crapauds</a><p>
<li><a href="crapaud2014.html">Not' crapaud est eunique</a><p>
<li><a href="gdfpits.html">Les pids en haut, la t&ecirc;te en bas!</a><p>


<li><a href="gdftaupes.html">Taupes et crapauds</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="taupescl.html">Les taupes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

