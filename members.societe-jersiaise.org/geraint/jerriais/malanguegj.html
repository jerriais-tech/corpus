<HTML>

<!-- Mirrored from members.societe-jersiaise.org/geraint/jerriais/malanguegj.html by HTTrack Website Copier/3.x [XR&CO'2014], Tue, 15 Jul 2025 13:55:41 GMT -->
<HEAD>
<TITLE>L&eacute; J&egrave;rriais, ma langue</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2> L&eacute; J&egrave;rriais, ma langue</h2></font></center><p>

J'sis un Villais, n&eacute; et &ecirc;l'v&eacute; coumme nou dit, et i' n'y'a p&egrave;rsonne dans ma fanmil'ye tchi p&acirc;lait l'J&egrave;rriais. Mais quand j'tais mousse, j'aimais vaie l's articl'yes dans la g&acirc;zette du s&eacute; - Les Lettres du Bouanhomme George par <a href="lefeuvre.html">George d'la Forge</a>.<p>

J'aimais vaie les mots coumme "pouortchi" et "cou&ocirc;teunmes", et ouaithe qu&eacute; j'n'ou&icirc;sse qu&eacute; bein rarement p&acirc;ler l'J&egrave;rriais, et qu'i' m'f&ucirc;sse &icirc;mp&ocirc;ssibl'ye d'li&eacute;the l's articl'yes, ch'na m'&icirc;nt&eacute;th&ecirc;ssit.<p>

Ch'tait l'J&egrave;rriais &ecirc;crit tchi attithit m'n &icirc;nt&eacute;th&ecirc;t quand j'tais mousse, et j'dais dithe qu&eacute; ch'est la litt&eacute;thatuthe J&egrave;rriaise tch'est acouo man pus grand &icirc;nt&eacute;th&ecirc;t ach'teu. Ch'est &icirc;ncriyabl'ye quand j'ouais des gens tchi disent qu&eacute; l'J&egrave;rriais n'a janmais 't&eacute; &ecirc;crit. Nou d&eacute;v'thait &ecirc;t' fyi qu&eacute; ch'tait l's auteurs des &Icirc;les d'la Manche tchi &icirc;nspithaient la r'naissance litt&eacute;thaithe en Nouormandie au dgi&ecirc;x-neuvi&egrave;me si&egrave;cl'ye, et qu'j'avons eune tradition d'litt&eacute;thatuthe tchi date, au mains, d&eacute; 1795.<p>

En li&ecirc;sant la vielle litt&eacute;thatuthe, ch'tait <a href="ejluce.html">Elie (E.J. Luce)</a> tchi d'v&icirc;nt m'n auteur pr&eacute;f&eacute;th&eacute;, et j'd&ecirc;cidis qu&eacute; ch'tait un grand pitchi qu&eacute; ch'tait si difficile d&eacute; trouver des pi&egrave;ches en J&egrave;rriais.<p>

&Ecirc;tant brantchi sus l'Ithangnie, i' m'sembliait eune bouonne id&eacute;e d'ch&acirc;rer des pi&egrave;ches auve d'aut's gens tchi voudraient les li&eacute;the par mouoyen du compiuteu. J&eacute; c'menchis les Pages J&egrave;rriaises sus ma page d'siez-m&eacute; auve tchiques po&egrave;mes. En 1998, auve tchiques chentaines d&eacute; pages, les Pages J&egrave;rriaises f&ucirc;tent &egrave;rmu&eacute;es au site d'Ithangnie d'la Soci&ecirc;t&eacute; J&egrave;rriaise et il' ont continnu&eacute; &agrave; cra&icirc;tre jusqu'au jour d'aniet quand j'avons pus d'mille ch&icirc;n chents pages.<p>

Et y'a acouo des gens tchi disent qu'l&eacute; J&egrave;rriais n'a janmais 't&eacute; eune langue &ecirc;crite!<p>

J'crai qu'l&eacute; J&egrave;rriais est vra&icirc;nment la langue d'J&egrave;rri. La langue et la litt&eacute;thatuthe J&egrave;rriaise appartcheinnent &agrave; touos les citouoyens d'J&egrave;rri: les Villais, les St-Ouennais, les St-Martinnais, l's Angliais, l's &Ecirc;cossais, les Port&ucirc;ndgais... Ch'est not' langue et not' h&eacute;thitage - et auve les cl&acirc;sses dans l's &ecirc;coles, il appartcheindra &agrave; nos mousses &eacute;tout.<p>

&nbsp;<p>
<i><a href="jerpoem.html">Geraint Jennings</a></i><p>

&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="malangue1.html">L&eacute; J&egrave;rriais... Ma Langue</a><p>
<li><a href="malangue2.html"> L&eacute; J&egrave;rriais, ma langue</a><p>
<li><a href="malangue3.html"> L&eacute; J&egrave;rriais, ma langue</a><p>
<li><a href="malangue4.html">Man J&egrave;rriais</a><p>
<li><a href="malangue5.html">L&eacute; J&egrave;rriais, ma langue</a><p>
<li><a href="malangue6.html">J&egrave;rriais, ma langue</a><p>
<li><a href="malangue7.html">L&eacute; J&egrave;rriais, ma langue</a><p>
<li><a href="malangue8.html">L&eacute; J&egrave;rriais, ma langue</a><p>
<li><a href="malangue9.html">L&eacute; J&egrave;rriais - ma langue</a><p>
<li><a href="malangue10.html">Ma langue</a><p>
<li><a href="malangue11.html">L'J&egrave;rriais - ma langue</a><p>
<li><a href="jerriaismjv.html">L&eacute; J&egrave;rriais. Ma Langue.</a><p>
<li><a href="malangue2013.html">Ma langue</a><p>
<li><a href="poetry_day15.html">Ma langue &ecirc;cliaithe man tchoeu</a><p>
<li><a href="sansrechinnes.html">Sans r&eacute;chinnes n'y'a pon d'flieurs</a><p>
<li><a href="fable.html">Fable</a><p>
<li><a href="nousetljerriais.html">Nous et l'J&egrave;rriais</a><p>
<li><A HREF="stostp.html">La Drinnette d&eacute; St. Pi&egrave;rre et la Hardelle d&eacute; St. Ou</A><P>
<li><a href="belle.html">La Belle de la campagne versus la Belle de la Ville</a><p>
<li><a href="lettre1943.html">Eune lettre d&eacute; 1943</a><p>
<li><a href="jerriaisllh.html">L&eacute; J&egrave;rriais</a><p>
<li><a href="gdflettres.html">Les lettres sont les beinv'nues!</a><p>
<li><a href="gdflangue.html">Nouot' vielle langue</a><p>
<li><a href="gdfdictionnaithe.html">L&eacute; Dictionnaithe J&egrave;rriais</a><p>
<li><a href="jul2015.html">La Journ&eacute;e &Ucirc;rop&eacute;enne des Langues 2015</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/malanguegj.html by HTTrack Website Copier/3.x [XR&CO'2014], Tue, 15 Jul 2025 13:55:41 GMT -->
</HTML>
