<HTML>

<!-- Mirrored from members.societe-jersiaise.org/geraint/jerriais/papaprison.html by HTTrack Website Copier/3.x [XR&CO'2014], Tue, 15 Jul 2025 13:44:27 GMT -->
<HEAD>
<TITLE>L&eacute; cr&icirc;nme n'apliatit pon</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; cr&icirc;nme n'apliatit pon</h2></font></center>

&#147;O&ugrave;'est qu'est,&#148; j&eacute; d'mandis eune journ&eacute;e, &#147;chu grand h&ocirc;tel &agrave; La Mouaie?&#148; J't&ecirc;mes dans l'gard&icirc;n siez Papa. Manman avait just&eacute;ment m&icirc;ns du l&icirc;nge &agrave; la l&icirc;ngne, v'l&agrave; tchi ventait douochement dans l'sol&eacute;, et achteu Papa s'est m&icirc;ns &agrave; gard&icirc;ngni.<br>
<br>
&#147;Un grand h&ocirc;tel?&#148; dit Papa, &agrave; g'nouors sus la bli&ecirc;te en s&egrave;rcliant sa bordeuse. &#147;Pouortchi qu'tu veurs saver entouor un h&ocirc;tel?&#148;<br>
<br>
&#147;Quand j't&ecirc;mes &agrave; l'aub&egrave;rge auve toute la fanmil'ye, l'Oncl'ye D&acirc;vi p&acirc;lait entouor tchitch'un tch'a 't&eacute; env'y&eacute; &agrave; tchique h&ocirc;tel &agrave; La Mouaie. O&ugrave;'est qu'il est, ch't h&ocirc;tel?&#148;<br>
<br>
Papa ritonnit et pliantit sa trouelle dans la t&egrave;rre. &#147;Bein, man p'tit, i' n'voulait pon dithe un vrai h&ocirc;tel. Nan, ch'est qu'i' p&acirc;lait entouor la prison.&#148;<br>
<br>
&#147;Mais s'i' voulait p&acirc;ler entouor la prison, Papa, pouortchi qu'i' dit qu&eacute; ch'tait un h&ocirc;tel?&#148;<br>
<br>
&#147;Assa, ch'est du fanne,&#148; r&ecirc;ponnit Papa. &#147;Y'a des gens tchi dithent qu'la prison est pap's&eacute;e d'billes d&eacute; ch&icirc;n louis, qu'i' y'a des coqs en or dans les salles d&eacute; bain et qu'les prisonni&egrave;rs prannent lus la&icirc;si en b'vant des v&egrave;rr&eacute;es d'champangne. N'en v'l&agrave;-t-i' du niol&icirc;n! Mais ch'est bein seu qu'la prison est bein pus mod&egrave;rne et un mio pus confortabl'ye qu'la vielle prison.&#148;<br>
<br>
&#147;O&ugrave;'est qu'ou 'tait, la vielle prison, Papa?&#148;<br>
<br>
&#147;La prison &agrave; La Mouaie fut b&acirc;tie y'a dans les trente ans &agrave; seule f&icirc;n d'rempliaichi l&eacute; vi&egrave;r b&acirc;tisse tchi s'trouvait dri&eacute;the l'H&ocirc;pita en Ville. Quand i' freunm&icirc;tent la vielle prison, i' la pitch&icirc;tent bas et y b&acirc;t&icirc;tent un neu b&acirc;tisse pouor les nosses.&#148;<br>
<br>
&#147;Coumme tchi qu'ou 'tait, la vielle prison, Papa?&#148;<br>
<br>
&#147;Ou 'tait bein p'tite et i' n'y'avait pon grand run pouor un tas d'prisonni&egrave;rs. Duthant l'Otchup&acirc;tion d'l'&Icirc;le par l's Allemands, y'avait un si grand nombre d&eacute; J&egrave;rriais tch'avaient 't&eacute; condamn&eacute;s pouor n'aver pon ob&eacute;&iuml; &egrave;s r&egrave;gl'yes et c'mandements des soudards qu'nou 'tait oblyigi d'attendre san tou d'aller en prison. Nou vos donnait un titchet auve un neunm&eacute;tho sus, et quand i' la&icirc;ss&icirc;tent iun tchitter la prison, ch'tait l'tou au pr&eacute;chain d'y'aller &ecirc;t' emprisonnyi pouor tchiques s&eacute;maines ou tchiques mais.&#148;<br>
<br>
&#147;Oh Papa!&#148;, j'dis. &#147;Ch'n'est pon vrai!&#148;<br>
<br>
&#147;Si-fait,&#148; r&ecirc;ponnit Papa. &#147;Tout l'monde avaient &agrave; faithe la tcheue tout l'temps - dans les boutiques, dans l's offices et pouor la prison. Ch'est qu'tout 'tait r&acirc;tionn&eacute; duthant l'Otchup&acirc;tion: la viande, l&eacute; beurre, la p&eacute;trole, les souli&egrave;rs, les mauves, et la prison, Nou-s'avait tout s&icirc;mpli&eacute;ment &agrave; attendre san tou pouor autcheune chose.&#148;<br>
<br>
&#147;Mais coumme tchi qu'i' 'tait, l&eacute; b&acirc;tisse d'la vielle prison?&#148;<br>
<br>
&#147;Ch'tait un grand ni&egrave;r b&acirc;tisse en grannit auve des chambres d&eacute; tortuthe o&ugrave;'est qu'i' tortuthaient les gar&ccedil;ons tchi n'faithaient pon chein qu'nou lus dithait, et pis sus la c&ocirc;tchi&eacute;the nou viyait des corb&icirc;ns tchi volaient en bas pouor mangi les preunelles des pou&ocirc;rres p'tchiots...&#148;<br>
<br>
&#147;Oh Papa!&#148; j'objectis.<br>
<br>
&#147;Tu'as raison, man p'tit,&#148; dit Papa. &#147;Ch'tait des ca&ucirc;vettes, pas des corb&icirc;ns! Mais en tout cas, la vielle prison n'tait pon eune bouonne pliaiche &agrave; &ecirc;t' b&acirc;rr&eacute; d&eacute;dans. Et auve ta tchestchionn'nie, tu m'as fait penser &agrave; l'histouaithe du cou&ocirc;s&icirc;n &agrave; man grand-p&eacute;the tchi fit s'n &ecirc;cappe d'la prison y'a bein d's ann&eacute;es.....&#148; Et i' r'pr&icirc;nt sa trouelle et r'qu&eacute;menchit sa s&egrave;rcli&eacute;thie.<br>
<br>
&#147;Papa, raconte-m&eacute; ch't' histouaithe! S'i' t'plia&icirc;t!&#148;<br>
<br>
&#147;Viyant qu'tu n'm&eacute; crai pon quand j't&eacute; p&acirc;le entouor les vi&egrave;rs temps, i' n'vaut pon la peine d&eacute; t'raconter entouor l&eacute; cou&ocirc;s&icirc;n D&acirc;lpheusse.... La&icirc;sse-m&eacute; gard&icirc;ngni en paix!&#148;<br>
<br>
&#147;Oh, s'i' t'plia&icirc;t, Papa! S'i' t'plia&icirc;-&icirc;-&icirc;-&icirc;-&icirc;t!&#148;<br>
<br>
&#147;Eh bein, viyant qu'tu'&icirc;nsiste....&#148; dit Papa et r'pliantit la trouelle dans la bordeuse. &#147;Tu vai tout chu l&icirc;nge &agrave; la l&icirc;ngne? Bein, la lav'thie est bein pus s&icirc;mpl'ye au jour d'aniet qu'au temps p&acirc;ss&eacute; quand i' n'y'avait pon toute la machinn'nie qu'j'avons achteu. Au temps d'man grand-p&eacute;the et d'san cou&ocirc;s&icirc;n D&acirc;lpheusse i' n'y'avait pon d'machinne &agrave; laver ni d&eacute; s'tcheux nitout. Nou-s'avait &agrave; juser l'l&icirc;nge auve chein qu'nou-s'appelle en Angliais un mangle. As-tu veu un mangle? Nou tou&ocirc;nne eune mannivelle et y'a deux rou&ocirc;leurs tchi jusent l&eacute; l&icirc;nge.&#148;<br>
<br>
&#147;Y'en a ieune d'ches machinnes &agrave; Hamptonne,&#148; j&eacute; dis.<br>
<br>
&#147;Mangnifique, don tu sai tch'est qu'ch'est chutte machinne-l&agrave;, man p'tit. Et tu peux &icirc;nmaginner qu'i' fallait d'l'a&icirc;gue au jour d'lavage pouor p&acirc;sser l'l&icirc;nge entre les rou&ocirc;leurs. Et n&eacute; v'ch&icirc;n chein tch'arrivit au cou&ocirc;s&icirc;n D&acirc;lpheusse quand i' 'tait p'tchiot: i' 'tait &agrave; a&icirc;dgi &agrave; sa m&eacute;the auve la jus'sie d'l&icirc;nge quand un but d'sa manche fut happ&eacute; par l&eacute; mangle et, li, i' fut hal&eacute; entre les rou&ocirc;leurs. Dgieu m&egrave;rcie, i' n'fut pon tu&eacute; mais il avait 't&eacute; tout &agrave; fait apliati - D&acirc;lpheusse 'tait pliat coumme un cr&ecirc;pe. Nou criyit pouor l&eacute; docteu tchi l'pompit atout eune pompe &agrave; bike et n&eacute; v'l&agrave; tch'a&icirc;dgit un mio - mais d'pis chu malheutheux jour-l&agrave; l'cou&ocirc;s&icirc;n D&acirc;lpheusse 'tait div&egrave;rs&eacute;ment pliat et nou n'l&eacute; viyait dg&eacute;the d&eacute; trav&egrave;rs ouaithe qu'i' sembly&icirc;sse bein normal quand nou l'&egrave;rgardait fache &agrave; fache.&#148;<br>
<br>
&#147;L&eacute; pou&ocirc;rre D&acirc;lpheusse!&#148; j'excli&acirc;mis.<br>
<br>
&#147;Bein, n'ai pon trop d'pitchi pouor D&acirc;lpheusse, car i' 'tait un p'tit bougre tch'avait les d&eacute;s longs et tchi 'tait tr&eacute;jous &agrave; faithe tchique mauva&icirc;tchi, valet. Et i' trouvait qu'i' pouvait s'muchi dri&eacute;the les veues d'rue, &eacute;tant pliat coumme i' 'tait, &agrave; seule f&icirc;n d'assommer des pou&ocirc;rres innouothants dans la rue et lus voler lus sou et lus bijout'tie. Heutheusement, eune s&eacute;th&eacute;e i' fit la m&ecirc;pr&icirc;nse d&eacute; sauter sus un Chent'nyi, un fort houmme tchi l&icirc; baillit eune tourn&eacute;oualipe, et n&eacute; v'l&agrave; D&acirc;lpheusse en minnottes &agrave; la st&acirc;tion d'police. L&eacute; Juge d'la P'tite Cour l&eacute; condamnit &agrave; prison et D&acirc;lpheusse fut d'livr&eacute; &agrave; la vielle prison et y'entrit souos l&eacute; r'gard mal&icirc;n des ca&ucirc;vettes sus la c&ocirc;tchi&eacute;the tchi voudraient bein gou&ocirc;ter ses i&egrave;rs. Mais tch'est qu'i' fit, D&acirc;lpheusse, eune fais b&acirc;rr&eacute; dans la cellule? &Eacute;tant si pliat, i' drissit entre les b&acirc;rres et s'&ecirc;cappit! Et n&eacute; v'l&agrave; pouortchi qu'nou n'fait pus s&egrave;rvi les mangles au jour d'aniet. Aupr&egrave;s l'aventuthe au cou&ocirc;s&icirc;n D&acirc;lpheusse, nou-s'&icirc;nventit l&eacute; s'tcheux &ecirc;lectrique pouor rempliaichi l&eacute; mangle &agrave; seule f&icirc;n qu'les cr&icirc;nminnels n&eacute; saient pus apliatis!&#148;<br>
<br>
Parfais j'pense, m&eacute;, qu&eacute; Papa m&eacute;thite d'&ecirc;t' hal&eacute; en prison, car il est un fichu vi&egrave;r menteux.<p>
&nbsp;<p>

<I><a href="jerpoem.html">Geraint Jennings</a><br>
Avri 2003<p></I>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papagalettes.html">Papa et ses galettes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_halloween.html">Papa m'a explyitchi tout entouor Halloween!</a><p>
&nbsp;<p>
<li><a href="crinme.html">L&eacute; cr&icirc;nme et la louai</a><p>
<li><a href="adlmrat.html">As-tu payi ton r&acirc;t?</a><p>
<li><a href="mancrime.html">Man Crime</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/papaprison.html by HTTrack Website Copier/3.x [XR&CO'2014], Tue, 15 Jul 2025 13:44:27 GMT -->
</HTML>
