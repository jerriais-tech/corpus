<HTML>

<!-- Mirrored from members.societe-jersiaise.org/geraint/jerriais/pmmathiages.html by HTTrack Website Copier/3.x [XR&CO'2014], Tue, 15 Jul 2025 13:58:40 GMT -->
<HEAD>
<TITLE>Les mathiages d'agniet et d'aut'fais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les mathiages d'agniet et d'aut'fais</h2>
De grands changements, dit Merrienne<br/></font></center><p>
<br/>
<font size="-1"><i>&agrave; Portinf&eacute;, Saint Ou,<br/>
Vendredi au s&eacute;.<br/></i></font>
<br/>
Moussieu l'Editeu,<br/>
<br/>
J'si content d'vos dithe que ma Merrienne est de bouonne humeur chais jours. Sans doute ch'est l'temps, car j'ai veu l'contraithe p&ucirc;s d'une fais. J'me r'souveins d'une bord&eacute;e, y'a bein d's ann&eacute;es, quand pour pr&egrave;sque une s&eacute;maine ch'tait achie apr&egrave;s achie le long des jours, et y'avait des mathes d'ieau partout. M&eacute;, j'prenais chonna comme i' v'nait, mais ma bouonnefemme ne faisait que r'oupillyi, et de niet ou m'tou&ocirc;nait l'dos et je n'pouvais pas en appr&eacute;chi. Comme ou pouvez craithe, Moussieu, chonna est bein du &agrave; enduther pour un homme de ma disp&ocirc;sition, et si l'temps n'avait pas changi et d&eacute;v'nu b&eacute;, j'&eacute;thais 't&eacute; forchi d'aller vaie l'<a href="connetable.html">Conn&ecirc;tablye</a> pour li d'mander de m'trouver une autre femme. Heutheusement, le sol&eacute; d&ecirc;shallit justement en temps, et je n'eus autchun troublye apr&egrave;s. Tchi dr&ocirc;le de cr&eacute;atuthes que les femmes, Moussieu!<br/>
<br/>
Man grand, le Bram, v&icirc;nt nos vaie hier au s&eacute; pour nos annoncer que la Bella avait produit un autre mousse, un gar&ccedil;on chutte fais. J'b&ucirc;mes un lermin &agrave; la sant&eacute; du p'tiot, mais quand l'Bram s'en r'fut, la Merrienne me dit que l'Bram et sa Bella d&eacute;v'thaient &agrave; ch'teu' arr&ecirc;ter.<br/>
<br/>
&quot;Et pourtchi?&quot; j'li d'mandis. &quot;Quand tu &eacute;tais d'l&ucirc;s &acirc;ge tu n'p&acirc;slais pas d'm&ecirc;me, et j'n'en avons pas 't&eacute; d'pi&eacute;the.&quot;<br/>
<br/>
&quot;P't'&ecirc;tre bein,&quot; ou dit, &quot;mais dans chais temps-l&agrave; ch'tait diff&eacute;thent. A qu'menchi, une femme n'allait pas &agrave; un <a href="gdfhopita.html">h&ocirc;pita</a> pour aver san mousse. I' 'tait n&eacute; dans la bouonne chambre, et si l'docteu arrivait un mio tard, nou s'en p&acirc;ssait. Epis i' n'y avait pas de chais grandes r&eacute;ceptions &agrave; tchique h&ocirc;tel. Apr&egrave;s une s&eacute;maine ou deux tchiques pathens et amins v'naient f&eacute;liciter la m&eacute;the et nou l&ucirc;s donnait de l'<a href="cannelle.html">ieau d'canelle</a>. Les vielles-filles surtout aimaient l'ieau d'canelle, et p&ucirc;s d'une fais, j'en ai veu tchi n'marchaient pas trop drait en l&ucirc;s en r'allant siez-yeux. Le b&acirc;pt&ecirc;me n&eacute; cou&ocirc;tait rain, et nou payait l'docteu quand nou pouvait, tchiquefais apr&egrave;s d's ann&eacute;es. Comme j'te dis, Ph'lip, ch'tait bain diff&eacute;thent.&quot;<br/>
<br/>
Apr&egrave;s chonna, Moussieu, j'nos mimes &agrave; p&acirc;sler du Pape et des Catholiques et g&eacute;n&eacute;ral. &quot;Ch'tait un bouon homme, le Pape,&quot; s'fit la Merrienne, &quot;et nou-s-&eacute;tha une djobbe &agrave; l'rempli&eacute;chi. Quand j'tiomes jeunes, t&eacute; et m&eacute;, les Catholiques ne comptaient pas pour grand chose dans l'Ile. T&eacute; r'souveins-tu que quand nou-s-en rencontrais yun, nou marchait d'l'autre bord d'la route?&quot;<br/>
<br/>
&quot;Oui,&quot; j'li dis, &quot;et bein souvent nous li fliantchait une pi&ecirc;rre &agrave; la t&ecirc;te, car nou n'avait autchun respect pour l&ucirc;s r&eacute;ligion. Et j't&eacute; dithais, Merrienne, la raison pourtchi qu'les Catholiques sont p&ucirc;s forts en J&ecirc;rri agniet que touos les Protestants m&icirc;ns ensemblye. Ch'est parsque un Protestant peut apparteni &agrave; autchun de p&ucirc;s d'une do&ucirc;zaine d&eacute; tchultes, mais pour un Catholique i' n'y a qu'une r&eacute;ligion et un tchulte. Epis i' faut admettre &eacute;tout qu'un pr&ecirc;tre catholique ne d'mande pas un grand salaithe, et est content avec bein p'tit.&quot;<br/>
<br/>
&quot;J'ai m&ecirc;me oui dithe,&quot; ou r'mertchit, &quot;que y'en a tchi r'ch&egrave;vent au tout rain qu'un louis la s'maine. Nos Recteurs paient p&ucirc;s que chonna &agrave; l&ucirc;s domestiques.&quot;<br/>
<br/>
&quot;V&egrave;the, sans doute,&quot; j'li dis, &quot;mais le pr&ecirc;tre se p&acirc;sse de domestique, et d'm&ecirc;me n'est pas g&ecirc;n&eacute;. &Agrave; ch'teu', bouonnefemme, laissons les Recteurs, les pr&ecirc;tres, les ministres et tout l'restant &agrave; l&ucirc;s ram&acirc;sser. Sans doute, i' pou&ocirc;rront s'accorder quant i' veindront tous d'l'autre bord, et ch'n'est pas &agrave; nous de nos imaginer tch&egrave;squ'i' trouv'thont l&agrave;.&quot;<br/>
<br/>
 M&eacute; v'l&agrave; b&eacute;t&ocirc;t fini pour agniet, Moussieu, car je n'si pas ocquo bein raide et i' faut que j'me r'p&ocirc;se. &Agrave; la  s'maine tchi veint!<br/>
<br/>
<i><a href="lebrocq.html">Ph'lip</a></i><br/>
<br/>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="pmcourting.html">Courting Days</a><p>
<li><a href="obey.html">The Promise To Obey</a><p>
<li><a href="divorce2.html">Ph'lip and Merrienne Discuss Divorce</a><p>
<li><a href="pmdivorce.html">Merrienne pasle d'une divorce</a><p>
<li><a href="pmmarried.html">A Talk about Married Life</a><p>
<li><a href="pmwrong.html">Merrienne in the Wrong for Once</a><p>
<li><a href="pmmathiage.html">L'Grand Mathiage</a><p>
<li><a href="mathiage4.html">La Forme d&eacute; c&eacute;l&eacute;brer l'Mathiage</a><p>
<li><a href="gdfsermathier.html">Les d'vis du Bouan'homme George</a><p>
<li><a href="pm14fevri.html">L&eacute; Quatorze F&eacute;vri</a><p>
<li><a href="pmrecteurs.html">Merrienne et les Recteurs</a><p>
<li><a href="gdfrome.html">Cantorb&eacute;ry et Rome</a><p>
<li><a href="gdfquoac.html">Des Quoac Quoacs</a><p>
<li><a href="jesuites1873.html">Je sis un vier Jerriais!</a><p>
<li><a href="bazaar.html">Le Bazaar</a><p>
<li><a href="erligion.html">L'&egrave;rligion en J&egrave;rriais</a><p>
<li><a href="gdflouanges.html">Les louanges d&eacute; s&eacute;-m&ecirc;me n&eacute; valent rein!</a><p>
<li><a href="aefondkiss.html">Un p'tit b&eacute;cot</a><p>
<li><a href="pmpeace2.html">Peace and Quiet in the Home</a><p>
</UL>
</FONT>
<br>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmmathiages.html by HTTrack Website Copier/3.x [XR&CO'2014], Tue, 15 Jul 2025 13:58:40 GMT -->
</HTML>
