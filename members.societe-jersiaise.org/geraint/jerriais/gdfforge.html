<HTML>

<!-- Mirrored from members.societe-jersiaise.org/geraint/jerriais/gdfforge.html by HTTrack Website Copier/3.x [XR&CO'2014], Tue, 15 Jul 2025 13:50:55 GMT -->
<HEAD>
<TITLE>La Forge</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Forge</h2></font></center><p>


<font size="-1"><i>Le M&eacute;nage &egrave;s Feuvres.</i><br/>
<i>St. Ouen.</i><br/>
<br/>
<i>L&eacute; 27 mai, 1967.</i><br/></font>
<br/>
<br/>
Moussieu l'R&eacute;dacteu,<br/>
<br/>
Quand j'tais mousse siez papa a La Forge, i' m'env'yait tchiquefais &egrave;s Landes siez Mess Maugi. La&iuml;esse, l&eacute; cordonn'yi, qu'si d'la bra pour mett' sus des copes. Dans des temps, quand papa 'tait &agrave; f&eacute;ther un j'va, l&eacute; j'va bouogeait quandi tch'il 'tait &agrave; dr&eacute;chi l'chabot et i' s'copait la main ou les d&eacute;s atout l'cout&eacute; &agrave; corne. I' n'y avait pon miyeu qu&eacute; d'la bra pour garder la cope freunm&eacute;e et la r'faithe. En attendant pour i' fallait &ecirc;tantchi l'sang atout d's ithangnies ou un tch&acirc;s d&eacute; p'tun. Ch'est r'm&egrave;rquabl'ye comme la cope s'&egrave;rfaisait vite un co couverte d'bra!<br/>
<br/>
Sav'ous, bouannes gens, comment en faithe, d'la bra? Eh bein, ouaithe qu&eacute; y'a qu&acirc;si septante ans d&eacute;pis l'temps qu&eacute; j'tais mousse &agrave; La Forge, j&eacute; n'l&eacute; savais pon m&eacute;-m&egrave;me d&eacute;vant ouvri man dictionnaithe J&egrave;rriais &agrave; ces s&eacute;. I' s'adonne qu&eacute; quand j'ai eune munute d&eacute; laisi, j'l'ouvre a autcheune page, sachant tch'i' y'a d'tchi int&eacute;r&ecirc;ssant &agrave; li&eacute;the dans toutes. &Agrave; la page souoxante-neu ou' v&egrave;rrez qu&eacute; la bra est faite atout d'l'hielle d&eacute; mouothue et d'la r&ocirc;sinne!<br/>
<br/>
Ch'tait un bouan vi&egrave;r corps, l&eacute; bouanhomme La&iuml;esse Maugi. Il 'tait Surintendant d'l'&Eacute;cole du Dinmanche, et ma&icirc;tre d'la preunmi&eacute; classe, &agrave; l'&eacute;glyise d&eacute; St. George. Comme cordonn'yi i' n'y avait pon &agrave; l'battre. Et il 'tait d'bouan tchoeu. Janmais i' n'&eacute;thait prins un sou pour la bra tch'i' donnait &agrave; papa ou a autcheune aut'p&egrave;rsonne tch'avait l'malheur d&eacute; s'coper. S'ou-s-avez connu san fis Alfred, dans san vivant Inspecteux du Marchi en ville et Seurvillant d'l'&eacute;glyise parouissiale d&eacute; St. Ou&euml;n pour bein d's ann&eacute;es, ou-s-&ecirc;thez veu san p'p&egrave;e, car i' li r'sembliant comme deux d'go&ucirc;ts dg'ieau, moustache et toute la p&ecirc;que!<br/>
<br/>
J'y pense souvent, &agrave; ches bouans vi&egrave;rs jours-l&agrave; dans la forge. J'aimais bein vaie papa et man p'p&eacute;e f&eacute;ther les j'vaux. I' m'sembl'ye qu&eacute; j'sens acouo l'brul&icirc;n d'la corne quand i' m'ttaient l'f&eacute; caud sus l'chabot pour l'appr&ecirc;ter bein d&eacute;vant l'&egrave;rfraidgi et l'cliouer. Et les tchians des fermi&egrave;rs et du vaisinn&eacute; aimaient, &agrave; mi&acirc;tchi les mios d'corne tch'&eacute;taient cop&eacute;s du chabot! Tchiquefais, l'f&egrave;rmyi tch'am'nait san j'va restait dans la forge &agrave; bailli d'sa becque a papa en attendant tch'i' f&ucirc;sse f&eacute;th&eacute;, et la conv&egrave;rs&acirc;tion 'tait souvent entou&ocirc;rre La C&ocirc;te. Pr&egrave;sque toutes les fanmiles d&eacute; chu temps-la y'avaient 't&eacute;, ou avaient des fis l&agrave;-bas, et papa y'avait 't&eacute; li-m&egrave;me d&eacute;vant s'mathier et s'mett' &agrave; forgi &agrave; t&egrave;rre en J&egrave;rri.<br/>
<br/>
J'&eacute;thais det &ecirc;t' forgeux, l'm&ecirc;tchi d'man p'p&egrave;e, d'man papa et d'hardi d'pus anch&ecirc;tres, et quand j'tais dans la forge i' m'sembliait tch'i' n'y avait pon autcheun aut' m&ecirc;tchi au monde comme ch't&icirc;-la. L&eacute; son du mart&eacute; sus l'enclieunme 'tait d'la m&ucirc;sique &agrave; mes ou&iuml;es, et au s&eacute; dans l'hiver quand man p'p&egrave;e et papa travaillaient tard &agrave; faithe des fi&egrave;rs d&eacute; tch&eacute;thues, l'son des gros martchieaux - r&eacute;gli&eacute; par l&eacute; p'tit mart&eacute; &agrave; papa tchi gardait l'temps parfaitement entre chaque coup - 'tait l'son du gros tambour d&eacute; la m&ucirc;sique! Quand i' fallait tchitter &agrave; frapper, l&eacute; p'tit mart&eacute; donnait deux coups d'siette sus l'enclieunme.<br/>
<br/>
Manman m'enfliubait bein ches s&eacute;th&eacute;es-l&agrave;, et papa m'assi&eacute;vait dans l'empliaichement du feu tchi n'tait pon d's&egrave;rvice pour la s&eacute;th&eacute;e. Y'avait deux feux souos la votte et la cheunm'n&eacute;e du fouoyi, mais comme i' n'y avait qu'eune p&acirc;the de gros s&ucirc;ffliets, l&eacute; deuxi&egrave;me feu n'faisait pon s&egrave;rvi souvent. J'&ecirc;prouvais &agrave; so&ucirc;ffier pour papa et man p'p&egrave;e, mais j&eacute; l's emb&ecirc;tais pus qu&eacute; d'lus aidgi viyant qu&eacute; j'tais trop p'tit pour aveindre l&eacute; bras des so&ucirc;ffliets quand i' m'&ecirc;cappait et tch'il' 'tait en l'air!<br/>
<br/>
Papa 'tait fanmeux &agrave; tremper d's &ocirc;tis. Y'avait eune toube plieinne dg'iaeu souos l'fouoyi, et i' m'sembl'ye qu&eacute; j'l&eacute; vai acouo haler l's &ocirc;tis du feu, touos rouoges et p&eacute;tillants, et les fou&ocirc;rrer dans la toube pour tchiques s&eacute;gondes et pis les r'haler d&ecirc;li&eacute;ment et les mett' qu&acirc;si au but d'san nez! J'm&eacute; d'mandais si ch'tait pour les senti, mais j'pense qu&eacute; ch'tait pour v&ecirc;rifier la couleu d'la trempe, et comme i' viyait d'pr&egrave;s i' fallait l's appr&eacute;chi pr&egrave;s d'sa veue. Dans des temps ch'tait dans eune p&eacute;tite toub&eacute;e d'huile tch'i' les trempait.<br/>
<br/>
Ch'tait int&eacute;r&ecirc;ssant &agrave; vaie l's objets qu'les vaisins apportaient a la forge pour &ecirc;t' &ecirc;rgraient. Toutes sortes d'choses en blianc fe comme des boutchets, pour &ecirc;t' sod&eacute;s. M&egrave;me des machinnes a p&eacute;daller tchi 'taient en d&ecirc;route 'taient am'n&eacute;es &agrave; papa. Les jouets &egrave;s mousses &eacute;tout. Il 'tait tr&eacute;jous &agrave; soder lus c&egrave;rcl'yes, et i' n'lus ch&egrave;rgeait pon rein pour sa peine - mais i' les r'primandait s'i' n'disaient pon &#8220;M&eacute;rcie!&#8221;<br/>
<br/>
Ch'est bein seux tch'i' n'&eacute;thait janmais fait forteune &agrave; forgi, l'pou&ocirc;rre vi&egrave;r papa. I' mouothis pauvre, mais fyi tch'i' n&eacute; d'vait &agrave; p&eacute;rsonne! Il 'tait d'trop bouan tchoeu, et y'avait trop d'cr&eacute;dit. L'f&egrave;rmyi du temps pass&eacute; payait eune fais par an - quand i' r'ch&eacute;vait pour ses patates. Dans l'entr&eacute;temps, papa n'pouvait pon acater san f&eacute; et s'n acyi &agrave; cr&eacute;dit - i' fallait payi pour et &agrave; m'suthe. Si l'pou&ocirc;rre dgi&acirc;tre d'f&egrave;rmyi n'faisait rein sus ses patates et tch'i' n'pouvait pon payi san compte, papa &eacute;thait 't&eacute; l'drein homme au monde &agrave; li-env'yer bille!<br/>
<br/>

<i><a href="lefeuvre.html">George d'La Forge.</a> </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfforgeux.html">L'forgeux s'enrichit pon!</a><p>
<li><a href="forgeux.html">L&eacute; Forgeux</a><p>
<li><a href="dunstan.html">L&eacute; f&eacute; d&eacute; j'va</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfforge.html by HTTrack Website Copier/3.x [XR&CO'2014], Tue, 15 Jul 2025 13:50:55 GMT -->
</HTML>

