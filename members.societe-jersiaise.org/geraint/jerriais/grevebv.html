<HTML>
<HEAD>
<TITLE>Sus la gr&egrave;ve en J&egrave;rri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Sus la gr&egrave;ve en J&egrave;rri</h2></font></center><p>
&nbsp;<p>

Nos v'chin au seizi&egrave;me mais d'l'ann&eacute;e et nos v'l&agrave; qu&eacute; j'appr&eacute;chons du pus long jour. Dans rein d'temps les jours c'mench'chont &agrave; raccourchi et les bou&ocirc;ns pliaingnants dithont qu&eacute; j'n'avons pas ieu d'&eacute;t&eacute;. Acouo bein tch'i' fit bieau temps au mais d'mai et qu&eacute; j'avons ieu d&eacute; longues journ&eacute;es d&eacute; chaleu &agrave; ches drein, auve un sol&eacute; tchi nos a ravigot&eacute; les esprits.<p>

J'en avons profit&eacute;, ma femme et m&eacute;, du bieau temps. Auve les restrictions &agrave; cause d'la fi&egrave;vre aphteuse, nou n'peut pon la&icirc;ssi les tchians &agrave; banon dans les clios ni sus les routes. Mais, heutheusement, i' peuvent aller libres sus d'partitchuli&eacute;thes sections d'la gr&egrave;ve. Nou peu s&eacute; s&egrave;rvi d&eacute; la pli&ucirc;part d'la Baie d'Saint Ou&euml;n d'vant dgiez he&ugrave;thes et d'mie du mat&icirc;n et apr&egrave;s siex heuthes l&eacute; s&eacute;. J'allons d'habitude d&eacute; bouonne heuthe l&eacute; mat&icirc;n, st&acirc;tionnant not' vouaituthe &egrave;s Laveurs sus la Route des Mielles. J'arrivons d'vi&egrave;rs sept heuthes et, j'vos garantis, chest rare qu&eacute; j'sommes les preunmi&egrave;rs. Ma&icirc;tres et maitr&ecirc;sses sont d&ecirc;j&agrave; l&agrave; auve lus tchians - ch'est eune vraie m&ecirc;nag'gies! I' y'en a d&eacute; toutes les sortes - p'tits et grands, courts et longs, maigres et gros, d&eacute; puthe race et d&eacute; race m&ecirc;l&eacute;e. L&agrave;-bas j'nos rencontrons comme eune grand' fanmil'ye - tous sont anm&icirc;ns et j'nos promenons ensembl'ye. M&ecirc;me les tchians s'entre-r'conna&icirc;ssent et s'entr&eacute;-suivent. I' y'en a tchi s'lanchent dans la m&eacute; tandis qu' d'autres restent tout pr&egrave;s d'lus ma&icirc;tres.<p>

&nbsp;<p>
<center><a href="grevevoc.html"><img src="seurfethie.jpg" width="453" height="150" border=0 alt="la Baie d'Saint Ou&euml;n"></a></center><p>
&nbsp;<p>

J'viyons souvent plusieurs j'va&ucirc;cheurs &agrave; ex&egrave;rcer lus j'vaux ou &agrave; pratitchi pouor les courses &agrave; Grosnez. Not' tchianne est tr&eacute;jous contente d&eacute; les vaie car ou crait qu&eacute; ch'est sa responsabilit&eacute; d&eacute; les chasser - ou crait qu&eacute; la gr&egrave;ve appartcheint &egrave;s tchians et qu&eacute; les j'vaux n'ont pas l&eacute; drouait d'aller sans p&egrave;rmission sus san territouaithe. Ou n'a pon grand temps ni n'tout pouor les pus &ecirc;n&egrave;rgiques d'la race humaine - chest san plia&icirc;si d&eacute; ouasser &agrave; tigue d&eacute; corps quand les couotheurs nos d&eacute;passent et si j'nos m&ecirc;fions pas ou s'met &agrave; cou&ocirc;rre souotre ieux pouor lus gaffer la g'vil'ye du pid&#160;!<p>

V&eacute;the, j'en avons d'l'excitement la preunmi&eacute; chose l&eacute; mat&icirc;n mais ch'est eune sup&egrave;rbe heuthe pour s&eacute; prom'ner l&eacute; long d'la gr&egrave;ve quand i' fait bieau sol&eacute;. L'odeu d'la m&eacute; et du vrai vos rafra&icirc;chit les n&acirc;silles et vos rempl'ye les ponmons. L&eacute; son des lou&ecirc;mes est eune musique pouor les ouothelles et la veue des p&ecirc;tcheurs dans lus p'tits batchieaux est un vrai portrait, sustout quand l'ieau &egrave;rlit dans les rayons du sol&eacute;. I' sembl'ye qu&eacute;, &agrave; chutte heuthe, tout est paisibl'ye dans l'monde m&ecirc;me qu'i y'ait tant d'activit&eacute; l&eacute; tou d's&eacute;.<p>

&nbsp;<p>
<center><a href="mevoc.html"><img src="greve.jpg" width="503" height="100" border=0 alt="la gr&egrave;ve"></a></center><p>
&nbsp;<p>

Ch&acirc;que matin qu&eacute; j'fa&icirc;thons not' tou&ocirc;nn&eacute;e j'&egrave;rm&egrave;rcions l&eacute; Bou&ocirc;n Dgieu pouor nos aver pliaichis dans un si bel endrait d&eacute; sa cr&eacute;&acirc;tion. Not' p'tit J&egrave;rri nos offre tant d'bieaut&eacute; et ch'est triste qu&eacute; j&eacute; n'sommes port assez &egrave;rconna&icirc;ssants pouor tout tch'est l&agrave; pouor not' plia&icirc;si. Ma belle-m&eacute;the soulait m'en ram&eacute;mouaither. Ou disait si souvent "Oh, arr&ecirc;te ich&icirc;n - &egrave;rgarde la belle veue - v&eacute;the, qu&eacute; j'arr&ecirc;tons pouor en joui".<p>

Li&ecirc;thant la g&acirc;zette du s&eacute;, j'ai l'&icirc;mpression qu&eacute; j'sommes entouor&eacute;s d'un tas d&eacute; malcontents. I' y'en a tchi sont tr&eacute;jous &agrave; lus pliaindre. V&eacute;the, ch'est vrai qu&eacute; j'avons veu eune m&acirc;sse d&eacute; changements d&eacute;pis la fin d'la grand' dg&egrave;rre. Ch'n'est pus l&eacute; J&egrave;rri du temps p&acirc;ss&eacute;, et dans l'nom du progr&egrave;s i' y'a bein d'tchi qui s'est arriv&eacute; que j'&eacute;th&ecirc;mes bein voulu &eacute;viter. Mais la bieaut&eacute; natuthelle d&eacute; J&egrave;rri est acouo l&agrave; et j'd&eacute;v'th&ecirc;mes prendre l&eacute; temps d'admither les m&egrave;rveil'yes qu&eacute; Dgieu a cr&eacute;&eacute;es. J'avons eune &icirc;nmense vari&ecirc;t&eacute; sus not' pas d'porte - la c&ocirc;te rotcheuse du nord, les sablions dor&eacute;s du sud, la m&eacute; tout &agrave; l'entou calme et trantchil'ye aniet mais p't-&ecirc;tre d&ecirc;mont&eacute;e et ann&icirc;nm&eacute;e d&eacute;main, clios et c&ocirc;tis labouoth&eacute;s auve tant d'soin, p&acirc;tuthes auve la fanmeuse vaque j&egrave;rriaise. J'vivons en paix et j'nos couochons et j'p&acirc;ssons la niet en se&ucirc;thet&eacute;. L&eacute; Bou&ocirc;n Dgieu nos b&eacute;nit ch&acirc;que jour et j'avons tous l'opporteunit&eacute; d'&ecirc;tre &egrave;rm&egrave;rciants pouor sa bouont&eacute; env&egrave;rs nous.<p>

&nbsp;<p>
<i>Brian Vibert</i><p>

&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="grevevoc.html">Sus la gr&egrave;ve en J&egrave;rriais</a><p>

<li><a href="grevefmh.html">Sus la Gr&egrave;ve</a><p>
<li><a href="surf.html">La Seurf&eacute;thie</a><p>

<li><a href="paissons.html">Les pa&icirc;ssons en J&egrave;rriais</a><p>

<li><a href="memaugi.html">La M&eacute;, Ch'est M&eacute;, la M&eacute;</a><p>

<li><A HREF="pliein.html">Aupr&egrave;s du Pliein</A><p>
<li><a href="painbath.html">How Lonore took a forbidden bath</a><p>

<li><a href="vraic.html">L&eacute; vrai</a><p>

<li><a href="mevoc.html">La m&eacute; en J&egrave;rriais</a><p>

<li><a href="basse.html">A basse-iaue</a><p>
<li><a href="bogne.html">A l'Editeu de la "Nouvelle Chronique"</a><p>

<li><a href="alagreve.html">&Agrave; la Gr&egrave;ve</a><p>
<li><a href="ecales.html">Eune poutchie d'&ecirc;cales</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
