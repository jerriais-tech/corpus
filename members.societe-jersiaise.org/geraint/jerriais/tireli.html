<HTML>
<HEAD>
<TITLE>L&eacute; Jeu du Tireli</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; Jeu du Tireli</h2></font></center><p><br>

Un r'cit du jeu comme il 'tait jou&eacute; par man fr&eacute;the Frainque et m&eacute; siez Papa &agrave; La Forge, &egrave;s Landes, &agrave; St. Ou&euml;n, 'l'y'a souaixante ans.<br>
<br>
L&eacute; tireli est un rond but d'bouais, &agrave; bein pr&egrave;s un pouce et d'mi d'dgiam&egrave;tre et dans les sept pouces d&eacute; long, auve les buts appointchis sus eune londgeu d'pouce et d'mi, pus ou mains, &agrave; v'n&icirc;n &agrave; un d'mi&eacute; pouce d&eacute; dgiam&egrave;tre au but. S'il 'tait trop appointchi, l&eacute; b&acirc;ton b&ucirc;ch'chait l'but trop vite et trop souvent.<br>
<br>
L&eacute; b&acirc;ton d&eacute;vthait &ecirc;t' rond &eacute;tout, et d'la m&ecirc;me gr&ocirc;sseu qu&eacute; l'tireli et dans les deux pids et d'mi d'londgeu.<br>
<br>
L&eacute; chein tchi pique ou envyie l'tireli est appel&eacute; l&eacute; pitcheux.<br>
<br>
L&eacute; chein tchi mannyie l'b&acirc;ton est appel&eacute; l&eacute; b&acirc;tonnyi, l&eacute; pranneux ou l'chein tchi prend.<br>
<br>
Nou peut jouer au tireli dans l'bel, dans la cache, dans la route, ou m&ecirc;me dans un clios si la t&egrave;rre est duthe assez pouor qu&eacute; nou pi&ecirc;sse m&egrave;rtchi et vaie l'c&acirc;rr&eacute; et la m&egrave;rque du pitcheux.<br>
<br>
I' faut m&egrave;rtchi un c&acirc;rr&eacute; (ou un b&ecirc;long) l&agrave; o&ugrave;'est qu' nou s'en va jouer, dans les deux pids et d'mi c&acirc;rr&eacute; - la londgeu du b&acirc;ton. Les quat' bords du c&acirc;rr&eacute; d&eacute;vthaient tr&eacute;jous &ecirc;t' d&eacute; la m&ecirc;me londgeu qu&eacute; l'b&acirc;ton.<br>
<br>
A eune douzaine d&eacute; marches du c&acirc;rr&eacute; nou fait eune longue m&egrave;rque. Ch'est la m&egrave;rque du pitcheux.<br>
<br>
I' faut &quot;patter&quot; pouor d&ecirc;t&egrave;rminner tch'est tchi s'en va &ecirc;t' b&acirc;tonnyi pouor qu&eacute;menchi l'jeu, viyant qu&eacute; l'b&acirc;tonnyi a l'avantage d&eacute; pouver compter l'preunmyi. L&eacute; jeu peut &ecirc;t' &agrave; autchun nombre d&eacute; points, &quot;agr&eacute;&eacute; et accord&eacute; &agrave; l'amiabl'ye&quot;, comme disent les hommes d'affaithes. Chent points est d'amors un bouan jeu.<br>
<br>
Un point est accord&eacute; pouor ch&acirc;que marche, saut ou engamb&eacute;e qu&eacute; l'pitcheux prend entre l'c&acirc;rr&eacute; et l'tireli en jeu aupr&egrave;s qu&eacute; l'b&acirc;tonnyi a finni ses tapes ou coups.<br>
<br>
Un coup est l'action du b&acirc;tonnyi quand i' tape atout san b&acirc;ton sus iun des buts du tireli quand il est bas, pouor l&eacute; faithe sauter en l'air. Quand il est en l'air l&eacute; b&acirc;tonnyi li baille eune aut' ouappe atout san b&acirc;ton et l'lanche aussi liain comme i peut. La tape sus l'but du tireli et la deuxi&egrave;me tape en l'air comptent comme eune seule tape mais si l'b&acirc;tonnyi manque l&eacute; tireli en l'air aupr&egrave;s l'aver fait sauter, v'l&agrave; tchi compte comme eune tape quand m&ecirc;me. Et s'i' tape l&eacute; tireli quand il est bas sans l'faithe sauter, v'l&agrave; tchi compte comme eune tape. Et s'i' touche l&eacute; tireli atout san b&acirc;ton par m&ecirc;sgarde quand il est bas, v'l&agrave; tchi compte comme eune tape &eacute;tout.<br>
<br>
D&eacute;vant c'menchi l'jeu i' faut d&ecirc;t&egrave;rminner l&eacute; &quot;hors du ji&quot; du t&egrave;rrain et en d&eacute;cider entre s&eacute;. Les f&ocirc;ss&eacute;s, muth&acirc;les, ronches, geon et &ecirc;pinnes sont tr&eacute;jous consid&eacute;th&eacute;es hors du ji viyant qu' nou n'peut pon sauter d'ssus ou d'dans pouor compter marches, sauts ou engamb&eacute;es. L&eacute; tireli tap&eacute; par dessus b&acirc;tisse, m&acirc;suthe, f&ocirc;ss&eacute; ou muth&acirc;le est tr&eacute;jous hors du ji, et l'b&acirc;tonnyi tchi l'a tap&eacute; l&agrave; est &quot;hors&quot; &eacute;tout, et i' change d&eacute; pliaiche auve l&eacute; pitcheux.<br>
<br>
L&eacute; b&acirc;tonnyi est &quot;hors&quot; quand i' tape l&eacute; tireli hors du ji, et quand l'tireli est pitchi dans l'c&acirc;rr&eacute; ou happ&eacute; en l'air par l&eacute; pitcheux, ou quand l'pitcheux saute ses marches, sauts ou engamb&eacute;es dans l'nombre annonc&eacute;.<br>
<br>
Si l'jeu est jou&eacute; dans la route ou dans la cache ou autcheune pliaiche &ecirc;traite atout f&ocirc;ss&eacute;s ou muth&acirc;les d&eacute; ch&acirc;que c&ocirc;t&eacute;, l&eacute; b&acirc;tonnyi es'sa p&egrave;rm&icirc;ns d&eacute; taper l'tireli d&eacute; iun ou l'autre des deux c&ocirc;t&eacute;s du c&acirc;rr&eacute; tchi fache la route ou la cache sus sa londgeu ; et si l'jeu est jou&eacute; dans un clios ou dans un empliaichement iou qu' l'y'a tout pliein d'run des quat' c&ocirc;t&eacute;s du c&acirc;rr&eacute;, l&eacute; b&acirc;tonnyi pou&ocirc;rra taper l'tireli dans toutes directions. D'amors la position d'f&ocirc;ss&eacute;s, muth&acirc;les ou b&acirc;tisses a&icirc;guent &agrave; d&eacute;cider chutte tchestchion d'direction d'jeu, tchi d&eacute;vthait &ecirc;t' tr&eacute;jous d&eacute;cid&eacute; entr&eacute; s&eacute; d'vant c'menchi.<br>
<br>
Pouor qu&eacute;menchi l'jeu l&eacute; b&acirc;tonnyi s'm&acirc;te &agrave; la carre et endrait la l&icirc;ngne du c&acirc;rr&eacute; du c&ocirc;t&eacute; d'la m&egrave;rque du pitcheux, san b&acirc;ton en main.<br>
<br>
L&eacute; pitcheux s'm&acirc;te dri&eacute;the sa m&egrave;rque, l&eacute; but d'sa botte sus la m&egrave;rque et l'tireli en main. Il &ecirc;prouve &agrave; pitchi ou env'yer l'tireli en l'air dans l'c&acirc;rr&eacute;.<br>
<br>
Quand l'b&acirc;tonnyi vait l'tireli arriver il a l'drouait d&eacute; l'taper en l'air atout san b&acirc;ton, mais s'i' l'tape v'l&agrave; tchi compte comme un coup et il a acouo deux coups &agrave; faithe si l'tireli tchait hors du c&acirc;rr&eacute; sans touchi &egrave;s bords; car l&eacute; nombre d'coups allou&eacute;s quand l'pitcheux envyie l'tireli tout &agrave; fait hors du c&acirc;rr&eacute; est trais coups.<br>
<br>
Si l'b&acirc;tonnyi est d'avis qu' ch'est &agrave; s'n avantage d&eacute; n'taper pon l'tireli d&eacute;vant tch'i' n'tchaie en pliaiche, i' n'a pon b&eacute;soin d&eacute; l'faithe, et si l'tireli tchait en d'houors du c&acirc;rr&eacute; sans touchi les bords v'l&agrave; tchi l&icirc; donne trais coups.<br>
<br>
Eune fais l'tireli tap&eacute; par le b&acirc;tonnyi, l&eacute; pitcheux a l'drouait d&eacute; happer l'tireli au vol ou en l'air atout ses mains ou &agrave; sa braichie, et s'il a la chance d&eacute; l'faithe l&eacute; b&acirc;tonnyi est hors et i' change d&eacute; pliaiche auve l&eacute; pitcheux.<br>
<br>
Si l'tireli est pitchi dans l'c&acirc;rr&eacute;, sans touchi &egrave;s bords, par le pitcheux, qu&eacute; l'b&acirc;tonnyi ait &eacute;prouv&eacute; ou pas &agrave; l'taper en l'air ou tch'i' l'ait mantchi, l&eacute; b&acirc;tonnyi est hors et i' change d&eacute; pliaiche auve l&eacute; pitcheux ; mais n'y'a pon d'points g&acirc;ngnis par p&egrave;rsonne.<br>
<br>
Si l'tireli a l'malheur d&eacute; tchaie dans l'c&acirc;rr&eacute; sans touchi &egrave;s bords aupr&egrave;s aver 't&eacute; tap&eacute; par l&eacute; b&acirc;tonnyi en autchun temps sans l'vouler ou par accident, v'l&agrave; tchi l'met hors, et i' faut tch'i' change d&eacute; pliaiche auve l&eacute; pitcheux. Si, en tchiyant dans l'c&acirc;rr&eacute; aupr&egrave;s aver 't&eacute; tap&eacute;, l&eacute; tireli touche &agrave; iun des bords, v'l&agrave; tchi hale un coup au b&acirc;tonnyi s'il en a pus qu'iun d'restant ; mais s'i' n'en avait qu'iun, il est hors.<br>
<br>
Quand l'tireli est pitchi en d'houors du c&acirc;rr&eacute; sans touchi &egrave;s bords et qu&eacute; l'b&acirc;tonnyi n'l'a pon tap&eacute; en l'air (tch'il ait &ecirc;prouv&eacute; &agrave; l'faithe ou pas) l&eacute; b&acirc;tonnyi a drouait &agrave; trais aut' coups.<br>
<br>
Quand l'tireli est pitchi drait sus san long sus autcheune des quatre l&icirc;ngnes du c&acirc;rr&eacute;, et tch'il est exact&eacute;ment la maintchi en d'houors du c&acirc;rr&eacute; et la ma&icirc;ntchi en d'dans, l&eacute; b&acirc;tonnyi a drouait &agrave; un coup d'pus.<br>
<br>
Quand l'tireli est pitchi sus autcheune des quat' l&icirc;ngnes du c&acirc;rr&eacute; mais tch'il est pus en d'dans qu'en d'houors, l&eacute; b&acirc;tonnyi a drouait &agrave; un coup d'pus.<br>
<br>
Quand l'tireli est pitchi sus autcheune des quat' l&icirc;ngnes du c&acirc;rr&eacute;, mais tch'il est pus en d'houors qu'en d'dans, l&eacute; b&acirc;tonnyi a drouait &agrave; deux coups d'pus.<br>
<br>
A ch&acirc;que coup ou tape l&eacute; b&acirc;tonnyi &ecirc;prouve &agrave; faithe l&eacute; tireli aller aussi liain comme i' peut, mais s'i' manque d&eacute; l'taper pus liain qu&eacute; l'pitcheux n'peut sauter ou engamber dans un saut, qu&eacute; ch&eacute; s'sait l'r&ecirc;sultat d&eacute; iun, deux ou trais coups, l&eacute; b&acirc;tonnyi est forchi d'annoncer eune marche, saut ou engamb&eacute;e, et si l'pitcheux peut l'faithe l&eacute; b&acirc;tonnyi est hors et change d&eacute; pliaiche auve l&eacute; pitcheux.<br>
<br>
Quand l'nombre d'coups p&egrave;rm&icirc;ns est finni, l&eacute; b&acirc;tonnyi laisse l&eacute; tireli l&agrave; o&ugrave;'est qu' la dreine tape la env'y&eacute;, et pis i' d'vinne combein d'marches, sauts ou engamb&eacute;es tch'i' faut pouor couvri la distance entre la partie du c&acirc;rr&eacute; la pus pr&egrave;s du tireli et l'tireli m&ecirc;me, et en annonce ou crie l'nombre au pitcheux. L&eacute; b&acirc;tonnyi a l'drouait d&eacute; l's &eacute;prouver li-m&ecirc;me d&eacute;vant en annoncer l'nombre et pouor &ecirc;prouver &agrave; s'faithe seux qu&eacute; l'pitcheux n'pou&ocirc;rra pon l's engamber dans l'nombre annonc&eacute;. Il en annonce tr&eacute;jous tchiques engamb&eacute;es d'mains tch'i' n'crait tch'il en faut. L&eacute; pitcheux a l'drouait d'&ecirc;prouver trais fais &agrave; sauter ou engamber la distance dans l'nombre cri&eacute; par l&eacute; b&acirc;tonnyi. I' s'avole et c'menche &agrave; sauter l's engamb&eacute;es, la preunmi&eacute;the atout l'but d'sa botte sus la l&icirc;ngne du c&acirc;rr&eacute; la plus pr&egrave;s du tireli, et s'i' peut l'faithe i' compte les points pouor li-m&ecirc;me et l'b&acirc;tonnyi est hors et change d&eacute; pliaiche auve li.<br>
<br>
Si l'pitcheux n'peut pon sauter ou engamber dans l'nombre annonc&eacute; par l&eacute; b&acirc;tonnyi, l&eacute; b&acirc;tonnyi compte les points pouor li-m&ecirc;me et continnue comme b&acirc;tonnyi jusqu'&agrave; qu&eacute; l'pitcheux pi&ecirc;sse l&eacute; battre. L&eacute; jeu continnue jusqu'&agrave; qu' iun des deux g&acirc;ngne ses chent points, ou aut' nombre d'points accord&eacute; entre les deux d'vant c'menchi.<br>
&nbsp;<p>
<br>
<i><a href="lefeuvre.html">G. F. Le Feuvre</a><br>
1959<br></i>

&nbsp;<p>


<FONT SIZE=2>
<i>Viyiz</i>:<p>
<ul>
<li><a href="jeux.html">Les jeux J&egrave;rriais du temps p&acirc;ss&eacute;</a><p>
<li><a href="gammvoc.html">Des gammes</a><p>
<li><a href="choule.html">La Choule</a><p>
<li><a href="doque.html">Jouer &agrave; doque</a><p>
<li><a href="cartevoc.html">Jouer &egrave;s cartes en J&egrave;rriais</a><p>
<li><a href="football.html">L&eacute; football</a><p>
<li><a href="papi.html">L&eacute; rotchi, l&eacute; papi et les ch&icirc;sieaux</a> - Stone, paper, scissors<p>
<li><A HREF="haln.html">Haler &egrave;s noeuds</A><p>
<li><a href="barres.html">L&eacute; Jeu des Barres</a><p>
<li><a href="sautemouton.html">L&eacute; Jeu d&eacute; Saute-Mouton</a><p>
<li><a href="pensezy.html">Pensez-y!</a><p>

<li><a href="gdfmarbres.html">Les d'vis du Bouan'homme George</a><p>
<li><a href="gdfjeux.html">Jeux du temps jadis</a><p>

<li><a href="rugby.html">L&eacute; rugby</a><p>

<li><a href="cricket.html">L&eacute; Cricket</a><p>
<li><a href="gdfjouote.html">La jou&ocirc;te</a><p>
</ul>
</FONT><p>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
