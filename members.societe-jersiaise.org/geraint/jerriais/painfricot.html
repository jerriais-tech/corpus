<HTML>

<!-- Mirrored from members.societe-jersiaise.org/geraint/jerriais/painfricot.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>Oquo du fricot</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Oquo du fricot</h2></font></center><p>

D'un bord et d'l'autre, j'avons 't&eacute; si embarasies, ch&egrave;s drin, a nos s&eacute;ttl&eacute; depis que j'soummes en ville: y'avait du meublye a accat&eacute;, des tapis a copp&eacute;, des ridjeaux a pendre, des v&eacute;rgettes d&eacute; d'gr&egrave;s a &egrave;stchuth&eacute;, et des chumn&eacute;es a ramounn&eacute;; qu&eacute; l'temps s'passait sans qu'j'ussions ieu eunne chance d'invit&eacute; tchiq'uns d'nos pathents a b&eacute;the-du-t&eacute;e.<br/>
<br/>
Ch'fut tout d'm&ecirc;me Dinmanche pass&eacute; que j'les eumes a la fin; pour un high-tea - coumme nou dit en Anglyiais: du paison fret, d'la viande fredde, d'arr&eacute;root ov d'la jl&eacute;e d'sus, des beurr&eacute;es - et tout plien d't&eacute;e. Nous! j'lus doun&icirc;mes d&eacute; tout cheunna. D&eacute; pa&icirc;son y'en avait d'tr&egrave;s sortes; d&eacute; viande et d'vol&acirc;'lle toute cop&eacute;e en tranches sus un pliat, y'en avait ben quat' ou chinq livres (ch'est &egrave;stounant l'gaspiyage qu'y'a a lus grands d&icirc;nieaux) ov eunne sauce faite avec d&eacute; l'huile, du vinaigre, un lirmin d'esprit, d'la moutarde, et eunne tchul'l&eacute;e d'jus d'limon, a la mode d'Ierlande.<br/>
<br/>
Not' compagnie n'en r'venait pon! Y n'avaient qu'a dithe ch'qui voulaient; nou finissait ben par en trouv&eacute; eunne br&eacute;dele dans l'piat. A la plieche de t&eacute;e, pour les &egrave;sgallu&eacute;, j'lus serv&icirc;mes du vin. La&iuml;z&eacute; avait mins ch'qui restait d'la jougue d&eacute; l'aut' jour a mitounn&eacute; dans un sauce-pan ove des clioux d'girouf et du timbre. &quot;Nan! s'fit Sam Ernon en r'passant sen verre pour la quatri&egrave;me fais, d&eacute; ma vie j'n'avais gou&ocirc;t&eacute; ditelle litcheu: siez chi qu'tu as accat&eacute; cheunna?&quot; J'lus dis qu'y'en avait pon d'autre d&eacute; m&egrave;me en Jerri.<br/>
<br/>
J'ava&icirc;mes d&eacute; bieau fruit pour d&egrave;ssert. Chose tchuthieuse: chu fruit la n'ma cou&ocirc;t&eacute; rin, et persounne n&eacute; m'la dounn&eacute;. Y m'est v'nu d'eunne si dr&ocirc;le d&eacute; moni&eacute;the qui faut qu&eacute; j'vos dise. J'avais dit au Bos qu&eacute; si ch'la n'y'en 'tait d'rin, J'aimthais bin all&eacute; proumn&eacute; mes femmes au show &agrave; l'Olimpia: pour vaie les flieurs et qu'menchi a montr&eacute; Lonore &egrave;s villais. Ou'la a r'trim&eacute; san chapp&eacute; ov deux sortes d'riban, eunne longue plieumme d&eacute; pintarde, et la bliouque en argent d'sen grand-grand-p&eacute;the. With pleasure, Misteur Pain qui dit: et ys'mint a &egrave;scrithe eunne lettre qui fait entr&eacute; l'&egrave;scrivains d'gazettes partout. Y m'dit qu'ov eunne telle lettre, n'y' &eacute;thait rin a payi.<br/>
<br/>
Nos v'la, tou&ocirc;s les tr&egrave;s, bras-d'sus bras-d'sous arriv&eacute;s au show. J'dounne ma lettre au sien qui souognait la h&eacute;che; y l'ouvre et la asse a un moussieu qu'avait un chapp&eacute; d'p&acirc;sle et eunne belle chaine d&eacute; montre. Sus la lettre il 'tait &egrave;scrit:-<br/>
<br/>
</div><div align="center">'President. Horticultural Show.<br/>
Olimpia.<br/>
Admit three mugs.<br/>
Editor. - &quot;Morning News.&quot;'<br/>
</div><div align="left"><br/>
et n&eacute; v'la tout l'monde a nos faithe les bieau-bieau, et la h&eacute;che qui s'ouvre toute grande.<br/>
<br/>
Nos v'la a nos proum'n&eacute; autou&ocirc;re du Show; tout l'monde nos sou&ocirc;riait, et la musique joui &quot;God save the King&quot;' tchiq'un dit qu'l&eacute; Gouverneux v'nait d'entr&eacute;...... j'les laissi dithe.<br/>
<br/>
Apr&egrave;s av&eacute; 't&eacute; la eunne heuthe ou d'm&ecirc;me, La&iuml;z&eacute; dit qui fallait s'en r'all&eacute;: ou'l avait du linge &egrave;stendu sus les tuilles d'not' maison - j'veur dithe du 'Morning News' - et ou craignait eunne squall. En rentrant siez nous, j'f&ucirc;mes ben &egrave;stounn&eacute;s, tou&ocirc;s les tr&egrave;s, d&eacute; trouv&eacute; nos pouchettes pliennes de poummes et d'p&egrave;thes, et jusqu'a un m'lom dans l'fond d'men chapp&eacute;! J'n'en r'v&eacute;naimes pon! Ch'est eunne trique qui nos ont jou&eacute;, s'fit Lon&ocirc;re: faudrait lus renvi&eacute; cheunna. Jommais d'la vie! qu&eacute; j'r&egrave;spond. Les siens qu'ont fou&ocirc;rr&eacute; chu fruit la dans nos pouchettes pou&ocirc;rraient s'trouv&eacute; dans d'mauvais draps s'il 'taient counnus. Vaut mus s'taithe! et j'dithons a not' compagnie qu'ch'est du fruit de d'sus not' ferme au Vaux-d'la-Mathe.<br/>
<br/>
Mais j'n'aime pon ditelles triques, tout d'm&egrave;me. J'&egrave;sprouve - d'pis qu'j'ai tchitt&eacute; la forge - a pass&eacute; pour un houn&egrave;te houmme, m&eacute;: et si j'renviais l'fruit au show, y pou&ocirc;raient dithe du d'vis sus nous.<br/>
<br/>
<i><a href="brambilo.html">Piteur Pain</a></i><br/>
<i>Morning News 26/10/1911</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="paindine.html">Piteur has some friends to dine</a><p>
<li><a href="painbutter.html">How the Pains Secured a Bargain in Butter</a><p>
<li><a href="ormers1913.html">How to Prepare and Cook Ormers</a><p>
<li><a href="painfeast2.html">Piteur Pain Preparing for a Feast</a><p>
<li><a href="painfeast.html">After the Feast</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painfricot.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>

