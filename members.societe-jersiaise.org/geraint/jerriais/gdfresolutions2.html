<HTML>
<HEAD>
<TITLE>R&ecirc;solutions</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>R&ecirc;solutions</h2></font></center><p>


<i><font size="1">Fort Lauderdale<br/>
Florida<br/>
USA<br/>
L&eacute; 31 d&eacute; d&eacute;zembre, 1977<br/></font></i>

Moussieu l'R&eacute;dacteu,<br/>
<br/>
N&eacute; v'l&agrave; don mil neu chent septante-sept tchi n'a pus qu' l&eacute; p'tit respi, et un tas d'gens sont &agrave; &ecirc;prouver &agrave; faithe des bouannes r&ecirc;solutions pour mil neu chent septante-huit. Mais eune chose tchi m'frappe quand j'env&icirc;sage d'it&eacute; est tch'i' y'a un vi&egrave;r diton tchi nouos dit qu&eacute; les r&ecirc;solutions du s&eacute; n'sont pon les cheinnes du mat&icirc;n, et v'l&agrave; tchi peut s'dithe des r&ecirc;solutions d'la vielle ann&eacute;e &eacute;tout, car i' n'sont pon souvent les cheinnes d&eacute; la nouvelle.<br/>
<br/>
I' sont mangnifique, ches vi&egrave;rs ditons. Y'en a un aut' tchi nouos dit qu&eacute; chein tch'est dans l's os n'peut sorti par la pieau. Ch'est bein vrai, quand nous-s-y pense, car si eune grand' p&egrave;rsonne a ieu c&egrave;rtains d'fauts duthant sa vie, y'a des chances qu'eune r&ecirc;solution d&eacute; l's abandonner &agrave; l'av'n&icirc;n n's'en va pon aver grand &ecirc;ffet sans un grand &ecirc;ffort, et la r&ecirc;solution n'est pon souvent au sujet d'l'&ecirc;ffort &#8211; oulle est p&ucirc;t&ocirc;t au sujet d'l'abandon!<br/>
<br/>
Quand &agrave; m&eacute;, m'n id&eacute;e est qu'nou d&eacute;v'thait faithe des bouannes r&ecirc;solutions touos les jours. Ou-s-allez m'dithe qu&eacute; j'fais s&egrave;rvi l'mot ''diton'' trop souvent, mais j'en sis &ecirc;m&egrave;rvilyi, d'ches vi&egrave;rs ditons tchi sont preuve d&eacute; la sagesse des nouos anch&ecirc;tres, et y'en a un aut' tchi nouos dit&nbsp;  : ''N&eacute; la&icirc;ssiz pon &agrave; d'main chein qu' ou pouvez faithe aniet!'' Ch'est en tchi nou d&eacute;v'thait &ecirc;prouver &agrave; faithe l&eacute; bein du mat&icirc;n jusqu'au s&eacute; sans arr&ecirc;ter pour l&eacute; lendemain. Mais en p&acirc;lant d'r&ecirc;solutions i' m'sembl'ye qu&eacute; j'oublions qu&eacute; nouos parrains et marraines en f&icirc;drent trais pour nous qu&eacute; j'accept&icirc;nmes nouos-m&ecirc;mes quand j'fe&ucirc;nmes d'&acirc;ge d'&ecirc;t' confirm&eacute;s dans la Ma&icirc;son du Bouan Dgieu par S&eacute;n &ecirc;v&ecirc;que et r'pr&eacute;sentant sus t&egrave;rre. <br/>
<br/>
Les v'ch&icirc;n&nbsp;  : <br/>
<br/>
<i><font size="2">1, ''Que je renon&ccedil;erais au diable et &agrave; toutes ses &#339;uvres, au pompes et aux vanit&eacute;s de ce monde corrompu, et &agrave; toutes les convoitises criminelles de la chair'', </i></font><font size="2"><br/>
<i></font><font size="2">2, ''Que je croirais tous les Articles de la Foi Chr&eacute;tienne''&nbsp;  : </i></font><font size="2"><br/>
<i></font><font size="2">3, ''Que je ferais la volont&eacute; de Dieu, que je garderais Ses Saints Commandements, et que j'y marcherais tous les jours de ma vie.''</i> </font><br/>
<br/>
Ou pouvez les li&eacute;the &agrave; la page 173 d&eacute; La Litourgie. N&eacute; v'l&agrave; des r&ecirc;solutions tchi nouos sont donn&eacute;e gr&acirc;tis.  Malheutheusement , j&eacute; l's oublions souvent eune fais tchitt&eacute;s l'Ecole du D&icirc;nmanche, et ch'est c&egrave;rtainement &agrave; nouot' honte d&eacute; l'dithe. V'l&agrave; tchi nouos f'thait du bein d&eacute; r'li&eacute;the l&eacute; Catic&egrave;me d&eacute; temps en temps pour nouos ram&eacute;mouaither nouos prom&ecirc;sses et r&eacute;glier nouot' condite dans la vie Chr&ecirc;tchienne. <br/>
<br/>
Heutheusement, j'pense tch'i' y'a main d'dg&egrave;rres &agrave; la f&icirc;n d&eacute; ch't ann&eacute;e dans l'monde, et y'a des chances qu&eacute; la paix est en veue dans l'Mouoyen Orient. Ch'est &acirc;ffreux d'penser tch'i' faut tant d'pourparl&eacute;s d'politiciens et d'rencontres d'hommes d'&ecirc;tat pour arriver &agrave; d&ecirc;cliather la paix entre les n&acirc;tions du monde quand nou pou&ocirc;rrait vivre en paix auve toutes ches n&acirc;tions en obs&egrave;rvant l&eacute; c'mandement d'Nouotre Seigneu d&eacute; s'aimer les uns les autres, et d'r&ecirc;al&icirc;ser qu&eacute; j'sommes touos fr&eacute;thes et soeurs sus la t&egrave;rre.<br/>
<br/>
Si y'a eune chose qu&eacute; j'esp&eacute;the d&eacute; vaie en 1978 est qu&eacute; la Poste s'en va s'r&ecirc;vilyi et marchi, cou&ocirc;rre ou voler pus rapidement d'J&egrave;rri en Am&eacute;thique. Criyez-m&eacute; ou n'm&eacute; criyiz-pon, la dreine g&acirc;zette qu&eacute; j'ai r'chue est la cheinne du 31 d'octobre annon&ccedil;ant l'mathiage d&eacute; m'n anm&icirc;n l'D&eacute;put&eacute; Jean Amy L'Maistre, et ou n'm'apprannait pon grand' chose d&eacute; nouv&eacute; d&eacute;pis qu&eacute; j'tais en J&egrave;rri jusqu'au 18 d&eacute; chu mais-l&agrave;. Dans chutte g&acirc;zette y'avait p&acirc;lement d'l'&ecirc;lection probabl'ye d'eune femme comme Jur&eacute;-Justici&egrave;re (ou j'd&eacute;v'thais-t-i' dithe Jur&eacute;e-Justici&egrave;re&nbsp;  ?) d&eacute; la Cour Rouoyale d&eacute;vant la f&icirc;n d'l'ann&eacute;e. J'm&eacute; d'mande tch'est qu' en est. J'avons-t-i' eune femme sus l'Banc d'Justice &agrave; ch't heu&nbsp;  ? Ches ann&eacute;es d'boulev&egrave;rs&eacute;ment sont &eacute;tout d's ann&eacute;es d'pr&eacute;c&eacute;dents, et l'nouvieau titre d&eacute; Madanme d&eacute; Justice en s'sait iun d'importance dans la vie officielle d&eacute; l'Ile.<br/>
<br/>
I' n'y'a pon d'doute qu&eacute; les femmes jouissent d'un r&ocirc;le &icirc;mportant dans la vie et l'conm&egrave;rce d&eacute; l'Am&eacute;thique d&eacute; nouos jours, et en J&egrave;rri &eacute;tout quand j'veins &agrave; r&ecirc;al&icirc;ser qu' &agrave; la f&icirc;n d'la grand' dg&egrave;rre 1914-1918 i' n'y'en avait qu' ieune (Mdlle Maria Amy) dans eune office d'Ecrivain dans la Rue &egrave;s Trais Pigeons. J'tais m&ecirc;me &ecirc;pouvant&eacute; d'vaie chu pr&eacute;c&eacute;dent-l&agrave; quand j'&egrave;rv&icirc;ns d'la dg&egrave;rre! Mais y'a eune chose frappante. Ch'est tch'i' y'a un exc&egrave;s d'p&egrave;rsonnes sans travas et &agrave; r'ch&eacute;ver d'la p&acirc;raisse par toute l'Am&eacute;thique, et &agrave; m'n id&eacute;e la ra&icirc;son pr&icirc;ncipale est tch'i' y'a tant d'femmes &agrave; faithe l&eacute; travas d'hommes dans l'conm&egrave;rce et la vie &icirc;ndustrielle du pays. Et quand homme et femme d'eune fanmil'ye travaillent en m&ecirc;me temps, lus &ecirc;fants n'sont pon &agrave; c'mandement, manque d&eacute; seurvillance, et n'pense qu' &agrave; m&ecirc;ch&eacute;!<br/>
<br/>
<i><a href="lefeuvre.html">George d'La Forge</a></i><p/>
 

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfresolutions.html">R&ecirc;solutions d'Nouvel An</a><p>

<li><a href="resolutions2003.html">Les R&ecirc;solutions</a><p>
<li><a href="pmresolutions.html">Bouonnes r&eacute;solutions</a><p>
<li><a href="gdfnouvelan1947.html">Les d'vis du Bouan'homme George</a><p>
<li><a href="gdfsouhaits.html">Souhaits d'nouvelle ann&eacute;e</a><p>
<li><a href="gdfnouvelleannee2.html">La Nouvelle Ann&eacute;e</a><p>

<li><a href="gdfnouvelleannee1967.html">La Nouvelle Ann&eacute;e</a><p>
<li><a href="tchudlan.html">L&eacute; Tchu d&eacute; l'An</a><p>
<li><a href="auld.html">Le Vier Temps</a> - Auld Lang Syne<p>
<li><a href="auld2.html">Not' Bouon Vieir Temps</a> - Auld Lang Syne <i>(acouo)</i><p>
<li><a href="auld3.html">L'amour du vi&egrave;r temps</a><p>
<li><a href="auld4.html">Le Bouan Vier Temps</a><p>
<li><a href="nouvan.html">Un' Buonn' Nouvelle Ann&eacute;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="pourlenouvelan.html">Pour le Nouvel An</a><p>
<li><a href="samuelannee1913.html">J'vos souhait' eunne Bouanne Ann&eacute;e</a><p>
<li><a href="nouvelan.html">L&eacute; Caouain au Nouvel An</a><p>
<li><a href="gdfnouvelleannee1972.html">La nouvelle ann&eacute;e</a><p>
<li><a href="pmnewyear.html">New Year Resolutions at Portinfer</a><p>

<li><a href="1901.html">1901</a><p>
<li><a href="1900.html">1900</a><p>
<li><a href="findannee.html">Fin d'ann&egrave;e</a><p>
<li><a href="jftu.html">J.F.(T.)U. Ltd.</a><p>
<li><a href="gazetteannee.html">Eune Bouanne Ann&eacute;e dans la G&acirc;zette du S&eacute;</a><p>
<li><a href="nouvelleanneejp.html">En enviant unn' carte d&eacute; souhaits pour la Nouvelle Ann&eacute;e</a><p>
<li><a href="pmnouvelleannee1956.html">La Nouvelle Ann&eacute;e</a><p>
<li><a href="predictions1911.html">Pr&eacute;dictions pour dziexs-neu' chents onze</a><p>
<li><a href="biloannee1915.html">Un brin en patois</a><p>
<li><a href="cahouainan1910.html">M&eacute;, qui n'a pas ieu un seule Christmas-box</a><p>
<li><a href="sterling.html">Sterling Advice for the Coming Year</a><p>
<li><a href="pman1951.html">L&eacute; Jour d&eacute; l'An</a><p>
<li><a href="pmannee1955.html">Une Bouonne Ann&eacute;e</a><p>
<li><a href="pman1960.html">Une Bouonne Ann&eacute;e</a><p>
<li><a href="perfectyear.html">Eune Bouonne Ann&eacute;e</a><p>
<li><a href="gdffem.html">La femme en g&acirc;ngne!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

