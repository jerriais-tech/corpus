<HTML>

<!-- Mirrored from members.societe-jersiaise.org/geraint/jerriais/papa_petrole.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>Papa, la p&eacute;trole et toute la p&eacute;tentaine</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Papa, la p&eacute;trole et toute la p&eacute;tentaine</h2></font></center><p><br>
&quot;Pouortchi,&quot; qu&eacute; j'd&eacute;mandis &agrave; Papa coumme j'esp&eacute;th&ecirc;mes croua&icirc;si la rue en Ville, &quot;pouortchi qu'chutte minivainne-l&agrave; a chu m'sage &ecirc;crit sus?&quot;<br>
<br>
&quot;Tchi m'sage, man fistaud?&quot; d&eacute;mandit Papa.<br>
<br>
&quot;L&eacute; m'sage <I>This vehicle runs on Autogas </I>l&agrave;.&quot; J'pouaintis &agrave; la minivainne tchi nos avait just&eacute;ment p&acirc;ss&eacute;. &quot;Pouortchi qu'ch'est &ecirc;crit qu'l&eacute; boulant couort sus l'autogas? Et tch'est qu'est ch't autogas, Papa?&quot;<br>
<br>
&quot;Ch'est bein s&icirc;mpl'ye, man p'tit. Allons, j'avons l&eacute; p'tit v&egrave;rt houmme achteu,&quot; dit Papa, et j'croua&icirc;s&icirc;nmes la rue. &quot;L'autogas, ch'est du gaz pouor abr&eacute;ver les vaituthes. &Agrave; la pliaiche d&eacute; p&eacute;trole, ches machinnes-l&agrave; font s&egrave;rvi l'gaz.&quot;<br>
<br>
&quot;Pouortchi qu'ch'tait m&egrave;rtchi sus la minivainne, Papa? Ch'est-i' qu'i' dang&egrave;le?&quot;<br>
<br>
&quot;Au contraithe,&quot; explyitchi Papa. &quot;ch'est pus propre qu'la p&eacute;trole car y'a mains d'salop'thie tch'&ecirc;cappe d'l'eng&icirc;n - et v'l&agrave; tch'est mus pouor la sant&eacute; quand y'a tant d'trafi par les c'm&icirc;ns.&quot;<br>
<br>
&quot;Mais pouortchi qu'i' l'ont &ecirc;crit d'm&ecirc;me, Papa?&quot; qu&eacute; j'&icirc;nsistis.<br>
<br>
&quot;Ch'est en tchi la Compangnie d'Gaz fait d's annonches,&quot; dit Papa. &quot;Nou-s'esp&eacute;the qu&eacute; si les gens vaient des boulants affichis atout l&eacute; m'sage qu'i' marchent sus l'autogas, y'en &eacute;tha un fi&egrave;r fliotchet tchi lus en vont aller conv&egrave;rti lus motos. Les cheins d'la Compangnie d'Gaz veulent faithe d'la comp&eacute;tition auve les garages et lus pompes &agrave; p&eacute;trole. Eh bein, man p'tit, n&eacute; v'ch&icirc;n l'marchi. T'en vas-tu porter la pouque pouor m&eacute;?&quot;<br>
<br>
&quot;Oui, Papa. Mais coumme tchi qu'il' abr&egrave;vent les vaituthes &agrave; gaz, Papa?&quot;<br>
<br>
&quot;Tu sai qu'pouor les motos &agrave; p&eacute;trole, nou cache jusqu'&agrave; la pompe, nou-s'ouvre l&eacute; cou&egrave;rcl'ye d&eacute; l'auge &agrave; p&eacute;trole du moto, &eacute;pis nou prend l'tchuyau, nou met l'but d'la chanteplieuthe dans l'auge, et nou la squou&icirc;ze pouor v&egrave;rser la p&eacute;trole dans l'auge.&quot;<br>
<br>
&quot;Oui, Papa, mais nou n'peut pon faithe d&eacute; m&ecirc;me auve l&eacute; gaz, car ch'est pus ligi qu'l'air.&quot;<br>
<br>
&quot;V&eacute;the-dgia, man p'tit. N&eacute; v'l&agrave; pouortchi qu'i' faut faithe tout sens d'ssus d'ssous. Siez la Compangnie d'Gaz y'a un garage o&ugrave;'est qu'les pompes n&eacute; sont pon m&acirc;t&eacute;es dans l'aithe. Nou-fait, i' sont &ecirc;crou&eacute;es au pliafond, et les tchuyaux et les chanteplieuthes d'valent coumme les gambes d'eune pieuvre.&quot;<br>
<br>
&quot;Mais,&quot; qu&eacute; j'd&eacute;mandis, &quot;coumme tchi don qu'nou-s'abr&egrave;ve les vaituthes? Car l&eacute; gaz s'en va fliotter et d&ecirc;penser dans l'air.&quot;<br>
<br>
&quot;Bein, man fistaud, la Compangnie a eune &ecirc;norme cranne dans l'garage auve eune div&egrave;rs&eacute;ment grande pouette m&eacute;canique tchi gaffe les motos tch'entrent, les ram&acirc;sse et l's &egrave;rtou&ocirc;nne dans l'air sens d'ssus d'ssous. Les cacheurs d'valent d&eacute; d'dans lus boulant, &eacute;pis d'en bas i' stiquent la chanteplieuthe dans la goule d'l'auge et l'gaz coule amont et remplyit l'auge.&quot;<br>
<br>
&quot;Coumme tchi qu'les cacheurs d'valent d'lus motos s'il' ont 't&eacute; gaff&eacute;s par eune cranne et suspendus d'm&ecirc;me?&quot;<br>
<br>
&quot;Eh, man fistaud, n&eacute; v'l&agrave; pouortchi qu'ch'est pust&ocirc;t des minivainnes qu'nou cache sus l'autogas, car les cacheurs daivent aver eune &ecirc;tchelle dans l'v&eacute;hitchule pouor pouver d'valer, et n&eacute; v'l&agrave; acouo eune ra&icirc;son pouortchi qu'il' affichent chu m'sage-l&agrave; sus l'boulant. Ch'est un s&egrave;rvice au publyi. S'i' y'a un accident ou un cas d'urgence, un chent'nyi ou un policemainne peut h&ecirc;ler l'cacheux et d'mander l'usage d&eacute; s'n &ecirc;tchelle. Et achteu, tch'est qu'j'allons acater ich&icirc;n?&quot;<br>
<br>
&quot;J'aim'thais d'la g&acirc;che, s'i' t'plia&icirc;t, Papa. Mais j'n'ai pon veu un tas d'ches boulants &agrave; gaz, m&eacute;. Ch'est-i' bein mod&egrave;rne?&quot;<br>
<br>
&quot;N&acirc;nn&icirc;n-dgia,&quot; excli&acirc;mit Papa, &quot;ch'n'est pon mod&egrave;rne du tout! Duthant l'Otchup&acirc;tion, nou soulait aver des boulants &agrave; gaz. L&eacute; monde 'tait &agrave; court d&eacute; p&eacute;trole - l's All&eacute;mands la gardaient pouor lus boulants militaithes.&quot;<br>
<br>
&quot;D&eacute; io&ugrave; qu'nou prannait l'gaz duthant l'Otchup&acirc;tion, Papa?&quot;<br>
<br>
&quot;Y'avait eune machinne, &icirc;mport&eacute;e d'la France, tch'avait nom gazog&egrave;nne. Au mais d'Septembre mil neu chents quarante-tch'ieune nou fitit des gazog&egrave;nnes sus des beusses d&eacute; J&egrave;rri.&quot;<br>
<br>
&quot;Coumme tchi qu'i' marchaient, Papa?&quot; qu&eacute; j'd&eacute;mandis.<br>
<br>
&quot;Assa, eune gazog&egrave;nne 'tait eune manni&eacute;the d&eacute; fou, un bathi en m&eacute;ta auve des tchuyaux qu'nou-s'attatchit &agrave; la beusse. Nou-s'y m'ttait du tch&egrave;rbon d'bouais, ou du bouais, ou des doleuses et d'la moul&eacute;e d'bouais auve d'la tathe et nou-s'alleunmait l'fou atout eune chique tremp&eacute;e dans d'la paraffinne. I' fallait attendre eune tch&icirc;nzaine d&eacute; minnutes tandi qu'la gazog&egrave;nne s'ca&ucirc;ffait en routant des gros nouages d&eacute; feunm&eacute;e. Enf&icirc;n la feunm&eacute;e cli&egrave;rgeait et la machinne donnait du gaz et nou pouvait st&egrave;rter la beusse en moulinnant l'g&icirc;ndas et cache, en route! Nou-s'avait dit qu&eacute; v'l&agrave; tchi n'pou&ocirc;rrait janmais monter amont l'Mont F&ecirc;lard, mais ches beusses &agrave; gaz p&eacute;taient par les c'm&icirc;ns amont et ava sans trop d'train. L's All&eacute;mands n'allouaient pon &egrave;s gens d'cachi lus vaituthes, et don pouor ram&acirc;sser l&eacute; lait, et faithe bouler les ouadg&icirc;ns, les beusses et les taxis nou-s'avait &agrave; faithe s&egrave;rvi ches gazog&egrave;nnes.&quot;<br>
<br>
J'fus &ecirc;m&egrave;rvilyi. &quot;Ch'est-i' vrai, Papa? Ch'est-i' qu'les gens soulaient cachi des boulants &agrave; gaz duthant l'Otchup&acirc;tion?&quot;<br>
<br>
&quot;Ah oui, man fistaud,&quot; dit Papa. &quot;Mais quand i' n'y'avait d'aut' d&eacute; bouais &agrave; br&ucirc;ler v'l&agrave; tchi fut la f&icirc;n des gazog&egrave;nnes. Bein, tch'est qu'i' y'a acouo sus not' liste &agrave; boutitchi?&quot;<br>
<br>
&quot;Mais tch'est qu'les gens f&icirc;tent quand tout l'bouais 'tait hors, Papa?&quot;<br>
<br>
&quot;Bein, s'i' n'y'avait pon d'p&eacute;trole pouor les J&egrave;rriais car l's All&eacute;mands 'taient &agrave; cachi coumme des fos &agrave; septante milles &agrave; l'heuthe par l&eacute; mauvais bord du c'm&icirc;n, et si nou-s'avait d&ecirc;j&agrave; br&ucirc;l&eacute; les boua&icirc;s'sies, et les c&acirc;sses &agrave; patates, et les tcha&icirc;ses, l's &ecirc;critouaithes et les n&eacute;thes plianches d&eacute; d'dans l's &ecirc;coles...&quot;<br>
<br>
&quot;Huzzah!&quot; qu&eacute; j'&ecirc;criyis.<br>
<br>
&quot;...Et m&ecirc;me les tchuli&egrave;rs en bouais d&eacute; d'dans les tchu&icirc;sinnes,&quot; continnuit Papa, &quot;nou r'ch&egrave;rchait tchique aut' mouoyen d'aver du gaz pouor abr&eacute;ver les boulants. Et coumme tr&eacute;jous les f&egrave;rmi&egrave;rs d'J&egrave;rri trouv&icirc;tent la r&ecirc;ponse. Tu sai qu'les vaques ont quat' ventres pouor dig&eacute;ther toute l'h&egrave;rbe qu'i' reunminnent.&quot;<br>
<br>
&quot;Quat' ventres, Papa?&quot;<br>
<br>
&quot;Iun pouor mangi l'h&egrave;rbe au Nord, iun pouor l'h&egrave;rbe au Sud, l'tra&icirc;si&egrave;me pouor l'&Ecirc;st et l'drein pouor l&eacute; Vou&ecirc;t.&quot;<br>
<br>
&quot;Oh, Papa!&quot; qu&eacute; j'objectis.<br>
<br>
&quot;Eh bein, iun pouor l'd&ecirc;jeuner, iun pouor l'd&icirc;nner, iun pouor l&eacute; souper, et iun d'&ecirc;pa&icirc;ngne,&quot; dit Papa, &quot;Mais en tout cas, toute l'h&egrave;rbe et touos les ventres font des pouff&eacute;es d'gaz et don les J&egrave;rriaises sont tr&eacute;jous &agrave; router et &agrave; p&eacute;ter sans m&ecirc;me be&ucirc;ler 'Pardon'. Et l'Conmit&eacute; des C'm&icirc;ns pensit 'Pouortchi pas faithe s&egrave;rvi tout chu gaz, don?' Eh bein, man p'tit, j'avons-t-i' finni not' boutiqu'sie? I' faut r'aller &agrave; la ma&icirc;son car M'm&egrave;e s'en va sans doute d&eacute;mander si j'avons 't&eacute; happ&eacute;s par les p'tits fa&icirc;tchieaux.&quot;<br>
<br>
&quot;Papa, Papa,&quot; qu&eacute; j'&icirc;nsistis, &quot;les vaques gazeuses!&quot;<br>
<br>
&quot;Ah v&eacute;the, les vaques 'taient gazeuses,&quot; &egrave;rqu&eacute;menchit Papa, &quot;mais i' n'y'en avait pon assez pouor rempliaichi les gazog&egrave;nnes. I' fallait trouver du mangi pouor renforchi l'gaz &egrave;s ventres &egrave;s vaques, s&eacute;non d'aver tout un troup&eacute; d'vaques pouor ch&acirc;que beusse tchi n'es'sait dg&eacute;the praticabl'ye, dgia, car i' n'y'&eacute;thait pon d'run pouor les p&acirc;ssagi&egrave;rs. Chenna n's&egrave;rvithait d'rein d'cachi des beuss's&eacute;es d'vaques l&eacute; tou d'l'&Icirc;le car les vaques, ieux, n'pou&ocirc;rraient pon affa&ucirc;rder les titchets.&quot;<br>
<br>
&quot;Papa!&quot;<br>
<br>
&quot;J'allais just&eacute;ment t'explyitchi, man p'tit,&quot; dit Papa. &quot;qu&eacute;, pouor faithe p&eacute;ter les vaques pus pi&ecirc;ssamment nou d&eacute;cidit d'lus donner des pais &agrave; mangi, car ch&acirc;que pais en rend trais! Mais duthant l'Otchup&acirc;tion tout l'mangi 'tait r&acirc;tionn&eacute;. L's offici&egrave;rs All&eacute;mands avaient confistchi les pais et n'voulaient pon en donner au Conmit&eacute; des C'm&icirc;ns, car l&agrave;-haut au College House (o&ugrave;'est qu'il' avaient lus quartchi-g&eacute;n&eacute;tha), i' p&acirc;ssaient lus temps &agrave; fricoter sus des pais au fou. Nou-s'&eacute;thait peu tchuya&ucirc;ter du gaz d&eacute; d'dans l'office du Kommandant, j&eacute; t'asse&ucirc;the! Mais l's All&eacute;mands 'taient d&ecirc;j&agrave; &agrave; alleunmer lus pets pouor ca&ucirc;ffer l'b&acirc;tisse duthant l'Hiv&eacute;. Nou-fait, chein qu'i' fallait faithe, ch'tait d'voler des satchies d'pais au College House pouor en donner &agrave; mangi &egrave;s vaques. Et eune s&eacute;th&eacute;e, quand l's offici&egrave;rs All&eacute;mands avaient bu trop d'schnapps &agrave; la sant&eacute; d'lus fichi F&uuml;hreux, des jannes gens d'J&egrave;rri - J&icirc;nm&icirc;n Pod&ecirc;tre, Fr&eacute;dot du Feu, Matchi Mart&icirc;n et Dardot White - vol&icirc;tent lus satchies d'pais et les hal&icirc;tent jusqu'&agrave; l'&ecirc;tabl'ye &egrave;s Mart&icirc;ns. Dardot, tch'avait just&eacute;ment tchitt&eacute; l'&ecirc;cole pouor aller travailli pouor ieune des compangnies d'beusse, avait emprunt&eacute; eune beusse tchi 'tait partchie dans l'bel. Tu sai qu&eacute; quand tu mange des pais sens d'ssus d'ssous, i' t' font router, et quand tu les mange coumme i' faut, i' t'font p&eacute;ter. Et n&eacute; v'l&agrave; pouortchi qu'Fr&eacute;dot avait &agrave; donner les pais, iun &agrave; la fais, &agrave; ieune des vaques &agrave; Matchi pouor qu'la pou&ocirc;rre b&ecirc;te p&eacute;t&icirc;sse et n'rout&icirc;sse pon. Coumme tout l'monde en J&egrave;rri duthant l'Otchup&acirc;tion, la vaque 'tait affanm&eacute;e coumme un tchian d'chasse et oulle avalait les pais, iun par iun, coumme l&eacute; Fr&eacute;dot l&icirc;'en donnait en fa&icirc;thant seux qu'les pais 'taient coumme i' faut. L's aut's membres d'la dga&icirc;ngue 'taient dans l'bel &agrave; graie la beusse. Quand la p&egrave;t'tie d'la vaque 'tait assez pouor &icirc;nfester les sept corps d&eacute; garde, i' la pr&icirc;ntent, et ieune, deux, trais, houp-l&agrave;, la g&icirc;nd&icirc;tent sus l's &ecirc;pa&ucirc;les et pis la ha&iuml;sset&icirc;tent sus l'lief d'la beusse o&ugrave;'est qu'J&icirc;nm&icirc;n strapit la b&ecirc;te &agrave; ventrillon sus l'lief.&quot;<br>
<br>
&quot;Mais coumme tchi qu'i' prannait l'gaz, Papa?&quot; qu&eacute; j'd&eacute;mandis.<br>
<br>
&quot;Bein seu qu'il avaient un tchuyau d'gard&icirc;n,&quot; explyitchi Papa. &quot;Il' attatch&icirc;tent un but dans la goule d'l'auge &agrave; p&eacute;trole d'la beusse, &eacute;pis l'aut' but... bein, J&icirc;nm&icirc;n s'appr&eacute;chit bein trantchil'yement d&eacute; par dri&eacute;the la vaque strap&eacute;e sus l'lief d'la beusse et i' stitchit l'aut but du tchuyau o&ugrave;'est qu'tu d'vinn'nais io&ugrave;. Mou&ocirc;n Doue d'la vie! La vaque, be&ucirc;lit-alle! Nou-s'&eacute;thait creu qu&eacute; v'l&agrave; tchi r&ecirc;vil'lait touos les soudards All&eacute;mands du va&icirc;thinn&eacute;, mais heutheusement i' dormaient coumme des taupes, l&acirc;ss&eacute;s d'trop d'march&eacute;thie au pithot. Dardot l'cacheux, Fr&eacute;dot et Matchi s'assi&eacute;v&icirc;tent dans la beusse et quand J&icirc;nm&icirc;n d'valit du lief pouor dithe qu'la vaque r'&eacute;tait calme et p&eacute;tait &agrave; &icirc;nfecter les sept b'lettes, Dardot st&egrave;rtit l'eng&icirc;n et cache, en route! I' boulaient ava&ucirc; la ruette dans la ni&egrave;rcheu (car i' n'risqu&eacute;thaient dg&eacute;the d'alleunmer les veues) et s'i' y'avait ieu par les c'm&icirc;ns un soudard All&eacute;mand en garde tchi ha&ucirc;tait un mio et tch'&eacute;thait &ecirc;pi&eacute; eune beusse &agrave; br&icirc;nmbaler l'long du f&ocirc;ss&eacute; auve eune vaque adens silhouett&eacute;e sus l'lief, il &eacute;thait creu qu&eacute; ch'tait ra&icirc;que eune h&ocirc;rribl'ye ponser&ecirc;sse!&quot;<br>
<br>
&quot;Mais la pou&ocirc;rre vaque!&quot; qu&eacute; j'excli&acirc;mis.<br>
<br>
&quot;N&eacute; t'g&ecirc;ne pon, man fistaud. La b&ecirc;te n'avait pon ieu tant d'fanne d&eacute;pis la dreine v&icirc;site du touauth&eacute;, et pouor la f&icirc;n d'la s'maine, la dga&icirc;ngue avaient r'gr&eacute;e toutes les beusses pouor marchi par l'pouv&eacute; d'vaque. Les gens d'J&egrave;rri 'taient bein contents d'r'aver lus s&egrave;rvice d&eacute; beusse, m&ecirc;me s'i' fallait porter les masques &agrave; gaz en viageant l&agrave;-d'dans. L's All&eacute;mands 'taient ravis d'vaie les beusses tchi fa&icirc;thaient la tou&ocirc;nn&eacute;e d'la Ville &agrave; La Corbi&eacute;the, &agrave; L'&Ecirc;ta, &agrave; La Bouct&eacute;thie et &agrave; La Crouaix d'Bouais auve des vaques amath&eacute;es sus l'lief et les p&acirc;ssagi&egrave;rs touos mastchis en masques &agrave; gaz. &Eacute;pis, viyant qu'les beusses &agrave; vaque marchaient si bein,&quot; continnuit Papa, &quot;nou-s'&ecirc;prouvit d'm&ecirc;me auve d'aut's b&ecirc;tes. Ouaithe qu'les j'vaux p&eacute;t&icirc;ssent coumme un j'va d'course, bein seu qu'nou m'ttait la graie &egrave;s j'vaux en tout cas pouor haler les ouadg&icirc;ns. Nou-fait, pouor abr&eacute;ver les vaituthes, i' fallait des b&ecirc;tes pus p'tites qu&eacute; chenna. Tu sai qu'les biches mangent autcheune chose, et nou d&ecirc;couvrit qu'nou pou&ocirc;rrait donner des neunm&eacute;thos d'la g&acirc;zette du s&eacute; &agrave; eune biche jutchie sus l'lief d'eune vaituthe. La propagande pou&ocirc;rrie &egrave;s All&eacute;mands qu&eacute; nou-s'&icirc;npr&icirc;nmait l&agrave;-d'ssus fa&icirc;thait des pi&ecirc;ssants pets pouor faithe bouler les vaituthes et n&eacute; v'l&agrave; coumme tchi qu'les docteurs m&ecirc;nageaient d'v&icirc;siter lus p&acirc;tients - auve eune biche &agrave; bli&acirc;tchi l'papi d'hi&egrave;r au s&eacute;, fitchie paisibli&eacute;ment sus l'haut d'la vaituthe, et les policemainnes &agrave; faithe la saluette coumme i' p&acirc;ssaient. Et pouor les cats...&quot;<br>
<br>
&quot;Les cats, Papa? Tch'est qu'i' f&icirc;tent auve les cats?&quot;<br>
<br>
&quot;Bein, i' ram&acirc;ss&icirc;tent des cats, des cattes et touos lus catons, &ecirc;crou&icirc;tent des boll&eacute;es d'pais au fou l'long d'eune plianche et fitch&icirc;tent un cat l'avant &agrave; ch&acirc;que boll&eacute;e. Nou cliouit la plianche sus l'lief d'un grand boulant et attatchit les tchuyaux tu sai io&ugrave; - mais pouor les p'tit catons ch'fut pust&ocirc;t un pipet &agrave; baithe.&quot;<br>
<br>
&quot;Les pou&ocirc;rres p'tits catons!&quot;<br>
<br>
&quot;&Agrave; la dg&egrave;rre coumme &agrave; la dg&egrave;rre, man p'tit,&quot; dit Papa. &quot;Mais, abr&eacute;v&eacute; par les pets d'eune rangie d'cats &agrave; mangi lus boll&eacute;es d'pais au fou, chu boulant transportait les gens d'charme. Et n&eacute; v'l&agrave; coumme tchi qu'nou-s'&icirc;nventit la <I>cats</I>-rosse!&quot;<br>
<br>
&quot;Oh Papa!&quot;<br>
<br>
&quot;N&eacute; v'ch&icirc;n not' beusse, man fistaud. &Agrave; bord! Il' est l'heuthe pouor not' th&eacute;e.&quot;<br>
<br>
Ou savez qu'man Papa f'thait p&eacute;ter les r'nards, car il est un fichu vi&egrave;r menteux. <br>
<br>
<br>
<I><a href="jerpoem.html">Geraint Jennings</a><br>
2006</I><br>
<br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papagalettes.html">Papa et ses galettes</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_halloween.html">Papa m'a explyitchi tout entouor Halloween!</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/papa_petrole.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
