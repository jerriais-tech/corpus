<HTML>
<HEAD>
<TITLE>Les Pains et la pliant'tie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Pains et la pliant'tie</h2></font></center><p>

Marie Hibou a un siextonnyi d'rente qui li est deu sus un m&ecirc;nage dans iune des p&acirc;raisses d'amont, et comme j'&eacute;tions un mio &agrave; court, je fus l'aut'e jour pour t&acirc;chi de le r'chever. J'adonni &agrave; passer dans l's envithons d'la ferme &agrave; La&iuml;esse Ernon et l'id&eacute;e m'vint d'entrer &agrave; l'vaie pour saver comment qu'i' s'griyait dans sa <a href="painplianttie2.html">pliant'tie avec les Pains</a>, ayant veu sus la g&acirc;zette qu'il avait engagi toute la famille, <a href="brambilo.html">P&icirc;teur, Laiz&eacute; et Lonore</a>. En passant par le Clios d'la H&eacute;che je vis qu'ils 'taient &agrave; l'plianter et que ch'tait La&iuml;esse li-m&ecirc;me qui t'nait la tch&eacute;thue, mais i' n'y avait auchun signe des membres d'la famille &agrave; P&icirc;teur. Touos les plianteurs &eacute;tait des mousses de tchinze &agrave; seize ans &agrave; l'exception d'la belle-soeur &agrave; La&iuml;esse. Je m'jutchi sus la h&eacute;che et quand La&iuml;esse arrivi &agrave; la foy&eacute;the avec sa <a href="touonnnie.html">tch&eacute;thue</a> et qu'i' m'avisi, i' m'dit &quot;Hall&ocirc; Caouain! Tchi djantre qui qui t'am&egrave;ne par ichin? Es-tu &agrave; cherchi du travas?&quot;<br/>
<br/>
&quot;Oh n'ennin dja,&quot; je li ra&icirc;ponni, &quot;je sis &agrave; faithe une petite commission pour not'e femme, quant au travas, j'en avons tout pliain &agrave; l'office pour acheteu.&quot;<br/>
<br/>
&quot;Eh bain,&quot; qu'i' m'dit, &quot;tu peux faithe deustraits tours avec m&eacute; si tu veurs, je n'ai pas l'temps d'rester &agrave; t'p&acirc;ler ichin et aver touos mes plianteurs &agrave; me r'garder, s&ucirc;tout au prix que j'les paie.&quot;<br/>
<br/>
&quot;Sans doute,&quot; je li dis, &quot;chenna s'comprend facilement, et je n'voudrais pas &ecirc;tre la cause d'arr&ecirc;ter tan travas. Je m'en vais m'jutchi ichin sus la haie d'ta tch&eacute;thue, et je pouvons converser &agrave; notre aise en faisant l'tou du clios.&quot;<br/>
<br/>
&quot;Tu t'en vas &ecirc;tre un mio tr&eacute;sonn&eacute;, man vi.&quot;<br/>
<br/>
&quot;Oh, i'n'y a pas d'soin d'chenna, je m'en vais me t'nin bon!&quot; - <br/>
<br/>
&quot;Hue! Bijou!&quot;<br/>
<br/>
Oppr&egrave;s qu'je&ucirc;mes 't&eacute; deustraits perques, La&iuml;esse cryi &quot;Ouaie!&quot; I' s'&eacute;tait aperchu que iun d'ses plianteurs tra&icirc;nait sa c&acirc;sse le long d'la rande par satchets, chein qui boustchulait les patates et en &ecirc;germait la maintchi.<br/>
<br/>
I c'menchi &agrave; juther d'sus.<br/>
<br/>
&quot;<i>D... your eyes Tommy, what for you jump the</i> boua&icirc;te <i>like that, you</i> rompes <i>all the </i>j&egrave;ts!&quot;<br/>
<br/>
Je fus obligi de m'tou&acirc;ner d'bord m&eacute;, pour qu'i' n'm&eacute; visse pas rithe, et quand je nouos r'm&icirc;mes en route i' m'dit, &quot;J'ai bain d'la peine &agrave; m'graie avec ches villais-l&agrave;, i' sont achocres comme tout, et pis tu vai, je sis obligi de lus p&acirc;ler en angliais, et v'l&agrave; tchi m'emb&ecirc;te.&quot;<br/>
<br/>
&quot;Mais,&quot; je li dis, &quot;j'pensais que tu avais engagi P&icirc;teur Pain et sa famille pour t'aidgi &agrave; plianter!&quot;<br/>
<br/>
&quot;Oh!ne m'p&acirc;les pas d'ches gens-l&agrave;! Je fus obligi de les exp&eacute;dier au but d'deux jours. S'ils avaient 't&eacute; ichin pus longtemps je crai que j'aithais tou&acirc;n&eacute; fo! La vieille &eacute;tait tr&eacute;jours &agrave; bourdonner des cantiques et &agrave; m&eacute; r'prochi que jamais je n'allais ou&iuml; ses favoris pasteurs. La hardelle lyi, &eacute;tait une vraie peste dans les clios! Ou gardait tr&eacute;jours un yi du c&ocirc;t&eacute; d'la route, et si i' passait un soudard ou tchittait tout d'un coup san travas et s'en allait li p&acirc;ler. La tch&eacute;thue 'tait arr&ecirc;t&eacute;e sus lyi presque toutes les randes. Chutte hardelle-l&agrave; ne gagnait seulement pas san s&egrave;!&quot;<br/>
<br/>
A chu moment-l&agrave; j'arriv&icirc;mes au but d'la raie, et La&iuml;esse &eacute;tait si marri qu'y n'pensi pon &agrave; m'dgerni d&eacute;vant que d'd&ecirc;pitchi sa tch&eacute;thue, le r&ecirc;sultat en fut que j'fus el&icirc;ndgi dans l'pitet sus la foy&eacute;the, et si je n'avais pas t&eacute; prompt &agrave; m'dep&ocirc;tchi j'aithais 't&eacute; &ecirc;maglyi par le pille-b&ocirc;e.<br/>
<br/>
La&iuml;esse &eacute;tait tout-&agrave;-fait boulevers&eacute; de penser combain pr&egrave;s qu'il avait 't&eacute; de causer la mort du Caouain et i'm'fit mille exchuses, mais je li dis que j'&eacute;tais tout-&agrave;-fait satisfait qu'i' n'l'avait pas fait par expr&egrave;s, et je continu&icirc;mes not'e viage.<br/>
<br/>
&quot;Pour erv&eacute;nin au sujet des Pain,&quot; je li dis, &quot;mais P&icirc;teur! I' d'vait t'&ecirc;tre oquo bain utile.&quot;<br/>
<br/>
&quot;Li! Ch'tait oquo l'pi&eacute;the de tous! V'l&agrave; un individu, au lieu de faithe san travas et s'otchuper de che qui l'concernait, qui vouli c'menchi &agrave; critichit mes &ocirc;tils! I' voulait saver tch'est qu'avait fait ma tch&eacute;thue et dit que quand il 'tait forgeux il aithait ieu honte d'vaie patheil chabot sorti de d'siez li, que l'choutchet &eacute;tait trop &agrave; l'&ecirc;tcherrre et que l'ouothillon &eacute;tait mal tou&acirc;n&eacute;. je li ra&icirc;ponni qu'oulle 'tait parfaitement &agrave; man go&ucirc;t, alors ch'tait tout ch'qui fallait. Eh, bain, craithais-tu bain Caouain tch'est qu'chu pe&ucirc;le-l&agrave; eut l'toupet d'faithe? Je les avaient envi&eacute;s, oppr&egrave;s d&icirc;ner, &agrave; chergi la vainne, tandis que j'&eacute;tais &agrave; mettre une barrique de cidre en perche (je t'garantis que ches gens-l&agrave; peuvent en supper!) mais quand j'd&ecirc;halli, rain n'avait bouogi! Je n'pouvais ps m'imaginer tch'est qu'en 'tait d&eacute;venu, mais quand j'fus dans l'bel de dri&eacute;the je ouiyais une quinqu&acirc;l'lie dans l'bas du clios et quand je fus vaie de tch'est qu'i' s'agissait, je fa&icirc;lli en rester &agrave; la pliaiche. ch't imb&eacute;cile-l&agrave; avait d&ecirc;mont&eacute; l'ouothillon d'ma tch&eacute;thue, sa grand' hallefraque de fille le t'nait sus l'haut d'la pierre de h&eacute;che qui li servait d'encliume et l'P&icirc;teur &eacute;tait &agrave; cama&icirc;llyi d'sus avec un casse-bouais. Je perd&icirc;mes pus d'deux heuthes &agrave; &ecirc;prouver &agrave; la r'mette comme oulle 'tait et finalement je fus obligi de la renvier &agrave; la forge et en emprunter iune siez Cli&eacute;ment d'Caen. quand vint l's&eacute; je les payi et j'lus dis de s'en r'aller d'ouest qu'ils 'taient v'nus. Tu vai Caouan, je n'pr&eacute;tends pas que les gens que j'emplyie es'saient pus savants qu'm&eacute;. Avec ches mousses ichin quej'ai ieu d'sus le r'gistre du Conna&icirc;table d'la ville, eh bain, t&egrave;s qu'i' sont, i' m'permettent, au mains, d'&ecirc;tre ma&icirc;tre siez-m&eacute;.&quot;<br/>
<br/>
<i><a href="gwdec.html">Caouain</a></i><br/>
<i>10/3/1917</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painplianttie.html">Deux mots d'jerriais</a><p>
<li><a href="painplianttie2.html">Deux d'gouts d'jerriais</a><p>
<li><a href="painunsatisfactory.html">An unsatisfactory week's work</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates6.html">Mes patates, tchi en faithe?</a><p>
<li><a href="patate.html">La Patate</a><p>
<li><a href="defouithie.html">La D&ecirc;fouithie</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="potatostore.html">The Pains in a Potato Store</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="laxton.html">Laxton's Early</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="tipperary.html">Dans Mes Poummes de Terre</a><p>
<li><a href="pmpatates5.html">Ph'lip et les patates</a><p>
<li><a href="pmpatates8.html">Les patates et l's'Etats</a><p>
<li><a href="pmcampangne.html">Merrienne et la campagne</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmledgeunmes.html">Merrienne et ses ledgumes</a><p>
<li><a href="pmroyale.html">Merrienne et la Royale</a><p>
<li><a href="piantetis.html">La piante tis siez not'e biau fr&egrave;the</a><p>
<li><a href="lettre1963.html">Eune lettre d&eacute; 1963</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

