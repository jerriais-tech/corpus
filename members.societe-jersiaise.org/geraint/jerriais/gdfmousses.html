<HTML>
<HEAD>
<TITLE>Les Mousses</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Mousses</h2></font></center><p>

<img src="mousses.gif" width="270" height="337" alt="" title="" align="right" />
<font size="-1"><i>En <a href="dgernesy.html">Dg&egrave;rn&eacute;sy</a>,</i><br/>
<i>L&eacute; 1yi d'octobre, 1966</i><br/></font>
<br/>
Moussieu l'R&eacute;dacteu,<br/>
<br/>
&quot;Tch'est qu'nou f'thait sans les mousses &agrave; nouos div&egrave;rti d'temps en temps?&quot;, un anm&icirc;n m'disait l'aut' jour.<br/>
<br/>
&quot;J'm&eacute; sis souvent d'mand&eacute; la m&egrave;me chose quand j'ai veu des coupl'yes tchi n'ont pon d'&ecirc;fants,&quot; j'l&icirc; dis. &quot;Ch'est un dr&ocirc;le d&eacute; p'tit bouanhomme, qu'un gar&ccedil;on! Nou les vait partout - p'tits et grands - &agrave; grapinner, &agrave; gr&icirc;mper, &agrave; l&ocirc;vier ou &agrave; couorre. I' sont cadlinn&eacute;s par grand-p&eacute;thes et grand'm&eacute;thes, et g&acirc;t&eacute;s par lus m&eacute;thes!<br/>
<br/>
&quot;Un p'tit gar&ccedil;on est heutheux auve sa fache et ses mains sales. D'l'ieau pour s&eacute; laver li fait mal au tchoeu, mais i' n'y a rein tch'il aime mus qu&eacute; d'varvoter dans l'ieau sale! Quand ses bottes sont bliatchinn&eacute;es i' prand san plia&icirc;si &agrave; marchi dans les mathes <a href="gdfedu1964.html">en s'n allant &agrave; l'&ecirc;cole</a> ou &agrave; l'&eacute;glyise. Si y'a eune muth&acirc;lle l&eacute; long d'la route, il aime mus marchi sus l'haut d'la muth&acirc;lle qu&eacute; dans la route! Il a l'app&eacute;tit d'un j'va et la digestion d'eune machinne-&agrave;-battre, l'&ecirc;n&egrave;rgie d'un tchian souotre un lap&icirc;n et la tchuthi&ocirc;thit&eacute; d'un <a href="gdfcat.html">cat</a>, les poumons d'un fa&icirc;theux d'vendues et l'&icirc;nmaginnation d'un D&eacute;put&eacute; d'la ville dans les <a href="etats.html">&Ecirc;tats</a>. Dans des temps il est craintif comme un tchian fou&ocirc;t&eacute;, et tchiquefais, il est pr&ecirc;t &agrave; s'qu&eacute;tilyi pour un rein. I' plieuthe pour aver chein tch'i' veurt, et dans d'aut' temps i' plieuthe quand nou li donne chein tch'i' n'veurt pon!<br/>
<br/>
&quot;Quand nou l'forche &agrave; vouos a&icirc;dgi contre san gr&eacute;, il est si gauchet qu'janmais i' n'fait bel &ecirc;ffet, et quand nou n'veurt pon &ecirc;t' emb&ecirc;t&eacute; d'li i' n'y a pon mouoyain d's'en d&ecirc;faithe! S'il est trantchil' nou s&eacute; d'mande s'il est malade, et quand i' fait trop d'brit nou l&icirc; fait des rouaux sus l'co! N'y a pon mouoyain d&eacute; l'faithe s&eacute; couochi d'bouanne heuthe au s&eacute;, ni d&eacute; l'faithe s&eacute; l'ver d'bouanne heuthe au mat&icirc;n pour aller &agrave; l'&ecirc;cole, mais quand i' n'y a pon d'&ecirc;cole, il est l'v&eacute; auve les poules, et s'nou veurt dormi i' fait un tas d'tappage dans la ma&icirc;son!<br/>
<br/>
&quot;Il aime la cr&egrave;me &agrave; la glace, l's &ocirc;tis qu'nou l&icirc; d'fend d'touchi, l&eacute; <a href="gdfnoue4.html">Jour d&eacute; Nou&eacute;</a>, les commiques dans la <a href="gdfgaz4.html">g&acirc;zette</a>, l&eacute; mousse d&eacute; l'aut' c&ocirc;t&eacute; d'la route, l's <a href="annima.html">annimaux</a>, san p'p&egrave;e et l'sanmedi mat&icirc;n. I' n'aime pon fort l'<a href="ecoledudinmanche.html">&Ecirc;cole du D&icirc;nmanche</a>, les livres sans portraits d'dans, les l&eacute;&ccedil;ons d'musique, ni l'copeux de gu'veux. Ouaithe tch'il est tr&eacute;jous tard pour ses r'pas, i' veurt &ecirc;t' l&eacute; preunmyi &agrave; s&eacute; l'ver d'la tabl'ye! I' peut mettre assez d'&acirc;tivelles dans ses pautes pour les d&ecirc;fonser - des <a href="brioche.html">brioches</a>, deux-s'trais cappeurs si ses gens peuvent affaurder d'l&icirc; en donner, eune &ecirc;l&icirc;ngue, des crayons, des chucr&icirc;ns &agrave; la maintchi &ecirc;gliamis, un top&icirc;n, des <a href="gdfmarbres.html">marbres</a>, un oua&icirc;s&eacute; tch'il a trouv&eacute; mort dans la route - pour l&eacute; donner au cat - trais ou quat' v&egrave;rges d&eacute; ficelle et Bouan Dgieu sait tchi d'aut' h&acirc;si, et i' trouve acouo assez d'run pour y fou&ocirc;rrer ses pattes si l'temps est fraid. Nou pouorrait m&egrave;me dithe qu'un gar&ccedil;on est comme l&eacute; gabet &agrave; Gabeldu - i' m&egrave;rque Nord quand l'vent est Sud - mais, Danme, nou l'manqu'thait s'i' n'tait pon l&agrave; quand nou r'veint du travas au s&eacute;! Il est l'esprit tchi dominne nouos affections, tchi vouos attendris l'tchoeu, et vouos adouochit l'caract&egrave;the!&quot;<br/>
<br/>
&quot;Ch'est bein vrai, quand nou-s y pense,&quot; m&eacute;n anm&icirc;n m'dit, &quot;Et dans des temps i' vouos f'thaient pendre! I' patha&icirc;t qu&eacute; l'mousse &agrave; Nicolas L'Hadgais m&icirc;nt san p&eacute;the en mauvais draps auve sa bouannefemme l'aut' jour. Il est un mio sauvage, chu mousse-l&agrave;. Il 'tait auve sa m&eacute;the &agrave; visiter d's anm&icirc;ns tch'ont des sou et tchi gardent eune s&egrave;rvante - eune belle hardelle, &agrave; ch'tchi patha&icirc;t. I' s'adonnait qu'oulle 'tait &agrave; &ecirc;pousseter dans l'parleux quand il' arriv&icirc;drent. Oulle aime les mousses, et quand ou' d&icirc;t &agrave; Missis L&eacute; Hadgais qu&eacute; san mousse 'tait un bieau p'tit gar&ccedil;on, la m&eacute;the - ordgilyeuse d&eacute; l'ou&iuml; lo&ucirc;ser - d&icirc;t au mousse d'embraichi la belle janne fille. L&eacute; mousse &egrave;rf&ucirc;sit d'&ecirc;t' embraichi. 'Allons, man p'tit,' sa m'm&egrave;e l&icirc; d&icirc;t, 'Embraiche la belle danme, don - i' n'faut pon &ecirc;t' sauvage d&eacute; m&egrave;me!' 'Mais, m'm&egrave;e,' s'f&icirc;t l'mousse, 'J'en ai peux, m&eacute;, d'chutte belle danme-l&agrave;! Si j'l'embraiche, ou pouorrait m'baillit eune tourn&eacute;oualippe comme ou baillit &agrave; p'p&egrave;e l'aut' s&eacute;!' I' patha&icirc;t qu&eacute; l'pouorre Nicolas n'a pon ieu d&eacute; r'pos siez li d'pis, et tch'il a fallu donner eune neuve robe et un neu chap&eacute; &agrave; sa bouannefemme pour la faithe rester auve li, viyant qu'oulle a m'nichi d&eacute; l'tchitter et d's'en r'aller d'meuther auve sa m'm&egrave;e!&quot;<br/>
<br/>
&quot;L&eacute; mein n'ma pon 'couo m&icirc;ns en embarras,&quot; j'dis &agrave; nouot' anm&icirc;n. &quot;Mais il a l'filet bein cop&eacute;, man bouanhomme! I' m&eacute; d'mandit l'aut' jour pour un ch'l&icirc;n pour d&ecirc;penser au th&eacute;e des trais p&acirc;raisses. 'Ch'est hardi d'sou &agrave; d&ecirc;penser pour un mousse d&eacute; t'n &acirc;ge,&quot; j'l&icirc; dis, 'Mais j'm'en vais t'en donner iun viyant qu'tu n'as pon mantchi &agrave; l'&Ecirc;cole du D&icirc;nmanche. 'Il est temps qu't'apprange, dgia, qu&eacute; nou n'trouve pon les <a href="sousvoc.html">sou</a> pitchis sus les ronches. Ch'est auve un tas d'peine qu&eacute; nou les gangnent, et j'veurs qu&eacute; tu faiches chu ch'l&icirc;n-l&agrave; aller aussi liain qu'possibl'ye!' 'Oui dgia, p'p&egrave;e!', i' m'd&icirc;t. 'J'l&eacute; f'thait aller si liain qu'tu n'l&eacute; r'v&egrave;rras janmais!'&quot;<br/>
<br/>
<i><a href="lefeuvre.html">George d'La Forge</a></i><br/>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfgarcons.html">Les gar&ccedil;ons</a><p>
<li><a href="gdfmarbres.html">Les d'vis du Bouan'homme George</a><p>
<li><a href="gdfjeux.html">Jeux du temps jadis</a><p>
<li><a href="barres.html">L&eacute; Jeu des Barres</a><p>
<li><a href="sautemouton.html">L&eacute; Jeu d&eacute; Saute-Mouton</a><p>
<li><a href="tireli.html">L&eacute; Jeu du Tireli</a><p>
<li><a href="gdfedu1977.html">En r'v&eacute;nant d'l'&ecirc;cole</a><p>
<li><a href="gdfecole.html">&Agrave; l'&ecirc;cole</a><p>
<li><A HREF="escollyi.html">Les pouchettes d'un escollyi</A><p>
<li><a href="garconfmh.html">Les m&icirc;ns&eacute;thes d'un p'tit garcon</a><p>
<li><a href="gdfcmin.html">En c'min p&acirc;ssant</a><p>

<li><a href="petchiot.html">Not' Chi&egrave;r P&eacute;tchiot</a><p>
<li><a href="aviers.html">Les Aviers</a><p>
<li><a href="aviers3.html">Les avi&egrave;rs d'au jour d'aniet et lus av'n&icirc;n</a><p>
<li><a href="manptitfrethe2.html">Man P'tit Fr&eacute;the</a><p>
<li><a href="manptitfrethe.html">Man p'tit fr&eacute;the</a><p>
<li><a href="frethe.html">Man p'tit fr&eacute;the</a><p>
<li><a href="manptitfrethe3.html">Man P'tit fr&eacute;the</a><p>
<li><P><A HREF="sujet.html">Notr' Mauvais Suj&egrave;t</A></P>
<li><A HREF="efant.html">L'&eacute;fant d'sa M&egrave;re</A><p>
<li><a href="garcons.html">Les Gar&ccedil;ons</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

