<HTML>
<HEAD>
<TITLE>Les p'tites routes &agrave; Saint Louothains</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les p'tites routes &agrave; Saint Louothains</h2>
Ph'lip et la saison</font></center><p>


<i>&agrave; Portinf&eacute;, Saint Ou.</i><br/>
<br/>
Moussieu l'Editeu,<br/>
<br/>
Ch'tait apr&egrave;s l'tais, hier au s&egrave;, que la Merrienne, ayant liut la g&acirc;zette tandis que j'fumais ma pipe trantchillement dans ma grand'tchaise, r'mertchit que d'nos jours y'avait de bein dr&ocirc;les d&eacute; jugements dans la P'tite Cour.<br/>
<br/>
&quot;Oh, quant &agrave; chonna, ma chi&egrave;the,&quot; j'li dis, &quot;j'avons dit chonna p&ucirc;s d'une fais des jugements d'autres. Ch'n'est rein d'nouv&eacute;.&quot;<br/>
<br/>
&quot;Ch'tait l'Juge Ahyi chute fais,&quot; ou m'dit en m'passant la g&acirc;zette. <br/>
<br/>
Quand j'eus liut l'rapport de la cause en tchestchion, et chein que la &quot;Post&quot; en avait dit, j'refl&eacute;chis pour tchiques minutes, &eacute;pis j'dis &agrave; la Merrienne que y'avait, en m'n opinion, chein qu'nou-s-app&egrave;le des circonstances ext&eacute;nuantes.<br/>
<br/>
&quot;Et tch&egrave;squ'tu veur dithe par chonna?&quot; ou d'mandit. &quot;Est'che parsque ch'tait une femme?&quot;<br/>
<br/>
&quot;Ou, grand doux nennin,&quot; j'li dis. &quot;Tu d&eacute;v'thais saver que je n'si pas un homme d&eacute; m&ecirc;me.&quot;<br/>
<br/>
&quot;J'n'en si pas si seuze,&quot; ou dit, &quot;J'tais dit p&ucirc;s d'une fais que tu n'amende pas grandement, en viellissant.&quot;<br/>
<br/>
J'n'prins pas d'avis &agrave; chonna, Moussieu, et j'li dis, &quot;J'ai tr&eacute;jous dit, et je l'dithait ocquo, que ch'est l'opinion des docteurs tchi d&eacute;v'thait decider de pathelles causes. Je n'bliaume pas l&eacute; Juge Ahyi pour n'aver pas voulu p&ecirc;naliser chute femme. Mais p&acirc;slant d'autres choses, Merrienne, as-tu veu que 'Meridian' de la &quot;Post&quot; est d'accord qu'en S&egrave;r les tchans n'ouassent pas. Il a 't&eacute; l&agrave; et n'a pas ou&iuml; un seul tchan ouasser.&quot;<br/>
<br/>
&quot;Ch'l&agrave; s'peut,&quot; ou dit, &quot;mais, dis-m&eacute;, Ph'lip, as tu fou&ocirc;llyi dans ta bordeuse? I 'm'semblye tch'il est grand temps que tu'en halle tchiques vignes pour vaie tch&egrave;s-qu'est d'sous.&quot;<br/>
<br/>
&quot;Ocquo une semaine, ou d'm&ecirc;me,&quot; j'li dis; &quot;Sans l'entretemps, comme tu l'sais, le 'Ken' Richardson nos en a d&ecirc;j&agrave; fourni p&ucirc;s d'un fricot, et l'Bill L&eacute; Brun est v'nu &eacute;tout avec des patates et deux des p&ucirc;s belles caboches que nou-s-a veu.&quot;<br/>
<br/>
&quot;Oh, damme v&egrave;the,&quot; ou dit. &quot;Ch'est une chance d'aver de si bouons am&icirc;ns. I' faut l&ucirc;s &ecirc;tre bein r'connaissants.&quot;<br/>
<br/>
Apr&egrave;s chonna, Moussieu, j'nos m&icirc;mes &acirc; p&acirc;sler de chais individus tchi veinnent ich&icirc;n sans sous, et tchi sont repatri&eacute;s &egrave;s frais d'l'Ile. &quot;Si ch'tait m&eacute;,&quot; ou s'fit, &quot;j'l&ucirc;s donn'nais une semaine de travas d'vant les r'envier. Au mains ils &eacute;thaient une semaine de gages pour p&eacute;yi les d&ecirc;penses.&quot;<br/>
<br/>
&quot;Mais, ma pou&ocirc;re Merrienne,&quot; j'li dis, &quot;tu n'peux pas forchi un homme d&eacute; m&ecirc;me. Tch&egrave;sque tu f'thais d'un individu tchi r'f&ucirc;sait de s'mettre en travas?&quot;<br/>
<br/>
&quot;Deus-trais liaches de fouet le f'thait changi d'id&eacute;e,&quot; ou dit, &quot;ou une semaine &agrave; rabillyi les p'tites routes &agrave; Saint Louothains tch'en ont grand besoin. Ch'est vraiement honteux d'les vaie en si mauvais &ecirc;tat, et l'John Baudains ne pathait pas s'en g&ecirc;ner.&quot;<br/>
<br/>
&quot;Pourtchi s'g&ecirc;ner si les p&acirc;raissiens n'se pliaignent pas?&quot; j'li d'mandis. &quot;Li et san s&eacute;cretaithe font p&ucirc;s ou mains comme i' veulent, et ch'est tout ch'qu'i' d'mandent. Quant &agrave; la m&acirc;sse des p&acirc;raissiens, i' sont satisfaits &eacute;tout tandis que l'r&acirc;t n'est pas hauchi. Y'&eacute;tha des changements b&eacute;t&ocirc;t, sans doute, mais pourtchi inviter la malfortune?&quot;<br/>
<br/>
&quot;I' n'y a pas &agrave; dithe,&quot; ou s'fit. &quot;I' faudra que j'aille en p&acirc;sler &agrave; man cou&ocirc;sin, l'Ernest L&eacute; Cornu.&quot;<br/>
<br/>
&quot;A san tout-seu i' n'peut faithe rein,&quot; j'li dis, &quot;mais n'te g&ecirc;ne pas, il &eacute;tha san jour.&quot;<br/>
<br/>
&quot;Tchi dommage,&quot; ou s'fit, &quot;tch 'i' n'a pas de bouonnes b&ecirc;tes &agrave; vendre. Accordant &agrave; la gazette, y'a une raide demande &agrave; ch'teu et pour tchiquechose d'extra un fermyi est seux d'un prix &ecirc;yev&eacute;. Je n'sais, pas &eacute;xemplye, tch&egrave;sque l&eacute; Sieur Richardson &eacute;thait pour la vaque tchi g&acirc;gnit l'championnat l'autre jour.&quot;<br/>
<br/>
&quot;Tu peux li d'mander s'tu veur,&quot; j'li dis, &quot;mais je n'crais pas qu'oulle est &agrave; vendre, chute vaque-l&agrave;. Par chein que j'en comprends, l&eacute; Ken n'est pas en vendant autchunes de ses b&ecirc;tes au moment, et il en a une bounne &ecirc;tablyie pourtant.&quot;<br/>
<br/>
&quot;Sans doute,&quot; ou dit, &quot;nou r'v&ecirc;rra sa bouonne vaque au mais d'Ao&ucirc;t.&quot;<br/>
<br/>
&quot;Nouff&eacute;,&quot; j'li dis, &quot;si je n'me trompe pas, ou ne s'sa pas &agrave; <a href="springfield.html">Springfield</a>, mais y'a un boeu que j'esp&egrave;the de vaie champion yun d'chais jours, et ch'est le vi&egrave;r boeu &agrave; Francis L&eacute; Ruez. Dans m'n opinion ch'tait l'miyeu boeu s&ucirc;s l't&ecirc;rrain.&quot; <br/>
<br/>
La Merrienne r'mertchit que les juges ne l'criyaient pas. <br/>
<br/>
&quot;Nan,&quot; j'li dis, &quot;mais ch'n'est pas d'agniet que nou-s-a veu des juges tchi n'y viyaient pas trop cliait. Et ch'est pr&egrave;sque tr&eacute;jous dans les boeux que les p&ucirc;s grandes m&eacute;pr&icirc;nses sont faites. D'mande &agrave; Hedley Maillard et bein d'autres pour l&ucirc;s opinion et tu v&ecirc;rras.&quot;<br/>
<br/>
&quot;L&eacute; temps ditha tout,&quot; ou s'fit. &quot;A ch'teu, Ph'lip, tch&egrave;squ'en est pour la saison?&quot;<br/>
<br/>
&quot;Eh bien,&quot; j'li dis, y'en a tchi pathaissent craithe que n'y &eacute;tha pas hardi d'r&eacute;colte autchun bord, mais je n'si pas de ch't'opinion-l&agrave;. La saison est un mais p&ucirc;s tard que d'cou&ocirc;tume, et l'temps n'a pas tr&eacute;jous 't&eacute; favorablye, mais y'a des milles vr&eacute;gies tchi promettent bien, et chein que j'crains ch'est tchi veindront toutes au m&ecirc;me temps. La vielle Royale a l'habitude de surprendre les experts, et &agrave; un mais ou mains d'ich&icirc;n les batieaux &eacute;thont tout ch'qui l&ucirc;s faudra pour exporter en Angli&eacute;t&ecirc;rre. J'n'allons pas vaie des sou&euml;sante mille tonnieaux comme j'avons veu par l&eacute; pass&eacute;, et tchiquefais meme p&ucirc;s, mais i' n'manq'tha pas d'patates quand veindra l'haut d'la saison. Si je m'trompe, ch'ne s'sa pas pour la preumi&eacute; fais, mais j'si confident que le prospect est bouon. Sais-tu, Merrienne que si chaque personne en Angli&eacute;t&ecirc;rre mangeait une seule de nos nouvelles patates par jour, i' n'y en &eacute;thait pas assez pour nous ich&icirc;n. Nou-s-attend &eacute;tout que nos visiteurs ne s'en r'ithont pas sans en aver gou&ocirc;t. &Agrave; ch'teu, bouonnefemme, j'ai baillyi d'ma becque assez et j'ai la gorge hardi secque. Tch&egrave;sque tu as &agrave; nos donner &agrave; b&egrave;the?&quot;<br/>
<br/>
&quot;Un v&ecirc;rre d'ieau tout drait d'la pompe ou une bouonne t&acirc;sse de tais,&quot; ou raiponnit ra&icirc;ponnit et, Moussieu, j'eus &acirc; &agrave; chouaisi l&eacute; maudit tais. <br/>
<br/>
<i><a href="lebrocq.html">Ph'lip</a></i><br/>
<i>Evening Post 26/5/1962</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfmemouaithes.html">M&eacute;mouaithes d'aut'fais!</a><p>
<li><a href="pave.html">Sus l'pav&eacute;</a><p>
<li><a href="brancage.html">L&eacute; Brancage</a><p>
<li><a href="brancage2.html">L'originne d&eacute; nos routes, nos foss&eacute;s et l'brancage</a><p>
<li><a href="gdfdertou2.html">D'&egrave;rtou en J&egrave;rri</a><p>
<li><a href="steamroller.html">Le Rouleux de St. Louothains</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

