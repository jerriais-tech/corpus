<HTML>

<!-- Mirrored from members.societe-jersiaise.org/geraint/jerriais/papacotte.html by HTTrack Website Copier/3.x [XR&CO'2014], Tue, 15 Jul 2025 13:35:54 GMT -->
<HEAD>
<TITLE>L'&Acirc;ge d&eacute; Pi&egrave;rre et d'Menneties</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L'&Acirc;ge d&eacute; Pi&egrave;rre et d'Menneties</h2></font></center><p><br>
<br>
<br>
L&eacute; sol&eacute; lithait sus la m&eacute; et l'sablion 'tait caud et blianc. Les palmes sus la prom'nade d&eacute;coraient la sc&egrave;ne, et nos v'l&agrave;, Papa et m&eacute;, &agrave; la Baie d'St. Br&eacute;lade &agrave; ch&egrave;rchi d'tchi sus la gr&egrave;ve pouor man projet &agrave; l'&ecirc;cole.<br>
<br>
&#147;Ch'est en tchi,&#148; j'dis &agrave; Papa, &#147;j'm'en vais cliuter du sablion et des p'tits galets sus du carton pouor faithe un portrait d'la vie duthant l'&Acirc;ge d&eacute; Pi&egrave;rre en J&egrave;rri.&#148;<br>
<br>
&#147;Et tch'est qu'tu'as appr&icirc;ns entouor La Cotte d&eacute; St. Br&eacute;lade, man p'tit?&#148;<br>
<br>
&#147;L's hoummes et les femmes des caves soulaient d'meuther l&agrave;-haut sus la falaise,&#148; et j'pointis par l&eacute; mauvais bord.<br>
<br>
&#147;Nou-fait,&#148; dit Papa auve un sou&ocirc;ri, &#147;oulle est l&agrave;, &agrave; l'aut' bord d'la baie. Vai-tu ches rotchi&egrave;rs-l&agrave;? La v'l&agrave;. Et les hoummes des caves soulaient chasser l's &ecirc;l&eacute;phants laineurs amont l'mont et pis les b&ecirc;tes tchiyaient &agrave; lus mort d&eacute; d'ssus la falaise.&#148;<br>
<br>
&#147;Coumme tchi qu'i' chassaient ches &ecirc;l&eacute;phants, Papa? I' 'taient &ecirc;normes, ches b&ecirc;tes-l&agrave;, auve des longues d'fenses. Pouortchi qu'les &ecirc;l&eacute;phants, ieux, n'chassaient pon les hoummes des caves?&#148;<br>
<br>
&#147;Bein, man fistaud, j'm'en vais t'raconter coumme tchi qu'ou 'tait, la vie duthant l'&Acirc;ge d&eacute; Pi&egrave;rre en J&egrave;rri.&#148; Papa s'assi&eacute;vit sus un rotchi et dessinnit la silhouette d'un &ecirc;l&eacute;phant laineux dans l'sablion. &#147;L's hoummes des caves soulaient chasser l's &ecirc;l&eacute;phants laineurs, et les rhinoc&eacute;ros laineurs &eacute;tout, et les hippopotames laineurs, et les girafes laineuses. Et viyant touos ches annimaux laineurs, un jour i' lus v&icirc;nt &agrave; l'id&eacute;e d&eacute; lus couvri d'laine d'&ecirc;l&eacute;phant &agrave; seule f&icirc;n d&eacute; lus garder bein cauds, et don i' c'mench&icirc;tent d'ouvrer des corsets d'oeuvre. Mais les St. Ouonnais pr&icirc;ntent du temps &agrave; arriver enf&icirc;n ich&icirc;n &agrave; St. Br&eacute;lade - i' n'y'avait pon d'bou&ocirc;ns c'm&icirc;ns entre les p&acirc;ra&icirc;sses &agrave; chu temps-l&agrave; - et don i' n'restait qu'les pus vi&egrave;rs &ecirc;l&eacute;phants laineurs. N&eacute; v'l&agrave; pouortchi qu'i' sont des Gris Ventres, pa'ce qu'il' ouvr&icirc;tent lus corsets d'oeuvres d'la laine d&eacute; gris &ecirc;l&eacute;phants.&#148;<br>
<br>
&#147;Oh Papa! I' portaient des pieaux!&#148;<br>
<br>
&#147;Ch'est bein vrai. Ch'est en tchi l'exp&eacute;thiment auve les corsets d'oeuvre n&eacute; marchait pon trop bein. Touos lus &ocirc;tis 'taient en pi&egrave;rre d&eacute; feu. Lus coutchieaux 'taient en pi&egrave;rre d&eacute; feu, lus haches 'taient en pi&egrave;rre d&eacute; feu, lus tchuli&egrave;rs 'taient en pi&egrave;rre d&eacute; feu, et m&ecirc;me lus s&acirc;sse-paines 'taient en pi&egrave;rre d&eacute; feu.&#148;<br>
<br>
&#147;Des s&acirc;sse-paines en pi&egrave;rre d&eacute; feu, Papa?&#148;<br>
<br>
&#147;Bein seu! Il' alleunmaient lus feurs en tapant ensembl'ye deux s&acirc;sse-paines. Ch'tait bein pratique - i' n'y'avait pon d'&ecirc;lectricit&eacute; dans les caves.&#148;<br>
<br>
&#147;Bein seu qu'n&acirc;nn&icirc;n.&#148;<br>
<br>
&#147;Et pouor ouvrer les corsets d'oeuvre,&#148; continnuit Papa, &#147;les femmes des caves, coumme d&eacute; ra&icirc;son, fa&icirc;thaient s&egrave;rvi des adgulles &agrave; ouvrer tchi 'taient en pi&egrave;rre d&eacute; feu &eacute;tout. Mais chenna causait d's &ecirc;t&icirc;nchelles coumme i' travaillaient vite et v'l&agrave; tchi roussait l'oeuvre.&#148;<br>
<br>
&#147;L's &ecirc;l&eacute;phants, Papa!&#148;<br>
<br>
&#147;Mais, y'avait d'aut's annimaux pr&eacute;historiques &eacute;tout,&#148; continnuit Papa. &#147;Y'avait des grands cats &egrave;s dents d's&acirc;bres tchi galva&ucirc;daient par les bouais'sies et les vall&eacute;es d&eacute; J&egrave;rri pr&eacute;historique.&#148;<br>
<br>
&#147;J'ai veu des portraits d'ches cats &egrave;s dents d's&acirc;bres,&#148; qu&eacute; j'dis. &#147;I' 'taient bein f&eacute;roces.&#148;<br>
<br>
&#147;V&eacute;the-dgia,&#148; dit Papa. &#147;Et pis y'avait les tchians &egrave;s dents d's&acirc;bres, les vaques &egrave;s dents d's&acirc;bres, les lap&icirc;ns &egrave;s dents d's&acirc;bres, et bein seu ich&icirc;n en J&egrave;rri nou trouvait les t&egrave;rribl'yes crapauds &egrave;s dents d's&acirc;bres. Mais ch'est eune bouonne chose qu'les &acirc;nes &egrave;s dents d's&acirc;bres restaient en Dg&egrave;rn&eacute;sy.&#148;<br>
<br>
&#147;Mais, i'n'y'avait pon d'm&eacute; entre les &icirc;les &agrave; chu temps-l&agrave;, Papa,&#148; j'objectis.<br>
<br>
&#147;Et i' restaient l&agrave; sus les falaises, ieux, pa'ce qu'i' 'taient trop t&ecirc;touongnes pouor croua&icirc;si les landes entre les deux monts - et tchi pus est, i' 'taient trop &ecirc;pe&ucirc;th&eacute;s par les crapauds &egrave;s dents d's&acirc;bres.&#148;<br>
<br>
&#147;Mais l's hoummes des caves, Papa, coumme tchi qu'i' chassaient l's &ecirc;l&eacute;phants laineurs?&#148;<br>
<br>
&#147;Assa,&#148; dit Papa, &#147;ch'est bein s&icirc;mpl'ye, man p'tchiot. Tu sai qu'les &ecirc;l&eacute;phants ont peux des souothis?&#148;<br>
<br>
&#147;Oui...&#148;<br>
<br>
&#147;Eh bein, coumme d&eacute; raison, l's &ecirc;l&eacute;phants laineurs avaient peux des souothis &egrave;s dents d's&acirc;bres. Les hoummes des caves happaient ches souothis dans des trappes &agrave; souothis faites en pi&egrave;rre d&eacute; feu. Bein seu, en freunmant, ches trappes fa&icirc;thaient d's &ecirc;t&icirc;nchelles et don les souothis 'taient ligi&eacute;thement roussies.&#148;<br>
<br>
&#147;Ches pou&ocirc;rres souothis!&#148;<br>
<br>
&#147;L's hoummes des caves nouaient les souothis &egrave;s buts d'longues branques - coumme eune manni&eacute;the d&eacute; lance, mais auve eune souothis &egrave;s dents d's&acirc;bres &agrave; la pliaiche d'eune pi&egrave;rre d&eacute; feu a&icirc;dgue. Les &ecirc;l&eacute;phants laineurs pouvaient r'niflier l'odeu des souothis br&ucirc;l&eacute;es d&eacute; bein au liain auve lus longues trompes, et n&eacute; v'l&agrave; tchi c'menchait d'les pannitchi - et quand i' viyaient l's hommes tch'avanchaient l'trav&egrave;rs des landes en ch&acirc;tchant ches branques auve des souothis &egrave;s dents d's&acirc;bres nou&eacute;es &egrave;s buts.... Mou&ocirc;n Doue, i' lus fliantchaient bas du haut des falaises dans lus pannique!&#148;<br>
<br>
Et pouor mouontrer coumme tchi qu'les &ecirc;l&eacute;phants tchiyaient, Papa la&icirc;ssit tchaie un galet sus san portrait dans l'sablion.<br>
<br>
&#147;Mais l's hoummes avaient &agrave; gr&icirc;mper ava les falaises pouor bouochi les b&ecirc;tes mortes, et i' halaient lus corsets d'oeuvre roussis - ou lus pieaux - pouor pouver gr&icirc;mper pus a&icirc;siment. Et n&eacute; v'l&agrave; l'originne du preunmi&eacute; nom d'fanmil'ye J&egrave;rriais.&#148;<br>
<br>
&#147;Et tch'est qu'est chenna, Papa?&#148;<br>
<br>
&#147;N'l'as-tu pon d'vinn&eacute;, man p'tit? <I>L&eacute; Corps-nu</I>!&#148;<br>
<br>
J'sai qu'les &ecirc;l&eacute;phants laineurs et les cats &egrave;s dents d's&acirc;bres ont dispathus, mais y'a acouo en existence un fichu vi&egrave;r menteux!<br>

&nbsp;<p>

<i><a href="jerpoem.html">Geraint Jennings</a><br>
F&eacute;vri 2003</i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papagalettes.html">Papa et ses galettes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_halloween.html">Papa m'a explyitchi tout entouor Halloween!</a><p>
</UL>
</FONT>

&nbsp;<p>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/papacotte.html by HTTrack Website Copier/3.x [XR&CO'2014], Tue, 15 Jul 2025 13:35:54 GMT -->
</HTML>
