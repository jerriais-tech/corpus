<HTML>

<!-- Mirrored from members.societe-jersiaise.org/geraint/jerriais/cahouain_jva1936.html by HTTrack Website Copier/3.x [XR&CO'2014], Tue, 15 Jul 2025 13:54:20 GMT -->
<HEAD>
<TITLE>I'y a des gens qu'ont une telle confiance</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I'y a des gens qu'ont une telle confiance</h2></font></center><p>
<img src="jerriais292.jpg" width="100" height="100" alt="" title="" align="right" />
I'y a des gens qu'ont une telle confiance en ieux-m&ecirc;mes et qui s'craient capablyes de faithe aussi bain, si pas mus, que les siens qu'ils ont veu lus distindgi dans autchune forme de &quot;sport.&quot;<br/>
<br/>
Le Bill Gromette en est iun d'cheux-l&agrave;.<br/>
<br/>
Toute sa vie il a ieu un div&eacute;rs go&ucirc;t pour les ch'vaux et a tr&eacute;jous ieu une si haute opinion de li-m&ecirc;me qu'i' pr&eacute;tend que personne ne peut li apprendre rain.<br/>
<br/>
Eh bain, au show du mais d'Aout i' fut &agrave; <a href="springfield.html">Springfield</a> ouest qu'i' vit la d&eacute;monstration par les &quot;Iniskilling Dragoons.&quot;<br/>
<br/>
Les fermiers qu'&eacute;taient alentou d'li furent naturellement &ecirc;mervillyis de vaie tch'est ches gaillards-l&agrave; pouvaient faithe avec lus ch'vaux et i' dirent comme chenna. &quot;Eh bain, tch'est qu'tu en craie t&eacute;, Bill?&quot;<br/>
<br/>
&quot;Oh!&quot; qu'i' s'fit, &quot;quant &agrave; m&eacute; je n'y vai pas rain d'extraordinaithe.&quot;<br/>
<br/>
&quot;Oh bon,&quot; iun d'ieux dit, &quot;tu pouorrais sans doute en faithe autant, t&eacute;!&quot;<br/>
<br/>
&quot;Ah, ma f&eacute; vaithe dja, avec un p'tit mio d'pratique.&quot;<br/>
<br/>
&quot;Touos l's autres s'&ecirc;gouffirent &agrave; rithe et i' li dirent: &quot;Eh bain je voudrethions t'y vaie y &ecirc;prouver! Che s'sait oquo pus inter&ecirc;ssant que chein que j'avons veu anni&egrave;t!&quot;<br/>
<br/>
V'l&agrave; qui pitchi l'Bill un mio et i' dit &agrave; li-m&ecirc;me, &quot;Je verrons don si ch'est que j'peux l'faithe ou pas!&quot;<br/>
<br/>
Et le lendemain au matin, oppr&egrave;s aver d&ecirc;jeun&eacute; i' dit &agrave; ses gar&ccedil;ons, &quot;Ous alle v'nin avec m&eacute; dans l'clios du pignon arrangi siex rangies d'fagots &agrave; la distance que je m'en vais vos dithe.&quot;<br/>
<br/>
&quot;Mais pour tchi faithe, p&eacute;p&eacute;e?&quot; que iun li d'mandi.<br/>
<br/>
&quot;Ous allez vaie pourtchi faithe! J'allons vaie si ches imb&eacute;ciles-l&agrave; que j'rencontri hier au &quot;show&quot; s'en vont lus fichi de Bill Gromette!&quot;<br/>
<br/>
Quand les fagots furent en pliaiche, &agrave; siex marches entre ch&acirc;que rangie, i' dit au grand d'ses fils, &quot;Va mettre le bridot &agrave; la Bijou et am&egrave;ne m&eacute; la ichin.&quot;<br/>
<br/>
Le gar&ccedil;on criyait que l'bouonhomme avait perdu la t&ecirc;te, mais il ob&eacute;i quand-m&ecirc;me.<br/>
<br/>
Tandis qu'il 'tait &agrave; ramasser la jument, san p&eacute;the, qu'&eacute;tait d&ecirc;termin&eacute; d'imiter les soudards dans touos les d&eacute;tails, s'en fu &agrave; la maison pour cherchi un s&acirc;bre, mais comme i' n'y avait pas un tel articlye sus les pr&eacute;misses, i' r'vint avec un manche de bringe, disant que v'l&agrave; qui pouvait faithe la m&ecirc;me chose.<br/>
<br/>
I' monti sus sa jument et pis i' dit &agrave; ses gar&ccedil;ons, &quot;L&agrave;, allez vos assi&eacute;the l&agrave; sus l'foss&eacute;, ch'est vous qui r'pr&eacute;sentez le Gouverneux et sa suite et je m'en vais v'nin vos saluer d&eacute; que d'c'menchi m'n exhibition.&quot;<br/>
<br/>
Mais la Bijou ne comprenait pas la situation, lyi. Bill, qui n'avait qu'une main pour manier les brides, l'autre &eacute;tant otchup&eacute;e &agrave; t'nin san s&acirc;bre &agrave; l'&ecirc;paule, i' n'pouvait pas ma&icirc;trisi la jument. Il avait biau li talonner les fliancs et t&acirc;chi d'la dirigi dans la direction du &quot;Gouverneux,&quot; la pouore b&ecirc;te cherchait tr&eacute;jous le c'min pour s'n &ecirc;tablye.<br/>
<br/>
A la fin i' r&ecirc;ussi de l'amener en pliaiche mais quand i' s'mins &agrave; faithe des fleuriches avec san s&acirc;bre, Bijou s'imagini qu'ou s'en allait aver des ouapes dans la t&ecirc;te et ou r'vithi d'bord aussi court que l'pouore Bill bindi l'tch&ecirc;ne et fut alouogni sur l'herbe.<br/>
<br/>
Mais i' n'perdit pas couothage. I' rattrapi sa b&eacute;risse et l'engambi oquo une feis en li touanant la t&ecirc;te dans la direction des rangies d'fagots.<br/>
<br/>
&quot;Hue! Bijou!&quot; i' s'&ecirc;criyi.<br/>
<br/>
Et la Bijou se mins &agrave; trotter mais au prumier obstaclye ou s'arr&ecirc;ti tout court.<br/>
<br/>
La pouore b&ecirc;te ne savait pas qu'oulle 'tait suppos&eacute;e de sauter par dessus les fagots. Ou n'avait jamais 't&eacute; au &quot;Drag Hunt.&quot;<br/>
<br/>
Bill la fit r'tou&acirc;ner pour li bailli de l'avo et chute feis il abandonni sa postuthe militaithe et avec san manche de bringe vos l'y asseni deustrais ouapes dans les fliancs.<br/>
<br/>
V'l&agrave; qui r&eacute;ussi, et la pouore b&ecirc;te, &ecirc;pouvant&eacute;e par un traitement si extraordinaithe, franchi touos les fagots comme une h&eacute;thonde.<br/>
<br/>
Bill en &eacute;tait enchant&eacute;.<br/>
<br/>
I' en f&icirc;t r&eacute;p&eacute;ter l'exercice un couplye d'fais et pis il entreprint le pr&eacute;chain it&ecirc;me sus l'programme.<br/>
<br/>
Chennechin consistait de couorre le long d'la Bijou allant au pliain galop et &agrave; un moment donn&eacute;, li sauter sus l'dos comme il avait veu les soudards faithe.<br/>
<br/>
Tout chenna 'tait bouan en th&eacute;orie, mais Bijou n'&eacute;tait pas accou&ocirc;tum&eacute;e &agrave; &ecirc;tre ramass&eacute;e d'la sorte et quand Bill f&icirc;t san prumi&eacute; saut, ou f&icirc;t un &ecirc;cart et Bill mantchant sa gaffe li ro&ucirc;li par-sus l'dos et resti &ecirc;baubi sus pliaiche. La jument prins l'vo' hors du clios et sen fu pa&icirc;tre dans l'gardin &agrave; pommiers.<br/>
<br/>
Les gar&ccedil;ons couothirent au s'cours de lus p&eacute;the, comptant qu'il avait attrap&eacute; de ma, mais i' n'souffrait qu'du choc et i' se r'butti en lus disant, &quot;Je n'sis oquo pas vaintchu! Tandis que j'sis &agrave; attraper la jument, allez dans la boulang'thie ramasser l'tro &agrave; p&ecirc;tri et pis ous allez le pliaichi dans l'mitan du clios. Oppr&egrave;s chenna ous allez cherchi ch&acirc;tchun votre arme et vos acclioutchi souos ch&acirc;que but du tro. Je m'en vais faithe la jument sauter par dessus l'tro mais quand ou la verrez faithe san saut ou tithethez vos armes en l'air.&quot;<br/>
<br/>
&quot;Mais p&eacute;p&eacute;e,&quot; le grand se fit, &quot;j'allons faithe peux &agrave; la jument et tu t'en vas faithe des b&ecirc;tises!&quot;<br/>
<br/>
&quot;M&ecirc;le-t&eacute; de tes affaithes, et fais comme je t'dit!&quot; li ra&icirc;ponni l'bouonhomme.<br/>
<br/>
Quand tout fut pr&ecirc;t, Bill, avec une badgette d'orme &agrave; la main, en ba&icirc;lli deuxtrais ouapes sus les fliancs d'la jument qui s'en vint le ventre-&agrave;-terre dans la direction du tro.<br/>
<br/>
Mais les gar&ccedil;ons dans lus excitation tithirent lus armes un moment ou deux trop vite avec le r&ecirc;sultat que la Bijou s'arr&ecirc;ti tout court et Bill fut &ecirc;lindgi par sus sa t&ecirc;te et tchi en travers sus l'tro, ouest qu'i' resti &ecirc;tendu sans connaissance.<br/>
<br/>
Missice Gromette lyi, qu'avait ou&iuml; les d&eacute;tonations, s'en vint couothant pour vaie de tchi qui s'agissait, et quand ou vit s'n homme &ecirc;tendu sus l'tro et les armes qui fumaient oquo entre les mains d'ses gar&ccedil;ons, ou pensi tout-d'suite qu'i' v'naient de tither lus p&eacute;the et ou poussi un brai et s'&ecirc;vanni raide.<br/>
<br/>
Par chu temps-l&agrave; tchiqu'uns des vaisins arrivithent sus les lieux et nou t&eacute;l&eacute;ph&ocirc;ni pour un docteu et pour le Chantnyi et finalement Bill fut port&eacute; &agrave; l'H&ocirc;pita dans l'ambulance, ouest qu'i' trouvithent qu'il avait treis c&ocirc;tes de rompues chein quoi s'en va le garder- pour un mais.<br/>
<br/>
Et che n'est pas tout.<br/>
<br/>
La Bijou, &agrave; la maintchi folle d'&eacute;pouvante s'&ecirc;cappi hors du clios en franchissant l'foss&eacute; et s'en fut galvander dans les tomates &agrave; Douart Bambou ouest qu'ou fit un saccage ab&ocirc;minablye si bain que Douard attend que Bill es'sait r'dg&eacute;thi pour li faithe un proc&egrave;s pour vingt-chinq louis d'dommages.<br/>
<br/>
Le pasteur &agrave; Bill &agrave; 't&eacute; li payi une visite et oppr&egrave;s aver sympathis&eacute; avec li dans son pr&eacute;dicament i' li fit un p'tit sermon et finit par li dithe qu'il aithait deu se rasouvenin d'la fablye de tchi la morale est -<br/>
<br/>
&quot;Chacun &agrave; san m&eacute;tier, et les vaches seront bien gard&eacute;es.&quot;<br/>
<br/>
<i><a href="gwdec.html">Caouain</a></i><br/>
<i>Les Chroniques de Jersey 19/9/1936</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dreg_honts.html">Les &#147;Dreg Honts&#148;</a><p>
<li><a href="hunt.html">Le Caouain va au Hunt</a><p>
<li><a href="courses.html">&Egrave;s courses</a><p>
<li><a href="pmcourses.html">Les Courses</a><p>
<li><a href="pmcourses2.html">Ph'lip va &egrave;s courses</a><p>
<li><a href="pmcourses3.html">Pas d'chance &egrave;s courses</a><p>
<li><a href="coursespliemont.html">Les Courses &agrave; Pli&eacute;mont</a><p>
<li><a href="pmpoint.html">Ph'lip Wants to go to the Point to Point</a><p>
<li><a href="pmhorse.html">Ph'lip backs a horse</a><p>
<li><a href="coursesjt.html">Les Courses</a><p>
<li><a href="reve2014e.html">Un r&ecirc;ve</a><p>
<li><a href="muratti1914cahouain2.html">L'affaithe a tou&acirc;nn&eacute; justement comme je m'attendais</a><p>
<li><a href="muratti1914cahouain1.html">Eh bein, gar&ccedil;ons, chute semaine j'ai une histouaithe &agrave; vos raconter</a><p>
<li><A HREF="jvavoc.html">Les parties d'un j'va en J&egrave;rriais</A><p>
<li><a href="gdfjva.html">L&eacute; j'va</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_jva1936.html by HTTrack Website Copier/3.x [XR&CO'2014], Tue, 15 Jul 2025 13:54:20 GMT -->
</HTML>

