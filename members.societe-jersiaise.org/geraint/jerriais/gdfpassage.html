<HTML>

<!-- Mirrored from members.societe-jersiaise.org/geraint/jerriais/gdfpassage.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
<HEAD>
<TITLE>Le p&acirc;ssage du temps</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le p&acirc;ssage du temps</h2></font></center><p>


<font size="-1"><i>Trenton,</i><br/>
<i>Michigan, USA.</i><br/>
<br/>
<i>L&eacute; 24 de novembre, 1979.</i><br/></font>
<br/>
Moussieu l'R&eacute;dacteu,<br/>
<br/>
Nou n'sait janmais tch'est tchi vouos pend sus la t&ecirc;te. Le temps s'p&acirc;sse si vite qu&eacute; v'la tchi m'fait penser au n&eacute;nanti&egrave;me psaume tchi nouos dit. &#8220;Mille ans sont devant Tes yeux comme le jour d'hier qui est pass&eacute;, et comme une veille en la nuit&#8221;. H&eacute;las! Mille ans m&eacute; patha&icirc;ssent qu&acirc;si eune &ecirc;ternit&eacute; quand j'vai les changements tch'ont ieu lieu duthant l&eacute; p'tit compathabl'ye temps d'mes huiptante-huit ans sus chutte t&egrave;rre.<br/>
<br/>
Quand j'tais mousse &eacute;s Landes &agrave; St. Ou&euml;n, y'avait un tas d'&ecirc;fants tchi mouothaient d'eune manni&egrave;the d&eacute; diarrh&eacute;e tchi s'appelait &#8220;Summer Complaint&#8221; en Angliais. Trais d'mes soeurs en mouoth&icirc;drent d&eacute;vant qu&eacute; j'f&ucirc;sse n&eacute;. J'fus l'quatri&egrave;me &ecirc;fant d'mes pathents et l'preunmyi &agrave; survivre. Et quandi que j'sis au sujet d'&ecirc;fants, dans chu temps-l&agrave; ch'tait honteux d'&ecirc;tre un &ecirc;fant d'galiotage, ou un &ecirc;fant ne en paillardise. A ch't heu ch'est qu&acirc;si d&eacute;v'nu la mode par ich&icirc;n. J&eacute; n'sai pon trop bein si ch'est d'm&ecirc;me en J&egrave;rri.<br/>
<br/>
En J&egrave;rri, quand nou p&acirc;le d'avouort&eacute;ment ch'est p&ucirc;t&ocirc;t en rapport des bestchias - ch'est quand eune vaque ou eune g&eacute;niche ont avouort&eacute; qu&eacute; nou ouait l'expression. Mais dans c&eacute;rtains pays ch'est d&eacute;v'nu affaithe d&eacute; cons&eacute;quenche parmi l's humains. L'aut' jour j'li&ecirc;sais dans un mag&acirc;z&icirc;n des T&ecirc;moins d&eacute; Jehovah qu&eacute; l'conmit&eacute; du Gouv&egrave;rn&eacute;ment &aacute; Washington sus la crise d&eacute; popul&acirc;tion a d&ecirc;cliath&eacute; qu&eacute; ieune d&eacute; toutes les quatre &#8220;grossesses&#8221; dans l'monde d'&agrave; ch't heu finnit en avouort&eacute;ment. Eune autorit&eacute; au sujet nouos dit qu' un ap&egrave;rchu montre qu&eacute; l's avouort&eacute;ments mondiaux sont au main quarante millions, et qu' eune bouanne ma&icirc;ntchi d'chu nombre est faite ill&eacute;galement et qu' ches op&eacute;th&acirc;tions ill&eacute;gales sont d&eacute;v'nues eune cause alarmante d&eacute; d&eacute;c&egrave;s d'femmes en fanmil'ye.<br/>
<br/>
La cause d'un tas d'd&eacute;c&egrave;s y'a huiptante ans 'tait la conseunmtion. J'avais l'asthma quand j'tais mousse. Heutheusement, v'la tchi dispathut quand j'avais quatorze ans. Quand j'en avais eune bord&eacute;e et qu&eacute; j'viyais tant d'monde mouothi d'la conseunmtion, j'm&eacute; d'mandais si m'n asthma allait m'la donner en f&icirc;n d'compte et m'emporter dans mes v&icirc;ngt ans. A ch't heu, ieune des bouannes choses qu&eacute; l'p&acirc;ssage du temps nouos &agrave; apport&eacute; est l'manque d&eacute; chutte maladie-l&agrave;. Par contre, l&eacute; mauvais ma patha&icirc;t l'aver rempliaiche, ouaithe qu&eacute; v'la tchi nouos patha&icirc;t p't-&ecirc;t' en &ecirc;tre l&eacute; cas viyant qu&eacute; dans l'temps p&acirc;ss&eacute; chutte vilaine maladie 'tait muchie (manque d&eacute; saver mus) dans l'expression &#8220;enfliamm&acirc;tion&#8221; comme enfliamm&acirc;tion d'ponmons, enflimm&acirc;tion des bouoyaux et c&eacute;tera.<br/>
<br/>
J'm'&egrave;rsouveins qu&eacute; dans man janme temps les gens mouothaient g&eacute;n&eacute;ralement dans les souoxante-ch&icirc;nq ans et qu' nou criyait qu&eacute; septante ans 'tait vyi. Quand nou-s-en viyait iun d'huiptante ans, nou criyait qu&eacute; ch'tait qu&acirc;si un mithacl'ye d&eacute; vivre si longtemps. A ch't heu nou-s-en vait un tas tch'ont m&ecirc;me d&ecirc;pass&eacute; ch't age-l&agrave; et tchi sont acouo en &ecirc;tat d'activit&eacute;.<br/>
<br/>
Malheutheusement, J&egrave;rri n'est pus l'J&egrave;rri d&eacute; y'a huiptante ans. Hardi d'la campangne &agrave; p&egrave;rdu s&eacute;n air pa&icirc;sibl'ye et a changi sa vie trantchil'ye pour la domaine des motos et char-&agrave;-bancs tchi v&ocirc;missent d's odeurs empouaisonneuses d&eacute; p&eacute;trole et tchi rempliaichent l'air sain et dou d'la natuthe.<br/>
<br/>
L&eacute; catchet et l'Anglia&icirc;chinn'nie des touristes rempliaichent la vielle langue J&egrave;rriaise du campangnard. L&eacute; f&egrave;rmyi tchi m&egrave;ne ses vaques au clios et tch'a l'preunmie drouait &agrave; la route, est souvent emb&ecirc;t&eacute; par les motos et les pou&ocirc;rres vaques m&ecirc;mes sont tchiquefais en dangi d'ches motoristes tchi craient qu' les routes lus appartcheinnent.<br/>
<br/>
Tout est boul'v&eacute;rs&eacute; d'nouos jours. Les travailleurs gaspillent lus temps et font souvent pus d'sou qu' les cheins tchi lus donnent du travas. La sou&ocirc;-disant r&eacute;forme gaspille nouot' libert&eacute; et nouos vielles cou&ocirc;teunmes. J'avons ieu deux dg&egrave;rres pour garanti la libert&eacute; &agrave; touos les peupl'yes, et y'a mains d'libert&eacute; dans l'monde d'aniet tchi n'y'avait d'vant la dg&egrave;rre d&eacute; mil neu' chent quatorze.<br/>
<br/>
Les gens d'&agrave; ch't heu n'craient ni &agrave; Dgieu ni &agrave; Dgi&acirc;bl'ye. La o&ugrave;'est qu' nou viyait chent p&egrave;rsonnes &agrave; l'&eacute;glyise ou a la chapelle, si nou-s-en vait eune vingtaine au jour d'aniet, ch'est &agrave; bein pr&egrave;s tout. I'n'y'a qu&eacute; quand i' sont sus l'pus tch'i' pensent &agrave; d&ecirc;haler &#8220;La Nourriture de l'Ame&#8221;. Nou vait bein tchi veulent m&ecirc;me l'&ecirc;t&eacute;rnit&eacute; pour rein!<br/>
<br/>
Et quandi qu' les peupl'yes d&eacute; la ma&icirc;ntchi du monde sont &agrave; s'entre'chicangni, les Russes sont &agrave; gober l'aut' ma&icirc;ntchi! Ch'est assez pour vouos d's'encouothagi et vouos faithe r&ecirc;ver la rouoge trie.<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfautfais2.html">Aut'fais</a><p>
<li><a href="gdfautfais2.html">Aut'fais</a><p>
<li><a href="gdfjadis.html">L'Temps jadis</a><p>
<li><a href="gdftempspasse.html">L&eacute; temps pass&eacute;</a><p>
<li><a href="gdftempspasse2.html">L'Temps Pass&eacute;</a><p>
<li><a href="gdftempspasse3.html">L'temps p&acirc;ss&eacute;</a><p>
<li><a href="gdfveindra.html">Aupr&egrave;s chu temps-ich&icirc;n il en veindra d'autre!</a><p>

<li><a href="gdfmemouaithes4.html">M&eacute;mouaithes du temps pass&eacute;</a><p>
<li><a href="gdfmemouaithes5.html">M&eacute;mouaithes du temps p&acirc;ss&eacute;</a><p>
<li><a href="gdfsouvnin.html">Un doux souv'n&icirc;n!</a><p>
<li><a href="gdfmemouaithe.html">Av'ous bouanne m&eacute;mouaithe?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpassage.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
</HTML>

