<HTML>
<HEAD>
<TITLE>Merrienne wants to know</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne wants to know</h2></font></center><p>

Moussieu l'Editeu,<br/>
<br/>
Si l's'affaithes continuent comme y font ach'teu siez nous, j'&eacute;thait &agrave; abandonn&eacute; vot' g&acirc;zette, car touos les jours la Merrienne s'excite en la li&ecirc;sant, &eacute;pis quand oulle a fini ch'est des distchusions sans fin.<br/>
Hier matin j'avais &agrave; peine bu ma traisieme t&ecirc;sse de tais que la v'la horte.<br/>
<br/>
''Chen que j'voudrais sav&eacute;,'' ou qu'menchit, ''ch'est pourtchi qu'chais villais-l&agrave; sont tr&eacute;jous contre les campagnards. Et les D&eacute;put&eacute;s d'la Ville la m&ecirc;me chose. Tch&ecirc;sque chonna veur dithe, don?'' <br/>
<br/>
''Et tch&ecirc;sque-y ta mint ch-t-id&eacute;e la dans la t&ecirc;te?'' j'l'y demandit. ''Sans doute tchique gniolin qu'tu'as liu dans la g&acirc;zette. Mais tu dait av&eacute; ou&iuml; qu'encre et papi ne r'fusent rain.''<br/>
<br/>
''Ch'est &agrave; dithe'' qu'ou s'fit, ''que la g&acirc;zette dit des mensonges.''<br/>
<br/>
''Ah, nouff&eacute;,'' j'l'y dit. ''Ch'n'est pas chonna du tout. Mais m&ecirc;me la miyeu g&acirc;zette peut s'tromp&eacute;. Quant &egrave;s villais tchi n'aime pas les gens d'campagne, ch'n'est rain d'nouv&eacute;. J'ai veu chonna toute ma vie.''<br/>
<br/>
''Mais pourtchi tch'y n'lus m&ecirc;lent pas d'lus affaithes?'' ou dit. ''Touos les jours ach'teu ch'est d's'insultes de par ichin et de par l&agrave; au sujet des fermiers et l&ucirc;s lait.''<br/>
<br/>
''Sans p&acirc;sl&eacute; de d's'&#339;ux'' j'm'fit.<br/>
<br/>
''V&eacute;the, et l's'&#339;ux. Comme si nou pouvait faithe le poules pondre malgr&eacute; yeux. J'en ai djaix-sept dans la poul&acirc;illyi m&eacute;, et ne v'la b&eacute;t&ocirc;t un mais tchi sont on strike.''<br/>
<br/>
''Et pourtant,'' j'l'y dit, ''y'avait acquo une bouonne do&ucirc;zaine d'&#339;ux dans l'armou&eacute;the hier au s&eacute;. Et y m'semblye que j'veins d'en aval&eacute; un couplye pour man d&ecirc;jeun&eacute;.''<br/>
<br/>
''Ah ben, mais,'' s'fit la Merrienne, en to&ucirc;ssotant, ''faut ben mangi tchiquechose, et il est vrai qu'y a ocquo yunne ou deux d'mes poules tchi font l&ucirc;s d'v&eacute;. Et, apr&egrave;s tout, tch&ecirc;sque'y les soigne les poules? Est-che nous ou chais villais-l&agrave; tch'y sont tr&eacute;jous &agrave; s'pli&acirc;ndre? Pourtchi tch'y n'en garde pas yeux, des poules? Y verraient b&eacute;t&ocirc;t si y'a du profit.''<br/>
<br/>
''Ch'est la m&ecirc;me chose avec des b&ecirc;tes,'' j'l'y dis. ''Avec les gages que l'fermi a &agrave; peyi, et tout l'restant, un pot d'lait cou&ocirc;te quatre fais p&ucirc;s que quand j'tais jeune gar&ccedil;on, et au lieu de s'pli&acirc;ndre du prix, les villais d&eacute;v'thaient &ecirc;tre ben r'connaissant de l'av&eacute; &agrave; si bouon marchi.''<br/>
<br/>
''Quand nous l&ucirc;s don'nait pour rain y ne s'saisit pas content,'' dit la bouonnefemme. ''En ville ils on tout l'id&eacute;e que les fermiers sont des millionaithes et des voleurs. Mais chen que j'm&eacute; d'mande ch'est tch&ecirc;sque-y d'veindrait de touos chais boutichiers si les fermiers et l&ucirc;s femmes n'allaient pas accat&eacute; l&ucirc;s fichues marchandises. Et chen tchi m'fait m&acirc;rri ch'est que quand nous entre dans l&ucirc;s boutiques y s'frottent les mains et sont tout-&agrave;-fait charmants, mais la minute que nous est horts, y sont &agrave; vos gavachi.''  <br/>
<br/>
''Mais les siens que j'bi&acirc;ume le p&ucirc;s,'' ou continuit, ''ch'est les D&eacute;put&eacute;s d'la ville tch'y n'ont jamais une bouonne pathole pour les fermiers. Et tans mains tch'y connaissent du fermage, tant p&ucirc;s y baillent de l&ucirc;s b&eacute;cque. J'voudrais vais chutte dj&acirc;ingue-la &agrave; fou&iuml; des patates dans les grandes chaleurs ou &agrave; ch&eacute;rgi des navets quand y g&eacute;le. Y chant'taient b&eacute;t&ocirc;t une diff&eacute;thente chanson.''<br/>
<br/>
J'm&eacute; mint &agrave; rithe. ''Eh m&eacute; &eacute;tout, je voudrais l's'y vais, mais n't&eacute; g&ecirc;ne pon, y ne sont pas si b&ecirc;tes. Un couplye d'jours, et y s'sait touos au liet, epis tch&ecirc;sque nos Etats f'thaient?''<br/>
<br/>
''Oh grand do&ucirc;x, l's'Etats pouorraient s'en p&acirc;ss&eacute;,'' ou raiponnit. ''Et j'en dithai p&ucirc;s long. Si l's'Etats allaient s'couochi pour un couplye d'ann&eacute;es, j'n'en s'saimes pas d'pi&eacute;the. Est-che que j'n'avons pas d&eacute;j&agrave; assez d'lou&acirc;ix sans voul&eacute; en pass&eacute; d'autres? Y'a chinquante ans j'n'en avions pas la maintchi, et j'tiomes ben p&ucirc;s heutheurs que je n'sommes ach'teu.''<br/>
<br/>
''Ah, pour chonna,'' j'l'y dis, en me l'vant, ''ch'est ben vrai.''<br/>
<br/>
<i><a href="lebrocq.html">Ph'lip</a></i><br/>
<i>Morning News 7/12/1946</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmbliaume.html">Ph'lip bliaume les campagnards</a><p>
<li><a href="pmvoleurs.html">Merrienne et les voleurs en Ville</a><p>
<li><a href="pmfermyi2.html">Le fermyi et l'marchand</a><p>
<li><a href="pmtouristes.html">Les touristes, les Villais et la campagne</a><p>
<li><a href="pmfermyi.html">La Vie d'un Fermyi</a><p>
<li><a href="pmfarming.html">Is Farming Worthwhile?</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

