<HTML>

<!-- Mirrored from members.societe-jersiaise.org/geraint/jerriais/cahouain_camper.html by HTTrack Website Copier/3.x [XR&CO'2014], Tue, 15 Jul 2025 13:44:01 GMT -->
<HEAD>
<TITLE>Couomme nous sait, il y a hardi de docteus</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Couomme nous sait, il y a hardi de docteus</h2></font></center><p>




 Couomme nous sait, il y a hardi de docteus qui sont d'avis que la milleuthe m&eacute;decine pouor nombre de maladies est le grand air et l'sol&eacute;. <br/>
<br/>
 Ch'est d'antchi nous vais touos ces visiteurs qui viennent en Jerri pouor lus holidays qui lus piaisent &agrave; s'faithe r&ocirc;ti la piaue au sol&eacute;, allongi touot lus long sus l'sablion. Et couomme ils n'ont quassiment rein sus l'dos, les hommes aussi bein que les jeunes hardelles, touot chu monde rentre en Angli&eacute;terre la piaue pouor ainsi dithe tchuitte. <br/>
<br/>
 Il y en a d'autres qui trouvent &eacute;ttouot que l'camping dans les mielles ou ailleurs vaut mus que la milleure boarding house. <br/>
<br/>
 Mais si l'vi&egrave;rr Phlip est pouor ainsi dithe &agrave; camper d'pis la St. Michel ch'n'est pon par ordre du docteu pouor seur! Et pis viyous, l'camping n'v'la qui s'passe encouore assez bein dans la belle saison mais achteu n'v'la qui n'est pon si piaisant, surtout quand nous est obligi de cooker son mangi sans &acirc;tre ni foyi. <br/>
<br/>
 Pouor dithe l'vrai, notre Phlip est bein &agrave; piaindre et ch'n'est pon m&eacute; qui voudrait faithe une risel&eacute;e de san triste sort. <br/>
<br/>
 N'v'chein sa triste histhou&egrave;the. <br/>
<br/>
 Il y a tchiques mais d'chunna, la buanne femme a tchi qu'appartenait l'm&eacute;nage iou que Phlip, sa Missis et lus mousse &eacute;taient louogis, trouvi un angliais qui l'y offrit buan prix pouor chu m&eacute;nage. N'v'la qu'&eacute;tait allright mais couomment faithe pouor que Phlip tchitte? Ch'est que chute anglais voulait bein acater l'm&eacute;nage mais &agrave; condition de v'nir l'habiter &agrave; la St. Michel. <br/>
<br/>
 Donc, la buanne dame alli trouver Phlip et ly laissi entendre que s'il tait consentant d'sorti pour l'mais de Septembre il en s'rait r&eacute;compenser car pouor l'amour de bailli la propri&eacute;t&eacute; &agrave; si buan compte oulle s'rait g&eacute;n&eacute;reuse et il en aurait une buanne poignie. <br/>
<br/>
 Phlip pensi que l'mus &agrave; faithe &eacute;tait d'aller si&egrave;z san vaisin qui couonnait hardi les louaies et coutumes de Jerri. <br/>
<br/>
 J'pense bein que l'vaisin l'y conseilli de n'pon mantchi pareille buanne chance et dut ly dithe &eacute;ttouot qui pouorrait tr&eacute;jous trouver un louage pour ly, sa Missis et son gar&ccedil;on. <br/>
<br/>
 Quant y rentri si&egrave;z ly il tait d'buanne humeuthe et bein content. Y raconti &agrave; sa Missis chein qu'il en &eacute;tait et chein qu'il avait dans l'id&eacute;e d'faithe. <br/>
<br/>
 Le lendemain, d'buan matin, l'v'la hors vais la propri&eacute;taire pouor ly dithe que pouor ly faithe plaisi et ly rendre service il avait d&eacute;cid&eacute; de tchitter l'm&eacute;nage &agrave; Septembre, bien entendu &egrave;s conditions qu'oulle avait offertes. <br/>
<br/>
 N'v'la donc touos nos gens satisfaits et Phlip signi d'buan tcheur l'papi de chut accord entre ly et sa propri&eacute;taire. <br/>
<br/>
 Chunna &eacute;tant, la maison fut baillie &agrave; chu Moussieu angliais. <br/>
<br/>
 Faut craithe que Phlip avait s'n'id&eacute;e pouor n'pon aver &agrave; r'muer devant Nou&eacute;. Ch'est p't'&ecirc;tre chutte id&eacute;e l&agrave; ou sa complaisance qui fit que quand il apprins que chu Moussieu &eacute;tait arriv&eacute;, il alli cherchi touot son bataclian au bat&eacute; pouor l'apporter &agrave; la maison. <br/>
<br/>
 Couomme Phlip &agrave; buan tch&egrave;ur y ly donnit &eacute;ttouot du lait tant qu'il voullait et d'buans oeus tout frais tant que les poules voulaient pondre. Ch'est que chut angliais &eacute;tait un Moussieu qui n'avait pon peur de chaqui d'mains avec Phlip. <br/>
<br/>
 Touot ally d'charme pendant un temps et j'pense que Phlip criyait que n'vla qui s'rait allright et qui pouorrait rester dans l's'appartements jusqu'&agrave; Nou&eacute; car opr&egrave;s touot quand nous cherche &agrave; faithe plaisi ch'est bein l'moindre que l'sien &agrave; tchi nous fait plaisi en sait erconnaissant et cherche ly &eacute;ttouot &agrave; faithe plaisi. <br/>
<br/>
 Quant vint l'moment d'saver &agrave; tchi s'en t'nir n'v'la qui fut une autre chanson. <br/>
<br/>
 Chu Moussieu l&agrave; n'en &eacute;tait pas ieun viyant qu'ayant acat&eacute; la propri&eacute;t&eacute; il entendait en jouir &agrave; san touot seu et pouor ly un accord &eacute;tait un accord m&ecirc;me si l'pouorre Phlip avait &agrave; couochi &agrave; la belle &eacute;telle avec sa Missis et son mousse. Touos les appartements de chutte maison il ly fallait pouor la St. Michel. <br/>
<br/>
 Viyant chunna notre Phlip s'mint &agrave; compter combin d'pintes de lait qu'il avait fourni &agrave; chut homme, combin de douzaines d'oeus il avait ieu &agrave; fricachi ou &agrave; tchuire autrement et combin que l'charriage du batacliant valait car pouor un individu qui n'a pas d'avis et de r'connaissance pouortchi qu'nous ly f'rait touos ches plaisirs pour rein! <br/>
<br/>
 Phlip alli &eacute;ttouot d'mander l'avis de Charles, son vaisin, mais Charles est un homme diversement r&eacute;servi et qui pasle pon trop vite et y n'vouli pon s'm&ecirc;ler de chutte affaithe. Il alli &eacute;ttouot si&egrave;z Tom qui ly s'fit que l'mus &eacute;tait de consulter un homme d'affaithes mais ces oisiaux l&agrave; d'Hill Street n'font pon rein pour rein. <br/>
<br/>
 Tr&eacute;jous est y que quand vint la St. Michel, Phlip s'vit obligi d'mettre ses meubles dans la grange et si&egrave;z une vaisine et d'cooker san mangi quassiment opr&egrave;s d'la maie de d'fumi en plein air. <br/>
<br/>
 Nous peux dithe chein qu'nous veur mais n'v'la qui n'est pon fair play d'la part du sien qui s'crait un Moussieu angliais et qui d'vait av&egrave;r pus d'avis! <br/>
<br/>
<i> <a href="gwdec.html">L&eacute; Cahouain</a> </i> <br/>
<i> 24/11/1928</i> <br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfmenage.html">L&eacute; M&egrave;nage</a><p>
<li><a href="gdfceux.html">&Agrave; tous ceux qui...</a><p>
<li><a href="atousceuxqui.html">A tous ceux qui... etc.</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_camper.html by HTTrack Website Copier/3.x [XR&CO'2014], Tue, 15 Jul 2025 13:44:01 GMT -->
</HTML>

