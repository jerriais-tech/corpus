<HTML>
<HEAD>
<TITLE>Les Vi&egrave;rs Temps</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les Vi&egrave;rs Temps</h2>
Brachie d'Histouethes en Jerriais<br></font></center><p><br>

N'&egrave;rv&eacute;ch&icirc;n Marie atou san d&eacute;vis.<br>
<br>
<a href="paisaufou.html"><img src="paisaufou1.jpg" width="372" height="200" align="right" border=0 alt="Des Pais au Fou"></a>

Par excellence, touos ches bouons fricots tch'ont tr&eacute;jous 't&eacute; les sp&eacute;cialit&eacute;s d'J&egrave;rri &#150; des <a href="gaches_fouee.html">g&acirc;ches &agrave; fouaie</a>, des <a href="bourdelots.html">bourd&eacute;lots</a> faits auve du sud rom'thi, du <a href="solyi.html">p&acirc;t&eacute; &agrave; solyi</a>, des <a href="crepes.html">cr&ecirc;pes</a>, des nouozeles ou god'nitchettes, des croquesingnoles, des <a href="mervelles.html">m&egrave;rvelles</a>, des <a href="galvrai.html">galettes &agrave; vrai</a>, du <a href="simnel.html">simn&eacute;</a>, d'la g&acirc;che &agrave; lait su, du p&acirc;t&eacute; d'rhubarbe, <a href="gache_cretons.html">g&acirc;che &agrave; cr&eacute;tons</a>, <a href="nierbeurre9.html">ni&egrave;r beurre</a>, des <a href="paisaufou.html">pais au fou</a> et des f&ecirc;ves, du pouoth&eacute; bouoilli, patates fricachies, des colfrites, des b&ecirc;nis, des pihangnes, du <a href="lanchon.html">lanchon</a>, des champ&icirc;ngnons fricachis, du <a href="noue/podin2.html">pod&icirc;n d'Nou&eacute;</a>, d'la g'l&eacute;e d'mouaithes, d'l'<a href="cannelle.html">ieau d'cannelle</a>, du <a href="noyau.html">noyau</a>, du pr&eacute;, d'la bi&eacute;the d&eacute; spruche, et c&eacute;t&eacute;ra, et c&eacute;t&eacute;ra.<br>
<br>
Ah, boustre d'm&ecirc;tchi, ch'est l&agrave; d'fanmeux fricots! L'ieau vouos en veint dans la bouoche rein qu'd'y penser. Et tch'est qui ditha qu'nouos vi&egrave;rs n&eacute; savaient pon appr&ecirc;ter les provisions? Et qu'les cheins du pass&eacute; n'savaient pon vivre ni n'jouissaient pon d'la vie?<br>
<br>
Les vielles cou&ocirc;teunmes d'aut'fais nouos pathaissent tchuthieuses, d&eacute; nouos jours, car y'en a tant parmi nous tchi n'en ont pon l'exp&eacute;rience. Nou-s-en a ou&iuml; p&acirc;ler &egrave;s uns et &egrave;s autres, mais ch'est tout, dgia. Nou's'a ou&iuml; dithe, par exemplye, comme tchi qu'les <a href="votevoc.html">&eacute;lections</a> 'taient m'n&eacute;es et tchi excitement qu'i' y'avait entouor, comme tchi qu'les bord&eacute;es d'<a href="grand_tchethue.html">grand's tch&eacute;thues</a> avaient lieu et tchi f&ecirc;t'tie qu'y'avait la s&eacute;th&eacute;e d&eacute; pathel grand jour; et comme tchi qu'y'avait les taillaisons d'<a href="vraic.html">vrai</a>, les Grand's R'veues, les courses &egrave;s Landes, les Sonneux ou f&ecirc;tes dansantes et toutes les prom&egrave;n'nies si diff&eacute;thentes d'acheteu. Car i' faut dithe qu&eacute; les gens prenaient lus plia&icirc;si bein diff&eacute;thement qu'j&eacute; faisons, nous. Au temps pass&eacute; par exemplye y'avait la <a href="gdfjouote.html">Jou&ocirc;te</a> &#150; l&eacute; <a href="mardi_gras.html">Mardi Gras</a>, le Lundi d'P&acirc;ques et autres jours de f&ecirc;tes, quand l'publyi 'tait allou&eacute; d&eacute; tithe &agrave; tant l'coup sus des cotchets, des lap&icirc;ns et autres annimaux. (Quant &agrave; ch'la, ma f&eacute;, eune belle chose qu&eacute; ches jeux-l&agrave; n'sont pus!) Aut'fais &eacute;tou y'avait les p&ecirc;qu'sies d'<a href="hitres.html">h&icirc;tres</a> &agrave; Gouorray et ailleurs, auve touos les pars b&acirc;tis expr&egrave;s pour l'&ecirc;levage d&eacute; chu paisson si &egrave;rcherchi; la b&acirc;tithie et lanch'chie d'navithes tout l'long du Sud (et d'pi&ecirc;ssants navithes y'en avait d'ieux!) et l'comm&egrave;rce qu&eacute; les bourgeais faisaient atou, la p&ecirc;que d'andgulle, et &agrave; la <a href="gdfcote.html">C&ocirc;te</a> la p&ecirc;que d&eacute; mouothue ou'qu'des chents Jerriais 'taient empliy&eacute;s comme s&icirc;mplyes p&ecirc;tcheurs, cl&egrave;rques ou m&ecirc;me ma&icirc;tres d'graves. Y'avait &eacute;tou touos les <a href="metchi.html">m&ecirc;tchi&egrave;rs</a> qu&eacute; nou n'conna&icirc;t pas aujourd'aniet &#150; les cord&eacute;thies et les faiseurs d&eacute; panni&egrave;rs, l&eacute; m&ecirc;tchi du tonn'lyi, du tangneux, du couvreux en glyi, du tch&icirc;ncailli, du monnyi, tch&egrave;rpentchi d'navithes, tasseux d'avo&ucirc;t (tchi couvrait san tas auve des gliots d'fav&eacute;s), l&eacute; charron, l&eacute; menuisyi, l&eacute; naviguant, l'p&ecirc;tcheux et bein d'autres &#150; et m&ecirc;me l&eacute; <a href="vethues.html">d&ecirc;compteux</a> et l'chorchi! Qu&acirc;si touos ches m&ecirc;tchi&egrave;rs sont oubli&eacute;s ou &agrave; la pr&eacute;chaine porte d&eacute; y'&ecirc;tre, et quand nou s'mettrait sus sa t&ecirc;te, man bouonhomme, nou n'y peut rein.<br>
<br>
Tout des r'liques du pass&eacute;, comme &eacute;tou les vi&egrave;rs <a href="ditons.html">ditons</a> tchi s'en vont &agrave; grands pas, et les histouaithes qu&eacute; nou racontait aut'fais, et les vielles chansons qu'nou chantait au s&eacute; sus la filyie, comme par exemplye, <a href="beinmalade.html">Man bouonhomme est bein malade</a>, Ma charmante Julie, En passant par siez nous &#150; la belle zigue, zigue et Le bon marin mais il s'en va. Bein d'autres qu'i' y'avait, mais i' sont tous oubli&eacute;s. Et les bouons mots qu'nou r'citait &egrave;s avi&egrave;rs pour les abuser, quand i' n'taient pon &agrave; jop&icirc;nter et &agrave; j'vauchi, pour un p'tit br&icirc;n ou devant aller les t&acirc;ner pour la niet &#150; comme Coquelicot, j'ai mal au d&eacute;, En m'en allant &agrave; St. Mart&icirc;n, F&eacute;the, f&eacute;the, f&eacute;the la p'tite pouliche, Marie la pie, <a href="mainvoc.html">P'tit d&eacute;, ri d&eacute;</a>, Ch&acirc;chons, bulletons et acouo eune masse d&eacute; tchi qu'nou n'ouait pus, h&eacute;las! Tout ch'la est oubli&eacute; et &agrave; janmais!<br>
<br>

Et ou'est don qu'est touos les vi&egrave;rs objets, <a href="otisvoc.html">&ocirc;tis</a>, <a href="vaissieaux.html">vaissieaux</a> et autres articlyes d'm&ecirc;nage d&eacute; nouos grand-p&eacute;thes? J'ai d&ecirc;j&agrave; p&acirc;l&eacute; du <a href="craset.html">cr&acirc;sset</a> et d'la filyie, mais y'avait l'raclyi &agrave; pain, les j&ucirc;tes, la cr&eacute;milli&eacute;the dans l'&acirc;tre, la canne &agrave; traithe en p&acirc;l&icirc;n et la selle &agrave; tuthet (pour faithe l&eacute; <a href="beurre2.html">beurre</a>), l&eacute; saleux en pi&egrave;rre, l&eacute; rouet, la jontchi&eacute;the, l&eacute; tch&icirc;nta, l&eacute; mar d&eacute; Rouen, la couochette dans la chambre, et l'baheur, l&eacute; d&ecirc;vidouaithe (ou d&ecirc;vieux), l&eacute; god&icirc;n &agrave; cidre, l&eacute; hannap&eacute; ou l'malzard pour mettre l&eacute; cidre &agrave; cauffer dans la braise, la houlette, les vaisseaux en &ecirc;tain, les &ecirc;mouchettes pour la chandelle, la <a href="chifournie.html">chifournie</a> (la musique d'aut'fais), la tch&eacute;thue en bouais, la selle b&acirc;tchi&eacute;the, l&eacute; sais, la m'suthe d&eacute; bouoss&eacute;, d&eacute; cabot et d'siextonnyi, l&eacute; dard ou faucillon (pour l&eacute; grain et pour l&eacute; lanchon), l'fard&eacute; et la bougue (du temps qu'i' liaient les boeufs), l&eacute; venteux, et c&eacute;t&eacute;ra. N'en v'l&agrave; don eune vielle collection, eune racachie d'gofeches tchi n'sont dg&eacute;the connues par not' g&eacute;n&eacute;thation; des choses tchi, temps fut, nou-s-&eacute;thait trouv&eacute; qu&acirc;si partout. Acheteu, iou aller pour d&ecirc;nichi eune telle affaithe comme eune bougue, eune selle b&acirc;tchi&eacute;the, eune chifournie ou seulement eune vraie canne &agrave; traithe j&egrave;rriaise en p&acirc;l&icirc;n? Qu&eacute; ch'est &eacute;trange, tout d'm&ecirc;me!<br>
<br>
Et combein qu'y'en a d'nouos &acirc;ges (d'autchun &acirc;ge, pour en dithe l&eacute; vrai) tchi pouorraient nommer les parties d'une <a href="touonnnie.html">tch&eacute;thue</a> en j&egrave;rriais? Pas &ecirc;pais, bein seux. Eh bein, y'a l'pilbaue, l'ouothillon, l&eacute; rachinn&eacute;, l&eacute; plionmet, l&eacute; d'chet, l&eacute; pat&icirc;n, l&eacute; toupillon, et sans doute, la milli&eacute;the et l'talon, l&eacute; choutchet, la haie, l&eacute; coutre et la t&ocirc;le. Pas pour dithe qu&eacute; autcheune tch&eacute;thue dait aver toutes ches parties-ch&icirc;n, car comme toutes aut' choses, la tch&eacute;thue j&egrave;rriais a fait du progr&egrave;s n&eacute; v'&agrave; eune quarantaine d'ann&eacute;es &egrave;s mains du forgeux.<br>
<br>
Les parties d'un <a href="preinseu.html">preinseu</a> &eacute;tou &#150; les connaiss'ous? L&eacute; tou et la meule et la barre et l'amet, ou&iuml;, j'pense bein; mais et pis l'capeste, l&eacute; c&acirc;blye, les gattes, l&eacute; mouton, la br&eacute;bis, la pr&ecirc;sse l&eacute; dgide-&acirc;ne, l'&ecirc;tamp&ecirc;tre, la carr&eacute;e, les pi&egrave;ches d&eacute; d'ssous et les pi&egrave;ches d'ssus, les jeunmelles, l&eacute; hai, l&eacute; vis, l&eacute; tra&icirc;n&eacute;, l&eacute; pivot et acouo deux'trais qu'j&eacute; n'mermets pon pour acheteu?<br>
<br>
Ah bah, acheteu, nou p&acirc;le d'un mach&icirc;n ou affaithe ou chose ou tracas d'eune chose quand nou n'en conna&icirc;t pas l'nom. H&eacute;, l&eacute; chose d'eune chose!<br>
<br>
Eune autre &egrave;rlique du pass&eacute; &eacute;tou tchi vouos fait penser au vi&egrave;r temps (et nou-s-en vait acouo tchitch'un 'ch&icirc;n et l&agrave;) ch'est l'vi&egrave;r pits j&egrave;rriais &#150; solide, s&icirc;mplye, utile, et qu&acirc;si v&eacute;n&eacute;rablye. Quand nou-s-y pense, combein d&eacute; fais qu'nou-s-a manni&eacute; l'g&icirc;ndas atou les broques pour la&icirc;ssi couorre l&eacute; sillot ava chu vi&egrave;r pits, en app'yant eune main sus la votte ou sus la dalle, et combein d&eacute; fais qu'nou-s-a pos&eacute; chu sillot sus l's ouothelles d'un c&ocirc;t&eacute; ou d'l'autre, ou of&ucirc;che v&egrave;rs&eacute; l'ieau dans l'auget en dehors du pits pour abr&eacute;ver l'bestchias, et qu&eacute; d&eacute; viages nou-s-y'a fait d'allant en d&eacute; v'nant &#150; chu bouon vi&egrave;r pits d'quat' chents ans!<br>
<br>
Assa, n&eacute; v'l&agrave; deux'trais mots entouor chu temps pass&eacute; qu'j&eacute; n'd&eacute;vons nullement m&ecirc;prisi ni en faithe d&eacute; risel&eacute;es, car ch'est hardi &icirc;nt&eacute;r&ecirc;ssant et ch&acirc;tchun d&eacute;vthait s'en otchuper sans s'en motchi, sachant qu'l'histouaithe d&eacute; J&egrave;rri est eune &ecirc;tude d'un but &agrave; l'autre et qu&eacute; j'pouvons en &ecirc;tre ordgilleurs comme touos nouos anch&ecirc;tres d&eacute;vant nous en'taient en peine. Ch'est en tchi, sachons respecter l&eacute; vi&egrave;r langage, les vielles mani&eacute;thes, la vielle vie et les deux-trais bouonnes vielles gens tchi sont acouo parmi nous, car les vi&egrave;rs temps n'&egrave;rveindront pas. Pour l'amour du vi&egrave;r temps!<br>
<br>
<br>
<i><a href="lemaistre.html">Marie la Pie</a><br>
Les Chroniques de Jersey 5/4/1941<br></i>

<div align="center">
<a href="preinseu.html"><img src="preinseu8.jpg" width="250" height="162" alt="" title="un preinseu" border="0"></a> &nbsp;&nbsp;
<a href="touonnnie.html"><img src="tchethueadefoui.jpg" width="224" height="162" alt="" title="eune tch&eacute;thue" border="0"></a>&nbsp;&nbsp;
<a href="laittie.html"><img src="canne.jpg" height="162" border=0 alt="eune canne &agrave; traithe"></a>

</div>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdfviertemps.html">L&eacute; bouan vi&egrave;r temps</a><p>
<li><a href="tems.html">Le Tems passai et le tems present</a><p>
<li><a href="achteu.html">L&eacute; Temps d'Achteu</a><p>
<li><A HREF="viertemp.html">Viers Temps</A><p>
<li><a href="temppass.html">L&eacute; Temps Pass&eacute;</a><p>
<li><a href="passet.html">L&eacute; Temps Pass&egrave;t</a><p>
<li><a href="passai.html">Le passa&iuml;, le pr&eacute;sent, et l'av'ni.</a><p>
<li><a href="vierstemps.html">Les bouans viers temps</a><p>
<li><a href="temps_passait.html">Le temps p&acirc;ssait</a><p>
<li><a href="progres.html">Le Progr&egrave;s</a><p>
<li><a href="chiffres.html">Des chiffres du passer</a><p>
<li><a HREF="gdfprogres.html">L&eacute; progr&eacute;s</a><p>
<li><a href="gdfjep75.html">L&eacute; Passage du temps</a><p>
<li><a href="ptitsjours.html">En m&eacute;mouaithe d&eacute; mes p'tits jours</a><p>
<li><A HREF="100ans.html">Y'a chent ans</A><p>
<li><a href="memouaithes.html">M&eacute;mouaithes d'Aut'fais</a><p>
<li><a href="change100.html">Les changements q'ya yieu en Jerri</a><p>
<li><a href="reveelie.html">L&eacute; R&ecirc;ve</a><p>
<li><a href="gdfchange.html">Tchi changements!</a><p>
<li><a href="gdfchangements2.html">Tchi changements!</a><p>
<li><a href="gdfchangements4.html">Tchi changements!</a><p>
<li><a href="pmgoodold.html">The Good Old Days</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="jeunesse_laisney.html">Des Memouaithes De Ma Jeunesse</a><p>

<li><a href="viertempsadlm.html">L&eacute; Vi&egrave;r Temps</a><p>
<li><a href="gdfjadis.html">L'Temps jadis</a><p>
<li><a href="gdfveindra.html">Aupr&egrave;s chu temps-ich&icirc;n il en veindra d'autre!</a><p>
<li><a href="gdffanmilyes.html">Les vielles fanmil'yes J&egrave;rriaises</a><p>
<li><a href="rmiedes.html">Les r'mi&egrave;des d&eacute; nouos vielles gens</a><p>
<li><a href="grand_tchethue2.html">La Grand' Tch&eacute;thue</a><p>

<li><a href="lanchon2.html">Du lanchon</a><p>
<li><a href="dcaenlanchon.html">Cli&eacute;ment d'Caen va au lanchon</a><p>

<li><a href="assise.html">L'Assise de la Veille</a><p>
<li><A HREF="assisedeveille.html">L'Assise de Veille</A><p>
<li><a href="villie.html">La Villie</a><p>
<li><a href="rondepl.html">Ronde</a><p>
<li><a href="craset.html">Notre Vieir Cr&acirc;set</a><p>
<li><a href="craset2.html">Le Cr&acirc;set</a><p>
<li><a href="crassait.html">Le Crassa&iuml;t</a><p>
<li><a href="jeanne.html">Dans man jeanne temps</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
