<HTML>
<HEAD>
<TITLE>Deux cats lus en f&ucirc;tent boutitchi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Deux cats lus en f&ucirc;tent boutitchi</h2></font></center><p>

Eune fais y'avait deux cats.<br/>
<br/>
Ches deux cats - un cat et eune catte - lus en f&ucirc;tent en Ville.<br/>
<br/>
I' lus en f&ucirc;tent boutitchi.<br/>
<br/>
Mais il' arriv&icirc;tent en Ville trop tard.<br/>
<br/>
Les boutiques 'taient freunm&eacute;es et i' n'p&ucirc;tent pon boutitchi.<br/>
<br/>
&quot;Ouaithe qu&eacute; j'v&icirc;nssions en Ville, j'n'avons pon peu boutitchi,&quot; qu'les cats d&icirc;tent.<br/>
<br/>
I' d&eacute;cid&icirc;tent d'&egrave;rv&eacute;n&icirc;n en Ville un aut' jour et d'lus arrouter d'pus bouonne heuthe.<br/>
<br/>
Mais i' f&ucirc;tent &egrave;rt&egrave;rgis chu jour-l&agrave; et acouo eune fais les boutiques lus freunm&icirc;tent d'vant qu'les cats p&ucirc;ssent boutitchi.<br/>
<br/>
&quot;Dgi&acirc;tre s'sait des boutitchi&egrave;rs!&quot; qu'i' roua&ucirc;d&icirc;tent.<br/>
<br/>
&quot;J'voudr&ecirc;mes qu'les boutiques saient ouv&egrave;rtes pus tard l&eacute; s&eacute; &agrave; seule f&icirc;n qu&eacute; j'pi&ecirc;ssons boutitchi.&quot;<br/>
<br/>
Et les cats d&eacute;cid&icirc;tent d'y r'&ecirc;canchi un aut' jour.<br/>
<br/>
Mais las! I' landrinnaient tant chu jour-l&agrave; qu&eacute; n&eacute; v'l&agrave; l'heuthe p&acirc;ssit sans qu'les cats f&icirc;ssent lus acats.<br/>
<br/>
Et i' lus en r'f&ucirc;tent siez ieux sans aver d&ecirc;pens&eacute; un liard.<br/>
<br/>
&Eacute;pis n&eacute; v'l&agrave; Jeudi et les cats acouo eune fais &agrave; faithe en sorte qu'i'geuth&icirc;ssent en Ville pouor lus boutiqu'sie. <br/>
<br/>
Entr&eacute;ch&icirc;n qu'i' v&icirc;nssent en Ville, y'avait du dro siez ieux. <br/>
<br/>
Les souothis pilv&acirc;tch&icirc;tent l&eacute; beurre, l&eacute; lait fut &ecirc;true&ucirc;l&eacute;, et les cats v&icirc;ntent mouoillis et n'p&ucirc;tent pon lus entr&eacute;-s'tchi. <br/>
<br/>
Tchi pitchi! Les pou&ocirc;rres cats!<br/>
<br/>
Les cats lus adonn&icirc;tent sans beurre, sans lait, sans autcheune chose dans l'armouaithe.<br/>
<br/>
I' 'tait d'm&ecirc;tchi qu'les cats boutitch&icirc;ssent, pouor bein qu'il' arriv&icirc;ssent en Ville d'vant qu'les boutiques lus patch&icirc;ssent.<br/>
<br/>
Mais qu'il' arriv&icirc;ssent en Ville, les cats f&ucirc;tent ravis d'vaie qu'les boutiques 'taient acouo ou&egrave;rtes.<br/>
<br/>
Ouaithe qu'i' f&ucirc;sse bein tard l's&eacute;, y'avait un fliotchet d'monde &agrave; boutitchi dans la Rue d'Dri&eacute;the.<br/>
<br/>
&quot;Pouortchi qu'ches boutiques sont ou&egrave;rtes &agrave; ces s&eacute;, ouaithe qu'i' f&ucirc;ssent freunm&eacute;es l's aut' si&egrave;rs?&quot; qu'i' mia&ucirc;n&icirc;tent.<br/>
<br/>
&quot;Assa,&quot; qu'eune danme lus dit, &quot;aniet ch'est Jeudi. Et les Jeudis au s&eacute; en Ville les boutiques restent ou&egrave;rtes pus tard.&quot;<br/>
<br/>
&quot;Et coumme tchi qu&eacute; j'soummes v&eacute;nus en temps pouor qu'nou n'e&ucirc;sse pon freunm&eacute; boutique?&quot; qu'les cats d'mand&icirc;tent.<br/>
<br/>
Et la danme &agrave; r'plyitchi &egrave;s cats: <br/>
<br/>
&quot;Pouor qu'ou p&ucirc;ssyiz acater!&quot;<br/>
<br/>
<br/>
<i><a href="jerpoem.html">Geraint Jennings</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="boutvoc.html">La boutiqu'sie</a><p>
<li><a href="acatez.html">Acatez d'ich&icirc;n</a><p>

<li><a href="paindemijour.html">Le demi-jour de cong&eacute;</a><p>
<li><a href="boutique.html">Couotheais vite &agrave; vais la Boutique!!!</a><p>
<li> <a href="helas_mygood.html">H&eacute;las! H&eacute;las!! Ah! 'My Good.'</a><p>
<li><a href="pmville.html">La Ville et les boutiques</a><p>
<li><a href="arlevee.html">Une Arlev&eacute;e en Ville</a><p>
<li><a href="vouesin.html">Vouesin - Voisin</a><p>
<li><a href="fetemunicipale.html">F&ecirc;te Municipale Jeudi au-s&eacute;</a><p>

<li><a href="gdfcat.html">L&eacute; cat</a><p>
<li><a href="cattesf.html">La Catte esfarouchie</a><p>
<li><a href="macatte.html">Ma Catte</a><p>
<li><a href="bissonca.html">Mess Bisson et san ca!</a><p>
<li><a href="catte.html">Dialogue entre Miss Nenn&eacute; Caton et sa Vieille Catte</a><p>
<li><a href="pretro.html">Pr&ecirc;tro</a><p>
<li><a href="pretro2.html">Pr&ecirc;tro</a><p>
<li><a href="bulletin.html">Bulletin</a><p>
<li><a href="ronron.html">Les R&ecirc;ves &agrave; Ronron</a><p>
<li><a href="5nierscats.html">Si Mess Bisson a chinq ni&egrave;rs c'ats</a><p>
<li><a href="mangidescats.html">Mangi des cats?</a><p>
<li><a href="betchet.html">Chanson du Betchet &egrave;s Cats</a><p>
<li><a href="embarras2.html">M'n Embarras</a><p>
<li><a href="cat1937.html">L&eacute; p'tchiot et l'cat</a><p>
<li><a href="taxecats.html">Une taxe sus les cats</a><p>
<li><a href="sardinne.html">Aimes-tu la sardinne, valet?</a><p>
<li><a href="gdfsouothis2.html">Quand l'cat dort, les souothis jouent</a><p>
<li><a href="noue/liongj.html">Un lion pouor Nou&eacute;</a><p>

<li><a href="viersoudard.html">L&eacute; Vi&egrave;r Soudard</a><p>
<li><a href="lancashiretextiles.html">Lancashire Textiles</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

