<HTML>
<HEAD>
<TITLE>Ph'lip et l' &#8220;show&#8221; d'l'Ile</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et l' &#8220;show&#8221; d'l'Ile</h2>
Une cl&acirc;sse tch'i' voudrait aboli</font></center><p>


<i>&agrave; Portinf&eacute;, Saint Ou.<br/>
Vendredi au s&eacute;<br/></i>
<br/>
Moussieu l'Editeu,<br/>
<br/>
La charmante dame royale, tch'est v'nue nos vaie, est r'horte. mais oulle a laissi des m&eacute;mouaithes tchi rest&eacute;thont avec nou longtemps. Ou n'eut pas grand r'pos du qu'mench'ment jusqu'&agrave; la fin d'sa visite, mais j'ai ou&iuml; dithe que quand, &agrave; la fin, ou s'en fut, ou n'pathaissait pas un mio l&acirc;ss&eacute;e. Ch'n'est pas &ecirc;tonnant, Moussieu, que la famille royale est si populaithe et si estim&eacute;e dans l&ucirc;s pays tandis que dans tant d'autres, ch'est &agrave; ch'teu des r&eacute;publyiques et des r&eacute;volutions. Il est &agrave; esp&eacute;ther que l'Angli&eacute;terre rest&eacute;tha fid&egrave;le &agrave; ses royaut&eacute;s, et que, comme dans tant d'autres choses, ou montr&eacute;tha tr&eacute;jous un bouon exemplye au reste du monde.<br/>
<br/>
En Am&eacute;thique, tchi n'a jamais yeu un rouai, y'a tr&eacute;jous du brit tchique bord, et l'pou&ocirc;re Pr&eacute;sident est tr&eacute;jous &agrave; t&acirc;chi de pr&eacute;server la paix d'un bord ou d'l'autre. Au moment, ch'est dans l'sud, ou&egrave;sque la popul&acirc;tion est m&ecirc;l&eacute;e, qu'est l'pi&egrave;the, et i' s'en va faller toutes le qualit&eacute;s que la Providence a donn&eacute; au Sieur Kennedy pour restaurer la paix. Quant &agrave; m&eacute;, je n'voudrais pas sa djobbe pour toutes les richesses du P&eacute;rou.<br/>
<br/>
J'eus la chance d'&ecirc;tre transport&eacute; au grand &#8220;show&#8221; d'l'Ile apr&egrave;s din&eacute;, et j'si content de n'l'aver pas mantchi. Y'avait du bieau sol&eacute;, mais &eacute;tout un mio d'vent tchi n'tait pas bein caud. Quand je r'vins, la Merrienne voulit tout d'suit saver tch&egrave;sque j'avais veu.<br/>
<br/>
&#8220;Eh bein, bouonnefemme,&#8221; j'li dis, &#8220;j'ai veu de bouonnes b&ecirc;tes, mais &eacute;tout hardi que j'trouvais m&eacute;diocres. &Agrave; l'prendre tout travers, j'dithais que j'ai veu miyeu, sinon pour des b&ecirc;tes comme la vaque au Sieur Rond&eacute;, le vi&egrave;r b&#339;u &agrave; Francis Le Ruez, et parmi les p&ucirc;s jeunes une do&ucirc;zaine ou d'm&ecirc;me que nou pouvait admither. I' m'semblye, quand-m&eacute;me, que les cl&acirc;sses de g'niches r'nouv'll&eacute;es et des jeunes vaques n'&eacute;taient pas num&eacute;tho yun, avec tchiques exceptions. J'si persuad&eacute; que j'verrons un miyeu 'show' au mais d'octobre, car ch'est g&eacute;n&eacute;ralement d'm&ecirc;me d'nos jours.&#8221;<br/>
<br/>
Quant &agrave; la vente, m&ecirc;credi, je n'm'&ecirc;tonne pas que tant d'b&ecirc;tes ne f&ucirc;tent pas vendues, car les frais sont trop hauts, et un fermyi tchi vend sa g'niche s&eacute;ptante louis, fais une perte une fais tch'il a p&eacute;yi les d&egrave;penses. Mais, apr&egrave;s la vente, i' s'trouvit d's ach'teurs, et apr&egrave;s tout, nou n'peut pas dithe qu'ou n'fut pas utile &agrave; tchitchun. P&acirc;slant ocquo du &#8220;show&#8221; j'ai ou&iuml; que l'b&#339;u &agrave; Francis Le Ruez est pr&egrave;sque seux de s'en aller au Sud d'l'Afrique, mais j'n'ai pas yeu une chance de li d'mander si ch'est vrai. Y'a une autre chose. Pl&ucirc;sieurs personnes tchi n'avaient pas 't&eacute; au &#8220;show&#8221; des Trais P&acirc;raisses, m'ont d'mand&eacute; si j'criyais que la jeune vaque, tchi fit l'championnat l&agrave;, et 'tait morte le pr&eacute;chain matin, &eacute;thait battu la vaque au Sieur Rond&eacute;. Eh bein, Moussieu, pour compather une vaque &agrave; une autre i' faut les vaie ensemblyes, mais, franchement, je n'crais pas que la jeune vaque &eacute;thait peut l'faithe, car l'autre n'a jamais pathu m&ucirc;s qu'ou n'fait &agrave; ch'teu'.<br/>
<br/>
Y'a ocquo une chose, Moussieu, et ch'est la comp&eacute;tition pour la coupe donn&eacute;e pour la miyeu b&ecirc;te s&ucirc;s l't&ecirc;rrain. J'dis &agrave; la Merrienne tch'il 'tait grand temps que chutte comp&eacute;tition l&agrave; fut abolie. &#8220;Et pourtchi?&#8221; ou d'mandit. &#8220;Parsque,&#8221; j'li dis, &#8220;le b&#339;u n'a autchune chance. Dans l'couothant de toutes les ann&eacute;es tch'ont p&acirc;ss&eacute;, j'crais qu'un b&#339;u a g&acirc;gni la coupe seulement une fais, et ch'tait apr&egrave;s que les juges avaient consult&eacute; le 'referee', un vier gar&ccedil;on tchi n'aimait pas les femmes. S'i' voulaient changi chonna, et donner la coupe pour la p&ucirc;s belle personne s&ucirc;s l't&ecirc;rrain, che s'sait diff&eacute;thent, car dans chu cas-l&agrave; l'homme s'sait tr&eacute;jous le g&acirc;gnant.&#8221;<br/>
<br/>
&#8220;Jamais d'ta vie!&#8221; ou s'fit, &#8220;car y'a tr&eacute;jous p&ucirc;s d'femmes que d'hommes &egrave;s 'shows' d'l'Ile.&#8221; &#8220;V&egrave;the, ma chi&egrave;the,&#8221; j'li dis, &#8220;mais hardi des femmes donn'aient l&ucirc;s vouaix &agrave; l'homme et chonna parsque les femmes sont jalouses par natuthe, et y'en &eacute;thait hardi tchi n'voudraient pas vaie yunne de l&ucirc;s sexe exalt&eacute;e en d's&ucirc;s du restant.&#8221;<br/>
<br/>
Tout ch'que la bouonnefemme dit l&agrave;-d'ss&ucirc;s ch'tait que j'raisonnais comme un achocre, et j'nos mimes &agrave; p&acirc;sier d'autres choses. Ou qu'menchi par me d'mander pourtchi que les Am&eacute;thitchains 'taient si ordgilleux du fait que yun d'l&ucirc;s experts avait fait l'tou du monde p&ucirc;s d'vingt fais dans une machine tch'avait cou&ocirc;t&eacute; des millions et tch'avait print au mains deux ans a fabritchi.<br/>
<br/>
&#8220;Damme!&#8221; j'li dis, &#8220;j'n'ai autchune id&eacute;e, pas p&ucirc;s qu't&eacute;, tchi bein que chonna a fait &agrave; personne. I' m'semblye qu'au jour d'agniet, quand y'a dans l'monde des millions d'monde tchi sont affam&eacute;s, les sous &eacute;thaient 't&eacute; mus d&ecirc;pens&eacute;s en l&ucirc;s donnant d'la nou&ocirc;rrituthe, mais si nou l&ucirc;s disait chonna i'nos enfreum'thient dans tchique &acirc;sile pour aver perdu la t&ecirc;te.&#8221;<br/>
<br/>
La Merrienne hallit un long soupi, &eacute;pis, &#8220;J'crains hardi que ch'est la v&eacute;thit&eacute;, mais as-tu veu dans la g&acirc;zette &agrave; ces s&eacute;, Ph'lip, que l'R&eacute;v&eacute;rend George Dorey est mort?&#8221;<br/>
<br/>
&#8220;Oui,&#8221; j'li dis. &#8220;Je l'connaissais quand, y'a bein d's ann&eacute;es, i' tait dans l'office &agrave; Giffard. I' faut admettre que dans chu temps-l&agrave; j'n'&eacute;thais jamais creu tch'i' s'sait d&eacute;v'nu P&acirc;steur, mais sans doute i' fut converti par le George Whitley ou le Charles Binet, et d&eacute;cidit que pour un jeune homme s&eacute;rieux il avait &ecirc;tudi&eacute; la louai dans Hill Street assez longtemps. Enfin, il est hors &agrave; explitchi chonna ou&egrave;sque i' d&eacute;v'thait trouver d'autres P&acirc;steurs tch'avaient qu'menchi d'm&ecirc;me. Nou n'craithait pas que l'Fred et l'Joe, tchi restent &eacute;thaient yeu l'George pour l&ucirc;s fr&egrave;the, mais y'a de bein dr&ocirc;les de choses que nou trouve dans hardi de familles en J&egrave;rri.&#8221;<br/>
<br/>
Nou-s-est content d'saver, Moussieu, que man vi&egrave;r am&icirc;n, l&eacute; Conn&ecirc;tablye d'Saint Cli&eacute;ment, est un mio m&ucirc;s. J'esp&egrave;the de le r'vaie s&ucirc;s ses pids tchique jour, car ch'est un homme que j'ai tr&eacute;jous admith&eacute;, et j'avons 't&eacute; d'bouons am&icirc;ns pour bein d's ann&eacute;es.<br/>
<br/>
<i><a href="lebrocq.html">Ph'lip</a>.</i><br/>
<i>1963</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmshows.html">L's Elections et les 'Shows'</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="pmshow.html">Ph'lip et l' &#8220;show&#8221; d'l'Ile</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

