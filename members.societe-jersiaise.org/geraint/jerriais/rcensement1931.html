<HTML>

<!-- Mirrored from members.societe-jersiaise.org/geraint/jerriais/rcensement1931.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
<HEAD>
<TITLE>L&eacute; R'censement d'1931</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; R'censement d'1931</h2></font></center><p>

- M&eacute;rienne! M&eacute;rienne!! es tu illo?<br/>
<br/>
- M'v'chin p&eacute;p&eacute;e, tch&egrave;s qu'il y a donc?<br/>
<br/>
- Il y a, il y a, que tchique un vient d'entrer par la br&egrave;que du clios et s'am&egrave;ne amont la cache. Va vais tchi que ch'est.<br/>
<br/>
 Et M&eacute;rienne laissi sus la tchaise la casaque du buan homme qu'oulle &eacute;tait &agrave;  rapi&eacute;chir une fais d'pus, pouor couorre dans l'p&acirc;sleux pouor vais tch&egrave;st qu'&eacute;tait chu visiteur!<br/>
<br/>
- P&eacute;p&eacute;e! P&eacute;p&eacute;e! Ch'est, Phlip l'Vingtigni!<br/>
<br/>
- L'Vingtigni! Tchi qui s'en vint faithe ichin chut ois&eacute; d'malheu!<br/>
<br/>
Puis ce fut un fort coup de knocker.<br/>
<br/>
- Ah! vous voil&agrave;, Mess Herpins. J'sis bein aise d'vos vais. J'esp&egrave;the que vous &ecirc;tes d'charme merci.<br/>
<br/>
- D'charme! avec des rhoumatismes. Ah! nennin. Mais tch&egrave;s qui m'fait l'plaisi d'votre visite. Y a t'y tchique &eacute;lection en allant?<br/>
<br/>
- Nennin, ch'n'est pon pouor une &eacute;lection, ch'est pouor le &quot;census.&quot;<br/>
<br/>
- Tch&egrave;s que ch'est que chunna?<br/>
<br/>
- Pouor saver combain il y a d'monde en Jerri. N'v'chin la c&eacute;dule. Vous la remplierez et j'crirai pouor Lundi l'arlev&eacute;e?<br/>
<br/>
- Une c&eacute;dule? ch'est t'y encouore pouor av&egrave;r des souos pouor permettre &agrave; nos Messieux d's'Etats de jeter l'argent &agrave; pellet&eacute;es couomme ils sont &agrave; le faithe avec chu nouviau b&acirc;tisse sus la place du Vi&egrave;rr marchi?<br/>
<br/>
- Nennin, ch'est rein de dith&egrave;t, mais couomme j'en ai hardi d'autres de ces c&eacute;dules &agrave; livrer, &agrave; Lundi l'arlev&eacute;e Mess Herpins.<br/>
<br/>
L'buanhomme n'avait pon frum&eacute; la porte que voil&agrave; M&eacute;rienne qui s'd&eacute;shalle et ly d'mande tch&egrave;s que l'Vingtigni voulait.<br/>
<br/>
- J'n'y comprends mot. N'v'la la c&eacute;dule qui m'a r'mins a remplyi. Y dit que ch'est pouor savers combein y a d'monde en jerri.<br/>
<br/>
- Mais nou peux aisyment l'sav&egrave;r d'pis qu'achteu touot l'monde paie r&acirc;t, m&ecirc;me nous qu'avons d'la peine &agrave; erchever nos rentes.<br/>
<br/>
- Quant &agrave; m&eacute; j'crais que ch'est encouore tchique trick pouor nous faithe payi pus d'r&acirc;t d'otchupants ou d'Income taxe.<br/>
<br/>
- J'sis de t'n'avis p&eacute;p&eacute;e, car pouortchi av&egrave;r une c&eacute;dule d'm&ecirc;me. Si nous veur sav&egrave;rs combin il y a de paroaissiens l'Conn&eacute;table pourrait ais&eacute;ment l'dithe l'y m&ecirc;me.<br/>
<br/>
- Apporte m&eacute; mes lunettes que j'viyons tch&egrave;s que chu papi veur dithe.<br/>
<br/>
Opr&egrave;s av&egrave;r netti couomme de coutume ses verres de lunettes avec la carre de son mucheux, l'buanhomme ouvrit l'papi et s'fit: Mais ch'est en angliais et tchi que j'y connais m&eacute;!<br/>
<br/>
 - D'pis que ch'est d'm&ecirc;me, si j'tais que t&eacute;, p&eacute;p&eacute;e, je n'mettrais rein du touot  sus chu papi: ch'n'pon dans la langue officielle.<br/>
<br/>
- M&eacute;rienne, j'ai tr&eacute;jous &eacute;t&eacute; d'avis que t'as pus d'avis dans ton p'tit daigt que bein de nos grands hommes n'en ont dans lus caboche! T'as raison, d'pis que ch'n'est pon en langue officielle, j'sommes pas forchi de remply chutte c&eacute;dule.<br/>
<br/>
- D'pis que ch'est d'm&ecirc;me, laisse m&eacute; faithe. J'ly r&eacute;ponnerai m&eacute; m&ecirc;me &agrave; ton Vingtgni. Ch'est pas ly qui m'effritera.<br/>
<br/>
* * *<br/>
<br/>
La grande horlouoge du p&acirc;sleux v'nait d'sonner siz heuthes quand Phlip l'Vingtgni s'montri dans la cache.<br/>
<br/>
B&eacute; vite M&eacute;rienne vint l'y ouvrir.<br/>
<br/>
- Ah! ch'est vous, Miss. J'vins pouor le &quot;census.&quot; L'buanhomme es t'y illo?<br/>
<br/>
- P&eacute;p&eacute;e est embarrissi, mais j'pense b&eacute; que j'peux faithe pouor ly.<br/>
<br/>
- Avous la c&eacute;dule?<br/>
<br/>
- La v'chein.<br/>
<br/>
- N'v'la qu'est bon. Couomment! y n'y a rein dessus?<br/>
<br/>
- Et pourtchi s'il vos pliait qu'nous remplierait une c&eacute;dule d'm&ecirc;me. Ch'est en angliais donc n'v'la qui n'a rien d'officiel.<br/>
<br/>
- Pardon, savous que vous d'vez remplir chutte c&eacute;dule, sinon ce sera chinq louis d'amende.<br/>
<br/>
- Ch'n'est pon &agrave; m&eacute; que nous peux compter dith&egrave;t sornettes, touot Vingtgni que vous &ecirc;tes, Moussieu!<br/>
<br/>
- Ch'est la louai Miss.<br/>
<br/>
- V&ecirc;r la louai angliaise mais n'v'la qui n'a rein &agrave; faithe avec Jerri.<br/>
<br/>
- Pardon, Miss. Il y a l'r&eacute;gli&eacute;ment qu'&agrave; t&eacute; vot&eacute; par les Etats et si vous avez la gazette de Mercredi pass&eacute; vous verrez que ch'est chinq louis d'amende.<br/>
<br/>
M&eacute;rienne se r'souvint qu'en effet ouelle avait lu tchiques chose d'm&ecirc;me et ch'est d'antchi qu'oulle pensy que p't'&ecirc;tre bein qu'opr&egrave;s touot y fallait mus remply la c&eacute;dule que de ristchi &agrave; av&egrave;r &agrave; payi l'amende et les frais car ch'est que ch&egrave;s oiseaux d'Hill Street ont des plieumes qui couote hardi chi!<br/>
<br/>
- Si ch'la n'vos fait d'rain, Moussieu l'vintgni, voulous entrer dans l'p&acirc;sleux et j'vais aller crier p&eacute;p&eacute;e d'venir.<br/>
<br/>
- V'la qu'est allright Miss.<br/>
<br/>
B&eacute; vite, M&eacute;rienne s'n'alli criyer &agrave; son p&eacute;p&eacute;e qu'&eacute;tait dans l'bel.<br/>
<br/>
<br/>
Quand M&eacute;rienne d'mandi qu buanhomme de v'nir b&eacute; vite, y s'fit: Tch&egrave;s qu'il y a encouorre chutte fais.<br/>
<br/>
- Il y a que j'aurons &agrave; rempli chutte ch&eacute;dule du census si nous n'veur pon av&egrave;r &agrave; payi chinq louis d'amende! Allons, am&egrave;ne t&eacute; b&eacute; vite pouor en finir avec touot chu gnollin.<br/>
<br/>
- J'pensais que tu allais settler touot t&eacute; m&ecirc;me et envi&egrave;r &agrave; s'proumener chut ois&eacute; d'malheur.<br/>
<br/>
- Ver, j'y pensais &eacute;ttouot, mais... N'v'chein p&eacute;p&eacute;e, Moussieu l'Vingtgni.<br/>
<br/>
Et d'vant que l'buanhomme n'eut l'temps d'en saver pus long, M&eacute;rienne l'poussi dans l'p&acirc;sleux.<br/>
<br/>
- Ch'est que viyou, Moussieu le Vingtgni, s'fit M&eacute;rienne, ch'est que p&eacute;p&eacute;e est d'avis que ch'est &agrave; ly d'rempli la ch&eacute;dule...<br/>
- Tch&egrave;s que tu dis, M&eacute;rienne.<br/>
<br/>
- Que j'sis seur que Moussieu l'Vingtgni s'f'ra grand plaisi &agrave; t'aidi si ch'est que tu ne comprends pon trop bein chein qui faut faithe avec chute ch&eacute;dule.<br/>
<br/>
- Pour chunna, b&eacute; seur, ermertchi Moussieu Phlip. Si vous voulez, Mess Herpins, j'vas vos remplir la ch&eacute;dule et vous n'aurez pus qu'&agrave; y mettre votre signe.<br/>
<br/>
- Puisqu'il en est d'm&ecirc;me, apporte une plieume et la bouteillyie d'encre.<br/>
<br/>
- Ch'est que p&eacute;p&eacute;e tu sais bein que la catte capsizi la bouteillyie d'encre quand oulle fut effrit&eacute;e par l'tchan &agrave; Mess Pirouet.<br/>
<br/>
- N'v'la qui n'y fait d'rein, Mess Herpins, j'ai ma fountain-pen et s'il vos pliait j'allons couommanchi &agrave; remplir la ch&eacute;dule. Allons, viyons, ch'est Douard Herpins, n'est-ce pon?<br/>
<br/>
- Douard, fils Douard, fils Phlip.<br/>
<br/>
- Bon, achteu j'allons mettre ichin &quot;Head.&quot;<br/>
<br/>
- Et pourtchi, s'il vos pliait?<br/>
<br/>
- Viyant que ch'est vous l'boss. Ichin ce sera la lettre &quot;M.&quot;<br/>
<br/>
- Tch&egrave;s que chunna veur dithe?<br/>
<br/>
- Que vous &ecirc;tes un m&acirc;le!<br/>
<br/>
 - Oh! Eh bein, j'crais que oui, s'fit l'buanhomme en ritonnant tandis que  M&eacute;rienne touornait la t&ecirc;te de l'autre bord.<br/>
<br/>
- Achteu, vous &ecirc;tes veuvi.<br/>
<br/>
- H&eacute;las! v&egrave;r, il y a de chunna bein d's ann&eacute;es, mais y n's'passe pon d'jour que j'n'pense &agrave; ma pouorre Betsy, une si buanne femme et si &eacute;conome que j'n'crais pon qu'il y avait dans la paraisse une autre femme qui faisait autant de tass&eacute;es de th&eacute;e avec un quarton de th&eacute;. Ch'n'est pon d'nos jours que nous trouve des femmes d'm&ecirc;me! Ah! nennin...<br/>
<br/>
- J'comprends, j'comprends Mess Herpins, mais achteu viyons, t'ch'est qu'est votre &acirc;ge?<br/>
<br/>
- Ch'est que j'n'sis pon jeune achteu. Dans mon jeune temps il n'y avait pon de ch&egrave;s motor-bikes ni d'motor buss &agrave; vos touorner les sangs. Savous que j'tais dans la milice du temps qu'nous portait d'blianches braies et le shako et il fallait vais couomme nous paraissait b&eacute; l'jour d'la <a href="painreview.html">grande erveue</a>.<br/>
<br/>
- Il y a tchiques ann&eacute;es de chenna, mais dites m&eacute; votre &acirc;ge, s'il vos pliait?<br/>
<br/>
- Et tch'il &acirc;ge que vous m'donnez, Mess Phlip? Savous que dans un temps j'ailli &agrave; l'&egrave;scole du Dimanche avec l'p&eacute;p&eacute;e &agrave; votre m&eacute;m&eacute;e.<br/>
<br/>
- J'pense bein que vous avez approchant septante ans.<br/>
<br/>
- Et un p'tit d'pus. J'tais touot baby quand la Reine Victoria vint en Jerri.<br/>
<br/>
- Ch'est que Mess Herpins, j'ai d'autres bords ou aller et j'sis un miot pressi.<br/>
<br/>
- Bon, bon! Eh! bein j'aurais septante trais ans &agrave; la St Mich&eacute;.<br/>
<br/>
- Ichin faut mettre que vous &ecirc;tes jerriais.<br/>
<br/>
- B&eacute; seur, j'n'sis pon angliais ni normand d'Normandie m&eacute;. J'sis d'ieunne des pus vieilles familles de l'Ile et papa fut chantgni pendant trais gestions.<br/>
<br/>
- Achteu, ichin j'allons mettre que vous &ecirc;tes &quot;retired.&quot;<br/>
<br/>
- Tch&egrave;s que vos dites! Savous qu'il n'y en a pon beaucoup d'm'&acirc;ge en Jerri qui fait autant d'travas que m&eacute; touos les jours. Ch'est m&eacute; qui soigne les poules deux fais pour jour, qui va...<br/>
<br/>
- Ch'est bein, Mess Herpins, n'v'la qui n'fait d'rein.<br/>
<br/>
- Couomment chunna, mais tch&egrave;s qui m'dit chein qu'en pensera l'sien qui est en ch&egrave;rge de chutte volerie qu'est l'Income Taxe. N'en v'la t'y une belle louai. Viyant que touote ma vie j'ai &eacute;pargni l'pus possible y voudraient que j'lus baillent de mes sous pouor les gazouoiller &agrave; payi des experts, qui n'connaissent rein &agrave; notre agritchilture. Voulons que j'vos dise, pouorre Jerri s'en va &egrave;s tchans!<br/>
<br/>
- Ch'est allright.<br/>
<br/>
- Allright qu'vous dites!<br/>
<br/>
- J'veur dithe que ch'est allright au sujet de la ch&eacute;dule que j'sommes &agrave; remplyi.<br/>
<br/>
- Ch'est que j'n'en sis pon si seur que touot chunna, car pouortchi tant de tchestions si, couomme vos dites chutte c&eacute;dule est pouor sav&egrave;r combein il y a de gens en Jerri. Tch'est qu'ils ont besoin de sav&egrave;r m'n'&acirc;ge, chein que j'fais et pouortchi que touot chunna est en angliais?<br/>
<br/>
- Ch'est viyant que ces c&eacute;dules s'ront envi&eacute;es en Angli&eacute;th&eacute;the.<br/>
<br/>
- J'pensais bein et pis opr&egrave;s ce sera une autre contribution qui lus faudra pouor aidji &agrave; maintenir &agrave; n'rein faithe les siens qui sont sus l'dole!<br/>
<br/>
L'buanhomme Herpins couommenchi &eacute;ttouot &agrave; faithe des r'merques sus deux ou trais membres des Etats qui d&eacute;pensent les sous du public &agrave; gogo mais tchi couperaient un liard en quatre quant ch'est &agrave; ieux d'payi d'lus pouchette.<br/>
<br/>
- Savous, Mess Phlipp, que j'tais ieun des siens qui allites en d&eacute;putation vers ly pouor ly d'mander d'prendre couomme Juge car j'criyais qu'avec un homme aussi fin avec ses sous qu'il n's'rait pon pouor la d&eacute;pense mais achteu qu'il est en poste pouor la vie ch'est une autre chanson car l'agent du public n'ly couote pon &agrave; d&eacute;penser. Il y a &eacute;ttouot.<br/>
<br/>
- Ch'est que Mess Herpin, j'n'avons pon fini d'remplyi chutte c&eacute;dule.<br/>
<br/>
- Tch&egrave;s qui faut encouore d'pus?<br/>
<br/>
- Pouor vos n'v'la qu'est fini mais acheteu y faut les d&eacute;tails pouor Miss M&eacute;rienne.<br/>
Viyons, ch'est M&eacute;rienne tchi?<br/>
<br/>
- M&eacute;rienne Herpins, b&eacute; seur, et pouortchi dith&egrave;t tchestion, Moussieu l'vingtgni, vous l'savez bein.<br/>
<br/>
- Ch'n'est pon chunna que j'veur dithe. Ch'est pouor saver si vous avec d'autres p'tits noms que M&eacute;rienne.<br/>
<br/>
- M&eacute;reinne, Betsey, Sopie Betsy ch'tait l'nom de ma m&eacute;m&eacute;e et Sophie l'sien d'ma tante qui pendant d's'ann&eacute;es fut organiste &agrave; la chapelle.<br/>
<br/>
- Bon, acheteu ichin j'allons mettre &quot;Daughter&quot; et l&agrave; la lettre F.<br/>
<br/>
- Pouortchi chutte lettre.<br/>
<br/>
- N'v'la qui veur dithe feumelle.<br/>
<br/>
- Feumelle m&eacute;! &ccedil;a par exemple tchy affront!! Apprenez, Moussieu l'vingtgni que j'sis une demoiselle et non pon une feumelle et vous que vous &ecirc;tes un affront&eacute;.<br/>
<br/>
- Vous n'comprenez pon...<br/>
<br/>
- Je n'comprends que trop bein. Ch'est n'est pas viyant que je me respecte dans mes dithes que j'n'comprends pon tchi diff&eacute;thence qu'y'a entre une feumelle et une demoiselle.<br/>
<br/>
- Ch'est qu'en anglais ch'n'est pon la m&ecirc;me chose.<br/>
<br/>
- J'sommes pon en Angli&egrave;t&egrave;the ichin, j'sommes en Jerri.<br/>
<br/>
- Mais j'vos dis que ch'est c&eacute;dule l&agrave; s'ront envi&eacute;es en Anglieth&egrave;the. Y faut pon vous m&acirc;rri d'm&ecirc;me. Viyons achteu tch'ill &acirc;ge que vous avez?<br/>
<br/>
- N'v'la qui me r'garde et si vous voulez en sav&egrave;r pus long allez vais ch'est l'enregistreur.<br/>
<br/>
- J'crais que vous d'vez av&egrave;r dans les trente chinq.<br/>
<br/>
- Vraiment! pouortchi pon chinquante chinq. Et tch&egrave;s qui vous fait penser que j'ai pass&eacute; les trente.<br/>
<br/>
- Ch'est viyant qu'il y a trais ans, quand il y ieut une bord&eacute;e d'&eacute;lection et que j'tions &agrave; examiner la liste &eacute;lectorale d'vant d'aller canvasser pouor notre candidat, j'me rappelle bein que votre nom &eacute;tait sus la liste.<br/>
<br/>
- Oh! oui ch'est d'm&ecirc;me que vous comptez. Eh bein, apprenez Moussieu, que ch'est trente trais que j'aurais b&eacute;tot.<br/>
<br/>
- Tch&egrave;s que tu dis, M&eacute;rinne, s'fit l'buanhomme Herpins.<br/>
<br/>
- Que ch'est allright d'm&ecirc;me car tu sais bein que ch'est dans trente-trais jours mon birth-day.<br/>
<br/>
- N'v'la qu'est vrai et y faudra que j'aille en ville t'acater l'pr&eacute;sent que je t&eacute; promins.<br/>
<br/>
Bon, j'allons l'mettre de m&ecirc;me s'fit l'vingtgni Phlip. Viyons, ichin ch'est &quot;single&quot; qui faut mettre.<br/>
<br/>
- Apprenez, Moussieu, que si j'sis &quot;single&quot; couomme vous l'dites ch'est que je l'ai bein voulu. Ch'est que j'en ai ermerchi trais ou quatre et touos des fils de principa de paraisse, ieun dant l'p&egrave;re de sa m&eacute;m&eacute;e fut Conn&eacute;table et s'rait d'venu Juge s'il avait voulu car y n'y avait pon homme pus populaire en Jerri dans son temps, &agrave; chein que ma m&eacute;m&eacute;e disait.<br/>
<br/>
- Oui, oui, j'sais bein Miss M&eacute;rienne que si vous &ecirc;tes vieille fille...<br/>
<br/>
- Vieille fille m&eacute;! Mais encouore &agrave; l'heuthe d'anni&egrave;th j'trouverais mus que vous si j'voulais.<br/>
<br/>
- J'sais bein ch'est d'antchi j'disais que si vous &ecirc;tes &quot;single&quot; ch'est... ch'est que vous n'&ecirc;tes pon mathi&eacute;e! Donc j'mettreons &quot;single&quot; puisque ch'est d'm&ecirc;me.<br/>
<br/>
- En avous b&eacute;t&ocirc;t fini avec touotes vos tchestions?<br/>
<br/>
- Encore ieunne et ce s'ra touot. Ch'est votre otchupation. Faut y mettre &quot;home duties&quot; ou bein &quot;private means&quot;?<br/>
<br/>
- Mais Mess Phlip pouvez vous m'dithe si vraiment chutte c&eacute;dule s'ra envi&eacute;e hors l'Ile.<br/>
<br/>
- Tchi dr&ocirc;le de tchestion, Miss M&eacute;rienne. J'vos ai d&eacute;j&agrave; dit que ch'est par ordre du gouvernment angliais que j'avons un 'census' en Jerri.<br/>
<br/>
- J'sais bein mais l'sien en ch&egrave;rge du Income Taxe en Jerri n'est t'y pon un angliais &eacute;ttout.<br/>
<br/>
- Tch'est que tout chunna a &agrave; faithe avec l'Income Taxe.<br/>
<br/>
- P't'&ecirc;tre pus qu'nous n'pense, car ch'est l'avis d'p&eacute;p&eacute;e qu'il y a tchicque tricks la dessous pouor d'mander tant de tchestions.<br/>
<br/>
- Nennin, Miss M&eacute;rienne, il n'y a pon de tricks en touot, j'peux vos l'asseuth&eacute;.<br/>
<br/>
- Si ch'est d'm&ecirc;me alors il faut mettre &quot;private means.&quot;<br/>
<br/>
Opr&egrave;s que Mess Herpins eut mins sa merche sus la c&eacute;dule, notre vingtgni s'en ralli si&egrave;z ly s'faisant que si touos les siens de sa vingtaine &eacute;taient d'm&ecirc;me y n'voudrait pon la job de faithe le &quot;census&quot; pour une bille de chinq louis, car n'v'la qui n'en vaudrait pon la peine.<br/>
<br/>
<i><a href="gwdec.html">Caouain</a><br/>
1931</i><br/>
<br/>&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmcensus.html">Le Census</a><p>
<li><a href="census.html">Le Census</a><p>
<li><a href="lecteurs.html">Nos lecteurs!!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/rcensement1931.html by HTTrack Website Copier/3.x [XR&CO'2014], Tue, 15 Jul 2025 13:59:44 GMT -->
</HTML>
