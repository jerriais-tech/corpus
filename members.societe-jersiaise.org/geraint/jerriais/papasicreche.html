<HTML>
<HEAD>
<TITLE>Papa et la grand' sicr&egrave;che</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Papa et la grand' sicr&egrave;che</h2></font></center><p>
&nbsp;<p>

&#147;Ouaaaahhhhh!&#148; qu&eacute; j'criyis en couothant &agrave; Papa dans l'gard&icirc;n, eune belle arl&eacute;v&eacute;e bein caude en &Ecirc;t&eacute;. &#147;Ouaaahhh, Papa! Eune mauve v&icirc;nt dans l'gard&icirc;n et ou pr&icirc;nt ma sannouiche!&#148;<br>
<br>
&#147;Calme-t&eacute;, man p'tit,&#148; dit Papa, tchi 'tait &agrave; v&egrave;rser eune boll&eacute;e d'savonn&eacute;e sus sa bordeuse. &#147;Ches fichues mauves sont des dgi&acirc;bliot&icirc;ns tchi vivent en volant, mais calme-t&eacute;.... et a&icirc;gue-m&eacute; &agrave; arrou&ocirc;ser les flieurs. D'pis l&eacute; c'menchement d&eacute; chutte caleu, j&eacute; n'pouvons pus faithe s&egrave;rvi l&eacute; tchuyau, car ches reintchiv&acirc;les &egrave;s &Ecirc;tats sont tr&eacute;jous &agrave; entr&eacute;prendre la ruinne d&eacute; not' &Icirc;le. I' faut cons&egrave;rver dg'ieau, valet - finnis don auve les l&egrave;rmes, car la fichue mauve est horte achteu, et i' faut couoyer touos les d'gouts, m&ecirc;me tes l&egrave;rmes, man p'tit. &Ecirc;v'ch&icirc;n, prend la bolle, v&egrave;rse un br&icirc;n dg'ieau sus les faches-d&eacute;-cat, et j'm'en vais t'raconter l'histouaithe d'la Grand' Sicr&egrave;che quand j'tais janne et quand j'av&ecirc;mes dgi&ecirc;x fais pi&eacute;the qu'les mauves.&#148;<br>
<br>
&#147;OK Papa.&#148;<br>
<br>
&#147;&Agrave; chu temps-l&agrave;, j'tais un janne houmme, et j'avais eune djobbe &agrave; la Cauchie. Au jour d'aniet tout arrive en J&egrave;rri pouor les conm&egrave;rces et les boutiques d&eacute; d'ssus les batchieaux dans des 'cont&ecirc;neurs'.&#148;<br>
<br>
&#147;Tch'est qu'est un cont&ecirc;neux, Papa?&#148;<br>
<br>
&#147;Ch'est ieune d'ches grandes longues bo&ecirc;tes en m&eacute;ta qu'nou transporte sus les ouadg&icirc;ns,&#148; explyitchit Papa, &#147;mais avant la cont&ecirc;neur&icirc;s&acirc;tion d'la Cauchie, d's hoummes travaillaient &agrave; flieur d&eacute; bras auve des cordes et des bou&ecirc;te-hooks et des pouques et des pelles et des p&icirc;nchettes et des frouques et des tithe-bouchons pouor ch&egrave;rgi et d&ecirc;ch&egrave;rgi les cartcha&icirc;sons des batchieaux.&#148;<br>
<br>
&#147;Ch'tait-i' du travas hardi d&ucirc;, Papa?&#148;<br>
<br>
&#147;Oui-dgia! Ma f&eacute;, j'hal&ecirc;mes des bo&ecirc;tes et des pouques d&eacute; sinne d&eacute; jeu jusqu'&egrave;s p'tits crapauds, et i' n'y'avait pon d&eacute; TGWU<sup><a href="#1">1</a></sup> pouor &icirc;nsister qu'j'e&ucirc;ss&ecirc;mes des v&egrave;rr&eacute;es d'champangne et des massages Tha&iuml;landais toutes les trais heuthes...&#148; dit Papa. &#147;Nou-fait-dgia! Nos jannes jours 'taient bein diff&eacute;thents &egrave;s cheins qu'j'viyons achteu!&#148;<br>
<br>
&#147;Tch'est qu'est l'TGWU, Papa?&#148;<br>
<br>
&#147;Ch'est un mio coumme l'Abri d's Annimaux dans la Route d&eacute; St. Sa&ucirc;veux,&#148; r&ecirc;ponnit Papa, &#147;mais, &agrave; la pliaiche d&eacute; souongni les cats et les tchians et les couochons d'la Dginn&eacute;e, l'TGWU s'otchupe des ouvri&egrave;rs.&#148;<br>
<br>
&#147;Chu TGWU, a-t-i' autcheune chose &agrave; faithe auve la sicr&egrave;che, Papa?&#148;<br>
<br>
&#147;Ch'est en tchi, man fistaud, quand j'tais janne y'avait un &Ecirc;t&eacute; quand nou mouothait d'caleu. Nou n'savait pon exact&eacute;ment tchi temp&eacute;thatuthe qu'i' fa&icirc;thait, pa'ce qu&eacute; touos les th&egrave;rmom&egrave;tres en J&egrave;rri avaient bost&eacute; auve l'extr&ecirc;me caleu. Mais fa&icirc;thait-i' eune arsion! I' n'y'avait pon un d'gout d'plyie - les pou&ocirc;rres gard&icirc;ns 'taient touos rigot&eacute;s coumme un brotchet. Les clios 'taient s&eacute;s coumme du tondre, et les f&egrave;rmi&egrave;rs avaient &agrave; d&ecirc;foui lus patates d&ecirc;j&agrave; fricachies dans la t&egrave;rre. Dans les P&acirc;ra&icirc;sses, les fontaines 'taient &agrave; s&eacute;, et s'nou-s'allait en Ville, nou viyait m&ecirc;me qu&eacute; dans l'bieau jet dg'ieau du Marchi, &agrave; la pliaiche des rouoges pa&icirc;ssons, i' n'y'avait qu'des mouothues secques.&#148;<br>
<br>
&#147;Mais l'TGWU, Papa!&#148;<br>
<br>
&#147;V&eacute;the, les pou&ocirc;rres ouvri&egrave;rs 'taient &agrave; l'&ecirc;vanni viyant la caleu &icirc;ncriyabl'ye, et les m&ecirc;ssieux du TGWU d&icirc;tent &egrave;s gr&ocirc;sses t&ecirc;tes qu&eacute; s'i' n'y'avait pon d' cly&icirc;nmatis&acirc;tion, y'&eacute;thait eune gr&egrave;ve.&#148;<br>
<br>
&#147;Mais j'avons tr&eacute;jous tout pliein d'gr&egrave;ves en J&egrave;rri,&#148; j'objectis. &#147;J'y fais mes ch&acirc;tchieaux d'sablion.&#148;<br>
<br>
&#147;Les J&egrave;rriais n'sont pon pi&egrave;rcheurs,&#148; r&ecirc;ponnit Papa, &#147;et don j'n'avons pon d'mot J&egrave;rriais pouor 'strike'. Les Fran&ccedil;ais, ieux, sont tr&eacute;jous &agrave; <I>strik</I>-er, mais il' ont pr&icirc;ns lus mot 'gr&egrave;ve' du Nouormand. Quand les Nouormands arriv&icirc;tent en France y'a pus d'mille ans &agrave; seule f&icirc;n d'contch&eacute;thi la Nouormandie dans lus long batchieaux, i' trouv&icirc;tent les pi&egrave;rcheurs d&eacute; Fran&ccedil;ais &agrave; ha&ucirc;ter dans l'sol&eacute; sus la gr&egrave;ve. Bein les dg&egrave;rri&egrave;rs Nouormands 'taient &ecirc;bahis par d'itelle pi&egrave;rcheuset&eacute;: 'Mouon Doue d'la vie' qu'i' criy&icirc;tent en ch&acirc;tchant lus sabres et lus haches, &#147;i' sont sus la gr&egrave;ve et i' n'veulent pon aver eune bat&acirc;le!' Et d'pis chu temps-l&agrave;, quand les Fran&ccedil;ais n'veulent pon travailli, i' dithent '<I>On est en gr&egrave;ve</I>', tout coumme les Angliais et lus '<I>We're on strike</I>'.&#148;<br>
<br>
&#147;Et ch'est-i' qu'i' <I>strike</I>-&icirc;tent en J&egrave;rri, Papa, viyant la sicr&egrave;che?&#148;<br>
<br>
&#147;N&acirc;nn&icirc;n, pa'ce qu&eacute; pouor eune fais l's &Ecirc;tats e&ucirc;tent eune bouonne id&eacute;e. Il' acat&icirc;tent eune montangne d&eacute; gliaiche.&#148;<br>
<br>
&#147;Eune montangne d&eacute; gliaiche? Pouortchi?&#148;<br>
<br>
&#147;Bein, i' n'y'avait pon d' cly&icirc;nmatis&acirc;tion &ecirc;lectrique coumme nou-s'a dans d's offices et des boutiques d'achteu. Et don nou d&eacute;cidit d'faithe s&egrave;rvi un tas d'gliaiche pouor &egrave;rfraidgi les gens duthant la caleu en J&egrave;rri.&#148;<br>
<br>
&#147;O&ugrave;'est qu'i' trouv&icirc;tent chutte montangne d&eacute; gliaiche-l&agrave;?&#148;<br>
<br>
&#147;&Egrave;s &Icirc;les Malouinnes.&#148;<br>
<br>
&#147;Les &Icirc;les Malouinnes, Papa? J'n'ai janmais ou&iuml; p&acirc;ler d'ches &icirc;les. Sont-i' du bord d'St. M&acirc;lo?&#148;<br>
<br>
&#147;I' sont dans l'Och&eacute;an Atlantique, mais tu les connais mus, sans doute, coumme les Falklands,&#148; explyitchit Papa. &#147;Mais i' v&icirc;ntent d&eacute; St. M&acirc;lo.&#148;<br>
<br>
&#147;Ah v&eacute;the, les Falklands,&#148; qu&eacute; j'dis. &#147;Mais coumme tchi qu'i' pou&ocirc;rrait v'n&icirc;n d'St. M&acirc;lo?&#148;<br>
<br>
&#147;Ch'est en tchi St. M&acirc;lo a des gr&ocirc;sses muth&acirc;les. Ch'tait pouor prot&eacute;gi l'&icirc;ndustrie finnanci&eacute;the d&eacute; St. M&acirc;lo y'a des si&egrave;cl'yes quand les corsaithes 'taient les seuls bantchi&egrave;rs d&eacute; chu temps-l&agrave;. I' n'voulaient pon aver d'la lav'thie d'sou - ni d's &icirc;nspections &Ucirc;rop&eacute;ennes nitout - et don i' b&acirc;t&icirc;tent ches muth&acirc;les. Mais y'avait tr&eacute;jous des bat&acirc;les auve les cheins d'Bruxelles tchi n'aimaient pon les bantchi&egrave;rs et lus taux d'&icirc;nt&eacute;th&ecirc;t, et duthant ches bat&acirc;les y'avait tr&eacute;jous hardi d'damage &egrave;s muth&acirc;les. N&eacute; v'l&agrave; chein qu'nou-s'appelle l' &#147;&icirc;nv&acirc;sion d&eacute; taxe&#148;. Chein qu'i' soulaient faithe aupr&egrave;s ches &icirc;nv&acirc;sions d'taxe, ch'tait d'cli&egrave;rgi les ruinnes auve des grandes frouques, et pis r'b&acirc;ti eune nouvelle muth&acirc;le. Et tch'est qu'i' f&icirc;tent auve les vielles pi&egrave;rres? Bein, i' les hal&icirc;tent dans des batchieaux et les v&egrave;rs&icirc;tent dans l'och&eacute;an en fa&icirc;thant s&egrave;rvi lus grandes frouques. Ava&ucirc; les si&egrave;cl'yes, des nouvelles &icirc;les appatha&icirc;ssaient. Viyant qu'il' avaient 't&eacute; b&acirc;ti auve des miettes d&eacute; St. M&acirc;lo, les Fran&ccedil;ais l's app'l&icirc;tent les Malouinnes - mais i' n'avaient pon r'm&egrave;rtchi qu'il' avaient 't&eacute; &agrave; renv'yer hors lus t&eacute;s dans d's ieaux Britanniques (pus probabli&eacute;ment, i' l'avaient fait expr&egrave;s sans r&eacute;aliser qu'i' y'&eacute;thait d'l'&egrave;rcliam&acirc;tion). Quand les Britanniques &egrave;rm&egrave;rtch&icirc;tent qu'les Fran&ccedil;ais avait cr&eacute;&eacute; des nouvelles t&egrave;rres pouor ieux auve lus grandes frouques, il' app'l&icirc;tent les &icirc;les en Angliais 'les Fork-Lands'.&#148;<br>
<br>
&#147;Papa! Mais la montangne d&eacute; gliaiche!&#148;<br>
<br>
&#147;J'y veins, man fistaud,&#148; dit Papa. &#147;Not' dga&icirc;ngue d&eacute; la Cauchie fut env'y&eacute;e &egrave;s Malouinnes sus l'&egrave;rmortcheux d's &Ecirc;tats pouor collecter la montangne d&eacute; gliaiche et la r'haler en J&egrave;rri. L&eacute; viage nos pr&icirc;nt un bou&ocirc;n weekend et j'e&ucirc;nmes un div&egrave;rs&eacute;ment bou&ocirc;n pique-nique en route en Mad&egrave;re. I' fa&icirc;thait un mio fraid quand j'arriv&icirc;nmes &egrave;s Malouinnes - mais tchi sou&ocirc;lagement aupr&egrave;s la caleu d'J&egrave;rri! - et ch'tait un plia&icirc;si d'vaie eune belle grande montangne d&eacute; gliaiche amath&eacute;e &agrave; la Cauchie auve un grand stickeur sus: <p>


<CENTER>
<TABLE border=1 bordercolor="darkgreen" cellpadding=5 cellspacing=0>
<TR>
<TD>
<center><b>&#147;Vendue &agrave; J&egrave;rri. </b><p>
<I>Mus avant la f&icirc;n d'l'&Ecirc;t&eacute;. <p>
(Pou&ocirc;rrait cont'n&icirc;n des nouaix)</I>&#148;. </center>

</TD>
</TR>
</TABLE>
</CENTER><p>


Et l's &icirc;les 'taient bein belles &eacute;tout auve des p&icirc;ngou&icirc;ns l'tou des c&ocirc;tes, et des troupieaux d'tchians d'St. M&acirc;lo &agrave; sa&ucirc;ticoter dans les clios...&#148;<br>
<br>
&#147;Des tchian d'St. M&acirc;lo, Papa? Pouortchi qu'i' y'avait des tchians d'St. M&acirc;lo l&agrave;-bas?&#148;<br>
<br>
&#147;Bein seu qu'les gens d'St. M&acirc;lo avaient la&icirc;ssi des tchians l&agrave; quand i' 'taient &agrave; b&acirc;ti l's &icirc;les. Aupr&egrave;s d's ann&eacute;es, y'en avait un grand nombre d&eacute; ches tchians, et les Falklandais c'mench&icirc;tent &agrave; &ecirc;l'ver les tchians d'St. M&acirc;lo, car i' n'avaient pon d'br&eacute;bis. I' tou&ocirc;thaient les tchians d'St. M&acirc;lo, auve l&eacute; p&eacute; i' filaient d'la tr&egrave;me d&eacute; tchian et pis duthant les s&eacute;th&eacute;es les danmes ouvraient des corsets d'oeuvre et des cauches et des tracksuits en laine d&eacute; tchian d'St. M&acirc;lo, tandi qu'les hoummes coutchaient un bou&ocirc;n fricot d'bourgailles d&eacute; p&icirc;ngou&icirc;n, d'sa&ucirc;ciches d&eacute; p&icirc;ngou&icirc;n, d'vol-au-vents d'p&icirc;ngou&icirc;n, et d'pizzas d'p&icirc;ngou&icirc;n pouor la compangnie sus l'<I>barbecue</I>.&#148;<br>
<br>
&#147;Mangeaient-i' autcheune aut' chose qu'les p&icirc;ngou&icirc;ns, Papa?&#148;<br>
<br>
&#147;Pas vra&icirc;nment, man p'tit, car tu vai qu'i' n'y'avait pon d'aut' oua&icirc;s&eacute; qu'les p&icirc;ngou&icirc;ns. Les Falklandais avaient m&ecirc;me &agrave; apprendre &agrave; des p&icirc;ngou&icirc;ns d'faithe coquelicot!&#148; dit Papa. &#147;Mais j'e&ucirc;nmes &agrave; rentrer en J&egrave;rri auve la montangne d&eacute; gliaiche, et t&ocirc;t l'mat&icirc;n quand j'av&ecirc;mes 't&eacute; r&ecirc;v&icirc;lyis par l&eacute; coquelicot d'un p&icirc;ngou&icirc;n, j&eacute; c'mench&icirc;nmes not' travas. I' fallait faithe eune manni&eacute;the d&eacute; h&egrave;rnais pouor la montangne d&eacute; gliaiche: auve des cordes et des cha&icirc;nes, j'attatch&icirc;nmes la montangne d&eacute; gliaiche par des l&icirc;ngnes au dri&eacute;the du r'mortcheux, et quand v&icirc;nt l's&eacute;, nos v'l&agrave; pr&ecirc;ts &agrave; c'menchi l'viage d'&egrave;rtou. J'all&ecirc;mes pus douochement qu'en d'valant &egrave;s Malouinnes, car j't&ecirc;mes bein ch&egrave;rgis et j'av&ecirc;mes &agrave; haler souongneusement &agrave; seule f&icirc;n d&eacute; n'pas p&egrave;rdre la montangne d&eacute; gliaiche. Don, duthant tchiques jours j'avanch&ecirc;mes, en halant la montangne dri&eacute;the l&eacute; r'mortcheux et v&eacute;rifiant les cordes et les cha&icirc;nes et les noeuds, et coumme j'nos appr&eacute;ch&ecirc;mes d&eacute; J&egrave;rri, i' d&eacute;v'nait d'pus en pus caud.&#148;<br>
<br>
&#147;N'av&ecirc;t'-ous pon peux qu'l&eacute; sol&eacute; fond&icirc;sse la montangne d&eacute; gliaiche avant l'arriv&eacute;e en J&egrave;rri, Papa?&#148;<br>
<br>
&#147;N&acirc;nn&icirc;n, car j'viag&ecirc;mes seul'ment par niet!&#148; r&ecirc;ponnit Papa. &#147;Quand j'arriv&icirc;nmes &agrave; St. H&eacute;lyi, y'avait-i' un peupl'ye &agrave; nos r'garder p&acirc;sser l'Ch&acirc;t&eacute; auve l'&ecirc;norme montangne d&eacute; gliaiche tchi fliottait dri&eacute;the l&eacute; p'tit r'mortcheux d's &Ecirc;tats, pus haute qu&eacute; l'H&egrave;rmitage! Y'avait-i' des houzzas! Quand j'av&ecirc;mes amath&eacute; la montangne d&eacute; gliaiche &agrave; la Cauchie, des membres d's &Ecirc;tats 'taient d'avis d&eacute; donner des discours - mais l'Bailli annoncit qu'i' n'fallait pon ristchi tant d'air caud dans l'va&icirc;thinn&eacute; d'la gliaiche, et don nou copit la montangne sans c&eacute;r&eacute;monie en blios et en buts et en morcieaux pouor distribuer &egrave;s gens. Y'en avait tchi ch&egrave;rg&icirc;tent eune vainne auve d'la gliaiche, ou un ouadg&icirc;n, ou eune vaituthe. Tchiques p&egrave;rsonnes emport&icirc;tent d'la gliaiche sus eune motorbike ou eune bike, et nou-s'en pr&icirc;ntent des pouch't&eacute;es et des d'vant'l&eacute;es &eacute;tout. Ch'tait d'tchi mangnifique d&eacute; s'r&ecirc;joui d'chutte fra&icirc;cheu aupr&egrave;s la longue sicr&egrave;che! Et en mains d'trais heuthes, i' n'restait pus d'aut' d'la montangne except&eacute; deux-trais gliaichons sus l'tchai.&#148;<br>
<br>
&#147;Ch'fut-i' l&agrave; la f&icirc;n d'la sicr&egrave;che, Papa?&#148;<br>
<br>
&#147;N&acirc;nn&icirc;n-dgia!&#148; dit Papa d'un ton s&eacute;. &#147;Ch'est en tchi ches baloques d&eacute; fraudeurs d&eacute; Falklandais nos avaient tritchi en nos vendant eune montangne d&eacute; gliaiche tchi 'tait empestif&eacute;th&eacute;e d'p&icirc;ngou&icirc;ns! Les cheins tch'avaient emport&eacute; des quantit&eacute;s d&eacute; gliaiche siez ieux trouv&icirc;tent des p&icirc;ngou&icirc;ns dans lus frigo, dans lus bain, dans lus tchu&icirc;sinne - et dans lus p'tite ma&icirc;son &agrave; nagi coumme des pa&icirc;ssons. Et i' c'mench&icirc;tent &agrave; ch&egrave;rfouoilli dans les bostchots et les bathis &agrave; t&eacute;s, et &agrave; d&ecirc;chither les pouques en n&eacute;the pliastique dans les rues. Y'avait des fichues p&icirc;ngou&icirc;ns &agrave; touos les bords - l'&Icirc;le 'tait &icirc;nfest&eacute;e!&#148;<br>
<br>
&#147;Tch'est qu'i' s'p&acirc;ssit auve ches p&icirc;ngou&icirc;ns, Papa?&#148;<br>
<br>
&#147;B&eacute;t&ocirc;t, i' f&icirc;tent lus nids sus les liefs des ma&icirc;sons en Ville, et n&eacute; v'l&agrave; tchi 'tait dgi&ecirc;x fais pi&eacute;the qu'les mauves auve tchi qu&eacute; j'sommes pliaidgis achteu, car les p&icirc;ngou&icirc;ns, sai-tu bein, font lus nids auve des galets et des pi&egrave;rres. Bein seu qu'en r'muant lus oeufs sus ches nids pi&egrave;rreurs, les p&icirc;ngou&icirc;ns soulaient la&icirc;ssi tchaie des galets sus les t&ecirc;tes &egrave;s pi&ecirc;tons. Les cheins tchi n'taient pon &agrave; l'&ecirc;vanni par la caleu, 'taient achou&ecirc;mis et &ecirc;tourdis par chutte plyie d'galets. Touos les Villais 'taient dans un &ecirc;tourdissaison - mais &agrave; vrai dithe v'l&agrave; tchi n'changit pon trop pouor ieux. Et don, par les rues d'la Ville, y'avait des gens &agrave; cra&ucirc;ler et &agrave; vithevarder sus l'pav&eacute;, tandi qu'des fliotchets d&eacute; p'tits p&icirc;ngou&icirc;ns couothaient entre lus gambes &agrave; les tr&eacute;butchi et l's env'yer tchu par sus t&ecirc;te sus l'trottouaithe br&ucirc;lant. Et quand les p&icirc;ngou&icirc;ns d'cend&icirc;tent dans les gard&icirc;ns pouor gaffer les sannouiches, ch'tait bein pi&eacute;the qu'les mauves, car les mauves volent mais les p&icirc;ngou&icirc;ns n&eacute; peuvent qu&eacute; sauter et tchaie coumme un pliomb, et v'l&agrave; tchi n'est pon bein plia&icirc;thant.&#148;<br>
<br>
&#147;Tch'est qu'les gens f&icirc;tent auve les p&icirc;ngou&icirc;ns, Papa?&#148;<br>
<br>
&#147;En payant pouor la montangne d&eacute; gliaiche, l's &Ecirc;tats avaient gard&eacute; l&eacute; r'chu, et i' d&eacute;cid&icirc;tent d'les renv'yer &egrave;s Malouinnes pouor en r'ch&eacute;ver un rembours, mais l'probli&egrave;me en 'tait qu'achteu y'avait tant d'p&icirc;ngou&icirc;ns qu'i' n'y'&eacute;thait pon assez d'run dans l'&egrave;rmortcheux pouor les &egrave;rtransporter l&agrave;-bas. Don i' fut d&eacute;cid&eacute; d'les env'yer par poste dans des patchets. L's &Ecirc;tats distribu&icirc;tent du gris papi, di fi patcheux et des t&icirc;mbres &agrave; touos les J&egrave;rriais et J&egrave;rriaises &agrave; seule f&icirc;n qu'nou pi&ecirc;sse les patchi - ch&acirc;que p&icirc;ngou&icirc;n dans un patchet adr&eacute;chi &egrave;s Malouinnes - et les stoffer dans la bo&ecirc;te &agrave; lettres.&#148;<br>
<br>
&#147;Oh, les pou&ocirc;rres p&icirc;ngou&icirc;ns patchis coumme chenna!&#148; qu&eacute; j'excli&acirc;mis.<br>
<br>
&#147;Oh n'ai pon trop d'pitchi sus ches oua&icirc;sieaux,&#148; dit Papa, &#147;car i' 'taient des pestes &icirc;nsupportabl'yes. En tout cas, i' 'taient assez confortabl'yes dans lus patchets car j'y m&icirc;nmes des gliaichons d&eacute; chein tchi restait d'la montangne d&eacute; gliaiche &agrave; seule f&icirc;n qu'i' n&eacute; d'v&icirc;nssent surca&ucirc;ff&eacute;s duthant l'viage. Mais y'en avait-i' eune foulboulque d&eacute; ches oua&icirc;sieaux! Les gens 'taient bein l&acirc;ss&eacute;s, et &ecirc;sso&ucirc;ffli&eacute;s, et enn'y&eacute;s, et i' d'puthaient d&eacute; sueu - car i' fa&icirc;thait acouo eune arsion, ma f&eacute;. Mais nou 'tait &egrave;s extr&ecirc;mes, car en patchant les p&icirc;ngou&icirc;ns et les gliaichons dans l'gris papi, nou-s'avait les d&eacute;s gourds, les mains g'l&eacute;es et nou gr&eacute;nottait en m&ecirc;me temps. Dgieu m&egrave;rcie qu'nou pouvait faithe s&egrave;rvi un p&icirc;ngou&icirc;n bein fraid pouor &ecirc;ssuyer la sueu du front avant d&eacute; l'patchi. Mais l'travas pouor cli&egrave;rgi touos les p&icirc;ngou&icirc;ns 'tait p&eacute;nibl'ye et auve la sue&ucirc;thie et la gr&eacute;nott'tie, les gens en avaient ieu assez. J't&ecirc;mes bein m&ecirc;contents auve la paqu'sie d's oua&icirc;sieaux et d'gliaichons, j't'asse&ucirc;the, man p'tit! Et l'TGWU m'nichait d'&egrave;r-<I>strik</I>-er.&#148;<br>
<br>
&#147;Coumme tchi qu'ou m&ecirc;nag&icirc;tes d&eacute; cli&egrave;rgi touos les p&icirc;ngou&icirc;ns, Papa?&#148;<br>
<br>
&#147;I' fallait ravigoter les gens et pouor l's encouothagi don, les Conn&ecirc;tabl'yes publy&icirc;tent des affiches auve un slogan sus, et y'avait d's annonces partout auve chu slogan. Sus ch&acirc;que muth&acirc;le, et &agrave; toutes les carres, y'avait l'slogan cliut&eacute; &agrave; seule f&icirc;n d'p&egrave;rsuader les gens d'continnuer auve la paqu'sie.&#148;<br>
<br>
&#147;Tch'est qu'i' 'tait, chu slogan, Papa?&#148;<br>
<br>
&#147;Ch'est un slogan bein connu, man fistaud, mais y'eut un probli&egrave;me &agrave; l'&icirc;nmpr&icirc;nm'thie quand i' v&icirc;ntent &agrave; faithe les affiches et l's annonces.&#148;<br>
<br>
&#147;L&eacute; slogan, Papa!&#148;<br>
<br>
&#147;J'y veins, j'y veins. Les Conn&ecirc;tabl'yes, ayant choua&icirc;si l'slogan, env'yit un Chent'nyi &agrave; l'&icirc;nmpr&icirc;nm'thie pouor lus dithe l&eacute; slogan choua&icirc;si. Mais l'pou&ocirc;rre Chent'nyi avait p&acirc;ss&eacute; eune ni&eacute;tchie d'paqu'sie et ses d&eacute;s 'taient si r'fraidgis qu'i' n'pouvait pon s'arr&ecirc;ter d'gr&eacute;notter. I' gr&eacute;nottait jusqu'&agrave; la r&eacute;chinne des dents, et quand i' p&acirc;lait y'avait toute eune cly&icirc;ncaill'lie d'dents. L's &icirc;nmpr&icirc;nmeurs don, quand i' ou&icirc;tent l&eacute; slogan qu'i' fallait &icirc;nmpr&icirc;nmer, l'copy&icirc;tent exact&eacute;ment coumme l&eacute; Chent'nyi g'l&eacute; l'avait prononc&eacute;, et n&eacute; v'l&agrave; pouortchi qu&eacute; j'conna&icirc;ssons l'slogan coumme il est au jour d'aniet.&#148;<br>
<br>
&#147;Mais tchi slogan, Papa? Tch'est qu'i' 'tait, chi fanmeux slogan?&#148;<br>
<br>
&#147;N'l'as-tu pon d'vinn&eacute;, man p'tit? L&eacute; slogan &icirc;nmpr&icirc;nm&eacute; dans l's annonces 'tait, bein seu: '<I>P-p-p-p-p-patchiz un p&icirc;ngou&icirc;n!</I>' Eh bein, v&eacute;-t-en dans la tchu&icirc;sinne, y'a eune barre d&eacute; chocolat dans l'frigo pouor rempliaichi ta sannouiche qu'la mauve volit. Choupi!&#148;<br>
<br>
Papa est bein gentil, mais, quand nou-s'y pense, il est un f-f-f-f-fichu vi&egrave;r menteux.<br>
<br>
<br>
<i><a href="jerpoem.html">Geraint Jennings</a><br>
Ao&ucirc;t 2003</I><br>
<br>
<br>
<a name="1"></a><font size="1">1: TGWU = Transport & General Workers Union</font><br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papagalettes.html">Papa et ses galettes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_pizzas.html">Les Pizzas &agrave; Papa</a><p>
<li><a href="papa_halloween.html">Papa m'a explyitchi tout entouor Halloween!</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
