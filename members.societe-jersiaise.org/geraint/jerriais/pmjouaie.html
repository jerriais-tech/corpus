<HTML>
<HEAD>
<TITLE>D'la jouaie &agrave; Portinf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>D'la jouaie &agrave; Portinf&eacute;</h2>
Ph'lip et les longs discours<br/></font></center><p>

<font size="-1"><i>&Agrave; Portinf&eacute;<br/>
Saint Ou<br/></i></font>
<br/>
Moussieu l'Editeu,<br/>
<br/>
Les fermiers d&eacute; J&ecirc;rri ont tr&eacute;jous dit qu'nou p'peut pas aver trop d'mouolli&eacute;tuthe d'vant Nou&eacute;, mais qu'apr&egrave;s chonna la t&ecirc;rre n'en veur pas. Eh bein, je qu'menche &agrave; craithe qu'la Merrienne avait raison, la s'maine p&acirc;ss&eacute;e quand ou dit que m&ecirc;me les saisons avaient changi d&eacute;pis que j'tiomes mousses, parce qu&eacute; touos les jours, apr&egrave;s tchiques heuthes de s&eacute;, i' r'veint de fortes achies, et y'a p&ucirc;s d'mathes que jamais. Ch'n'est qu'du pit&eacute; partout, et ma pou&ocirc;re bordeuse, que j'avais yeu id&eacute;e d'plianter yun d'chais jours est dans un triste &ecirc;tat et je n'pou&ocirc;rrais pas y touchi pour des s'maines si l'temps n'change pas.<br/>
<br/>
Mais enfin, Moussieu, si y'a un mio d'mins&egrave;the siez-nous, y'a &eacute;tout d'la jouaie car, comme dit la Merrienne, <a href="st_ouen.html">Saint Ou</a> r'est en vie, et y'a tout esp&eacute;thance qu'a l'av'nin ou r'prendra sa plyi&egrave;ce comme la p&ucirc;s importante p&acirc;raisse d&eacute; l'Ile. J'avons dormi pour une p&ocirc;se, mais nos v'l&agrave; r&ecirc;villyis, et pour d&eacute; bon, gr&acirc;ce au S&eacute;nateur Farley, car ch'est li et san projet de transporter la s&acirc;let&eacute; tch'i' fabriquait &agrave; Bellozanne tch'ont totalement changi la situ&acirc;tion ou&egrave;sque la p&acirc;raisse est concern&eacute;e.<br/>
<br/>
En p&acirc;slant hier au s&eacute;, la Merrienne eut hardi &agrave; dithe d&eacute; chein tch'avait 't&eacute; d&eacute;cid&eacute; dans l's <a href="etats.html">Etats</a>. &quot;La Post&quot;, ou qu'menchit, &quot;pathait craithe que souos l'nouvel arrangement tout itha bein, mais, entre nous, Ph'lip, je n'peux pas l'vaie.&quot;<br/>
<br/>
&quot;Damne, Merrienne,&quot; j'li dis, &quot;ni m&eacute; ni-n'tout. I' pathait que les fermiers tchi veulent chu composte n'ont qu'&agrave; v'nin &agrave; Bellozanne pour l&eacute; transporter &agrave; l&ucirc;s fermes, sans p&eacute;yi un sou pour. Mais l'odeu rest&eacute;tha &agrave; Bellozanne, et sans autchune doute, y'en &eacute;tha &eacute;tout s&ucirc;s les fermes. Si j'comprends l'affaithe comme i' faut, nou n'pou&ocirc;rra pas s'en faithe servi pour des s'maines de peux d'empou&acirc;isoner la t&ecirc;rre, et ch'est seux et c&egrave;rtain tch'il en rest&eacute;tha des quantit&eacute;s &agrave; Bellozanne pour infecter tout l'district.&quot;<br/>
<br/>
Le S&eacute;nateur Farley a promint que l'odeu dispathaitra dans p'tit d'temps,&quot; ou s'fit.<br/>
<br/>
&quot;V&eacute;the,&quot; j'm'accordis, &quot;mais ch'n'est pas la preunmi&eacute;e fais tch'il a dit chonna, et l'odeu est ocquo l&agrave;. Il est v'nu des experts d'Anglyi&eacute;t&ecirc;rre pour vaie tch&egrave;squ'i' pouvaient faithe pour amender les choses, mais i'n'ont pas r&eacute;ussi, et dans m'n opinion Bellozanne et tout l'district d'la Preunmi&eacute;e Tour sont condamn&eacute;s &agrave; enduther ch't'infection-l&agrave; pour des ann&eacute;es, p't'&ecirc;tre pour tr&eacute;jours.&quot;<br/>
<br/>
&quot;I faut feliciter l&eacute; John Le Merquand, tchi p&acirc;slit si bein contre l&eacute; projet du S&eacute;nateur Farley, et tchi prop&ocirc;sit le plian que l's Etats acceptitent avec une si forte m&acirc;jorit&eacute;,&quot; ou s'fit.<br/>
<br/>
&quot;Eh bein, Merrienne,&quot; j'li dis &quot;s&ucirc;s chu point-l&agrave; j'm'en vais te p&ocirc;ser une tchestchion.&quot;<br/>
<br/>
&quot;Et tch&egrave;sque ch'est?&quot; ou d'mandit.<br/>
<br/>
&quot;Tu'as liut l&eacute; long rapport de san discours dans la 'Post'?&quot;<br/>
<br/>
&quot;V&egrave;the,&quot; ou raiponnit.<br/>
<br/>
&quot;Et en as-tu comprint la maintchi ou m&ecirc;me l&eacute; quart?&quot;<br/>
<br/>
La bouonnefemme h&eacute;sitit, et pis apr&egrave;s tchiques moments, oulle admint que y'avait hardi d'choses qu'on n'avait pas yeu assez d'intelligence pour comprendre. &quot;Tu sais, Ph'lip t&eacute; et m&eacute;, j'n'avons pas 'te &ecirc;dutchis comme les gens d'&agrave; ch'teu.&quot;<br/>
<br/>
&quot;Et j'n'en sommes p't'&ecirc;tre pas d'pi&eacute;the,&quot; j'li dis. &quot;Au mains quand j'avons tchiquechose &agrave; dithe, je l'disons dans tchiques patholes que tout l'monde peuvent comprendre, et j'arr&ecirc;tons l&agrave;. Mais ch'n'est pas l&agrave; la mode &agrave; ch'teu. L&eacute; John L&eacute; Merquand d'vait bein saver du tout qu'mench'ment que la m&acirc;jorit&eacute; d'la Chambre 'tait d'san c&ocirc;t&eacute;, et il &eacute;thait peut en fini dans djais minutes.&quot;<br/>
<br/>
&quot;I' voulait prouver que l'Sieur Farley avait yeu tort du tout qu'mench'ment,&quot; ou s'fit.<br/>
<br/>
&quot;Ch'tait nos dithe chein que j'savions d&eacute;j&agrave;,&quot; j'li dis. &quot;I' s'mint &agrave; capuchi un bidet tchi 'tait d&eacute;j&agrave; mort. Enfin, tout est trantchille pour l&eacute; moment, et i' faut espether tchi rest&eacute;tha d'm&ecirc;me, mais j'en doute hardi. A ch'teu,&quot; j'li dis, &quot;as-tu veu que l'D&eacute;put&eacute; Sowden a r'consid&eacute;ther sa d&eacute;cision de r&eacute;signer et tch'il est content pour l&eacute; moment de n'&ecirc;tre pas membre du Comite des Louogements?.&quot;<br/>
<br/>
&quot;Oui,&quot; ou dit, &quot;mais j'n'ai jamais comprint pourtchi qu'apr&egrave;s aver yeu tant d'youaix dans son district, i' voulait abandonner l'affaithe, et n'aver rein d'autre &agrave; faithe avec les Etats. J'avais tr&eacute;jous creu qu'un homme 'tait &ecirc;lu comme membre des Etats et non pas comme membre d'autchun comit&eacute; sp&eacute;cialement. J'pense bein que dans m'n inouothance j'avais tort.&quot;<br/>
<br/>
&quot;Pas du tout, Merrienne,&quot; j'li dis, &quot;tu'avais raison. Ch'est la preunmi&eacute;e fais que chonna s'est arriv&eacute;, et nous esp&egrave;the que ch&eacute; s'sa la draine. Si un candidat pouvait chouaisi san comit&eacute; i'n'y'&eacute;thait ni ordre, ni dignit&eacute;, dans la Chambre. La m&ecirc;prinse que l'D&eacute;put&eacute; fit ch'tait d'craithe tch'i' pouvait faithe comme i' voulait. A ch'teu il a yeu sa le&ccedil;on et chonna n'li f'tha pas d'ma. Il est ocquo jeune et bein intelligent, et nou peut s'fier tch'i' ne r'f&eacute;tha pas d'pathelles b&ecirc;tises &agrave; l'av'nin. Il a fait un mauvais qu'menchment, mais il a fait &eacute;tout l'amende honorablye et tout dait &ecirc;tre oubli&eacute; et pardonn&eacute;.&quot;<br/>
<br/>
&quot;Changeant d'sujet, Ph'lip,&quot; ou s'fit un mio p&ucirc;s tard, &quot;as-tu ou&iuml; qu'un certain D&eacute;put&eacute; d'la Ville s'en va prop&ocirc;ser une taxe s&ucirc;s les <a href="vier_garcon.html">vi&egrave;rs garcons</a>?&quot;<br/>
<br/>
&quot;Est-i' mathi&eacute;&quot; j'li dmandis, en riant.<br/>
<br/>
&quot;Oui,&quot; ou dit, &quot;et sans doute il est jaloux d'autchun homme tchi n'a pas yeu l'couothage de faithe la m&ecirc;me chose. J'approuve hardi de ch't'id&eacute;e-l&agrave;, m&eacute;.&quot;<br/>
<br/>
&quot;Et approuv'thais-tu &eacute;tout d'une taxe s&ucirc;s les <a href="consolf.html">vielles-filles</a>?&quot;<br/>
<br/>
&quot;Bein seux qu'nennin,&quot; ou raiponnit, &quot;car ch'n'est pas d'l&ucirc;s faute. I' voudraient bein aver trouv&eacute; des hommes &agrave; lus mathier, mais i' n'ont pas peut les trouver.&quot;<br/>
<br/>
&quot;Chein tchi prouve, ma chi&egrave;the,&quot; j'li dis, &quot;que touos l's hommes ne sont pas des imb&eacute;ciles.&quot; <br/>
<br/>
<a href="lebrocq.html">Ph'lip</a><br/>
</i><br/>
<br/>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>


</UL>
</FONT>
<br>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
