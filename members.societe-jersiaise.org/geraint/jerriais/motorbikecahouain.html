<HTML>

<!-- Mirrored from members.societe-jersiaise.org/geraint/jerriais/motorbikecahouain.html by HTTrack Website Copier/3.x [XR&CO'2014], Tue, 15 Jul 2025 14:00:08 GMT -->
<HEAD>
<TITLE>Si nou d'mande &egrave;s St. Ouennais si y-a du nouv&eacute; dans lus p&acirc;raisse</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Si nou d'mande &egrave;s St. Ouennais si y-a du nouv&eacute; dans lus p&acirc;raisse</h2></font></center><p>

Si nou d'mande &egrave;s <a href="st_ouen.html">St. Ouennais</a> si y-a du nouv&eacute; dans lus p&acirc;raisse, i' disent: Faut attendre au meis d'Novembre quand j'&eacute;thons une autre bord&eacute;e d'&ecirc;lection.<br/>
<br/>
M&eacute;, b&ecirc;te de Caouain, je ne d'mande rein, mais j'&ecirc;coute tout et ne v'l&agrave; pourtchi que j'peux vos racont&eacute; du nouv&eacute;. Et pis, ou savez, bouannes gens, je sis un mio tchuthieux d'ma sorte et ch'n'est parce qu'i y-a un grand boxeux dans la p&acirc;raisse que v'l&agrave; qui m'emp&ecirc;ch'cha d'all&eacute; par la. Nan, Jack, tu peux pratitchi avec tes poings et amen&eacute; &egrave;s Ch&acirc;t'gniers touos les mousses du vaisin&eacute; pour pratitchi avec ieux, v'l&agrave; tchi n'&ecirc;frit'ta pas l'Caouain.<br/>
<br/>
Achteu pour du nouv&eacute;, ch'est l'Comiti qu'nou nommi &agrave; la derni&egrave;the assembliaie souos la pr&eacute;sidence du Recteur; mais tch'est qu'ou voulez, d'pis qu'&agrave; chu meeting y-en avait qu&acirc;siment quarante d'un bord et chinq ou six de l'autre.<br/>
<br/>
J'comprends que v'l&agrave; qua tchui autre chose que l'jambon &agrave; Frainque, et de vrai le Nier Tchan en est bein aise, d'pis que ch'est li qui s'en va av&eacute; les 12 chelins la s'maine pour s'engraissi.<br/>
<br/>
Man pouore Frainque, tu n'sait don pas que changement d'herbage fait les animaux gras, aussin pourtchi &ecirc;tre marri!<br/>
<br/>
P't-&ecirc;tre bein que ch'est li qu'en est la cause, mais tch'est qu'tu veur, d'pis que Jack de la fontaine garde ses poules enfrum&eacute;es et qu'i n'vont pas gratt&eacute; dans tan gardin, tu devthais &ecirc;tre content, et si le p'tit co' bannetin y r'veint, li qu'est oquo &agrave; banon, va cherchi l'Chentnyi qui l&icirc; mettra les menottes &egrave;s pattes en attendant pour le tchuithe comme tan biau jambon d'i' y-a d&ecirc;j&agrave; tchiques ann&eacute;es.<br/>
<br/>
Pour tes patates, chein qu'tan mousse te dit est la v&eacute;thit&egrave;t, a chein qu'j'ai ou&iuml;, mais l'affaithe s'arrang'gea d'pis que la b&eacute;risse b&ocirc;letit et que che n'fut pas fait d'expr&egrave;s, mais, m&ecirc;fie-t&eacute;, car le <i>bouais</i> cou&ocirc;te chi quand nou veur s'en servi!<br/>
<br/>
</div><div align="center">* * *<br/>
</div><div align="left"><br/>
Tchil abominable sabat qu'i y-eut dans la campagne Lundi pass&eacute; avec toutes vos maudites <i><a href="motor.html">motor-bikes</a></i>. Je sai bein que j'eut qu&acirc;si les sens touann&eacute;es, m&eacute;, tr&eacute;jous.<br/>
<br/>
J'avais 'tai invit&eacute; &agrave; passer l'jour siez des anmins dans iune des p&acirc;raisses d'amont et j'avais os&eacute; esp&eacute;ther d'aver au meins un jour de trantchilit&eacute; opr&egrave;s les fatigues d'une rude semaine, et pis bon! ne v'l&agrave;-t-i' pas qu'i fallait aver san r'pos interrompu par le peuf, peuf, peuf continuel de ches infernales machines-l&agrave;. Je crai r&eacute;element qu'ils 'taient toutes deshal&eacute;es chu jour-la et jamais nou n'aithait creu qui y-en avait autant dans l'Ile.<br/>
<br/>
Et pis tchille offreuse infection que v'l&agrave; qui laisse dans san passage, nou n'a qu'd'en &ecirc;touffer, et pis je vos assaeuthe que ch'n'est pas rain d'bein, pas pus pour les gens et les b&ecirc;tes que pour les pliantes.<br/>
<br/>
J'ai ou&iuml; que chute djaingue l&agrave; qui sortit de d'sus l'<a href="pmbridge.html">Weighbridge</a> et qui fit l'tou d'l'&icirc;le, s'en va av&eacute; de biaux frais &agrave; p&eacute;yi &egrave;s fermiers par siez tchi qui passaithent, car i' patha&icirc;t que dans touos les clios le long de lus trajet, les patates n'ont r'fait rain. Illes ont 'tai empouaisonn&eacute;es par les <i>fumes</i> de p&eacute;trole et &agrave; maintchi &ecirc;touff&eacute;es par les nuages de ponsi qu'ont settl&eacute; d'sus.<br/>
<br/>
Une bouanne achie d'plyie Lundi la ni&egrave;t aithait p't-&ecirc;tre bein sauv&eacute; la situation, mais au lieu de chla il a vent&eacute; une brise de vents d'amont et &agrave; la pliaiche de cra&icirc;the, les malheutheuses patates lus en r'vont.<br/>
<br/>
V'l&agrave; oquo une autre job pour nos l&eacute;gislateurs d&egrave;s que l's <a href="etats.html">Etats</a> ersi&eacute;gethont, de passer une louai interdisant les propri&eacute;taithes de <i>motor-bikes</i> de viagi d'm&ecirc;me par djaingues, &agrave; &ecirc;pouvanter les gens d'la sorte et &agrave; s'mer la ruine partout ouais qui passent.<br/>
<br/>
Je compt'tais, m&eacute;, que deux ensemble es'sait tout pliein avec une intervalle d'un mille entre ch&acirc;que lot.<br/>
<br/>
Et pis ch'est qu'ils en firent des fanfaronnades. Iune de lus <i>side-cars</i> s'assemblyit souos l'paids des siens qui l'a montaient, et forchit ches bouannes gens l&agrave; d'abandonner l'exchursion et de lus en r'venin en ville.<br/>
<br/>
Le restant de l'escouade continuit sa route, mais &agrave; la pliaiche de circhuler trantchillement comme des gens comme i' faut, i' fallit, une feis arriv&eacute;s &agrave; l'Etacq, &ecirc;prouver &agrave; faithe des vaillantises avec lus machines et vaie le tch&egrave;t qui ramont'tait le mont du P&ucirc;l&egrave;t dans l'meins d'temps.<br/>
<br/>
J'&eacute;tais jutchi sus un rotchi &agrave; les r'garder, m&eacute;, et ma f&eacute; un grand nombre d'entre ieux en r'pathirent assez bein, mais b&eacute;t&ocirc;t v'l&agrave; un affreux fr&eacute;das tchique bord au haut du mont, justement comme si une boutique &agrave; quincaillyi v'nait de s'&ecirc;ffondrer.<br/>
<br/>
Je voltigi tout d'suite jusque l&agrave; pour vaie tchest qui v'nait d's'arriver et je vis une <i>bike</i> et une <i>side-car</i> les fours en haut, et je vis un moussieu qui d'meuthe &agrave; la <a href="painfirsttower.html">Prumi&eacute; Tour</a> se l'ver de parmi les d&eacute;bris et s'mettre &agrave; &ecirc;pousseter ses habits.<br/>
<br/>
Je m'mins &egrave;s &ecirc;coutes pour saver comment que chnna s'&eacute;tait arriv&eacute; et j'apprins qu'un p'tit bouanhomme qui vend d'ches machines-l&agrave; avait voulu d&eacute;valler l'mont sus sa <i>bike</i> avec s'n anmin dans l'<i>side-car</i>.<br/>
<br/>
I' couothit le long de sa machine de la mani&egrave;the usuelle, mais il a les gambes &agrave; d'la maintchi trop courtes pour chu m&ecirc;tchi-l&agrave;, alors d&egrave;s qu'la gaidgique qu&eacute;menchit &agrave; poffer, l'affaithe s'&ecirc;lanchit en avant et l'pouore petit bouanhomme ne put pas manier ses p'tites gambes vite assez pour sauter d'sus et crac! v'l&agrave; tout l'bisnesse qui l'y-&ecirc;cappe des mains et fiche le camp avaut le mont, le laissant &ecirc;pithot&eacute; &agrave; san tout seu dans l'mitan d'la route.<br/>
<br/>
Ou pouvez bein penser que l'g&acirc;s qu'&eacute;tait dans la tchaise faisait de dr&ocirc;les de r&eacute;flexions pour un moment ou deux, mais i' n'fut pas longtemps en suspend, cr la carriole volit dans la muthaille et restit l&agrave; en br&eacute;delles.<br/>
<br/>
Ch'tait une heutheuse chose qu'ou n'&ecirc;prouvit pas &agrave; d'cendre le mont, car dans chu cas-l&agrave; i' y-&eacute;thait probably&eacute;ment au jour d'anni&egrave;t eune vacance dans une grand' maison d'commerce sus la cauche.<br/>
<br/>
M&eacute;, Caouain, je n'trouve pas que l'mont du P&ucirc;l&egrave;t est assez dangereux, ch'est pourtchi l'ann&eacute;e tchi veint je m'en vais donner un prix d'valeur au sien qui pouorra monter jusque sus l'haut d'Pinaclye avec sa motor bike.<br/>
<br/>
Les entr&eacute;e se f'thont ichin &agrave; notre office la s'maine de d'vant P&acirc;ques, mais j'avons l'temps d'nos y r'vaie, alors de r'veindrons sus les d&eacute;tails pus tard.<br/>
<br/>
</div><div align="center">* * * *<br/>
</div><div align="left"><br/>
Je veur faithe mes exchuses &agrave; touos mes aimablyes correspondants pour les aver n&eacute;gligis toutes ches s'maines ilo. Je crains que les lettres ont tellement acchumul&eacute; dans ma boua&icirc;te qu'i' me s'sa imp&ocirc;ssiblye de les traiter toutes comme i' m&eacute;thitent.<br/>
<br/>
Enfin je f'thai d'man mus pour t&acirc;chi d'les ra&icirc;pondre dans l'ordre dans tchi que je les ai r'chus.<br/>
<br/>
</div><div align="center">* * *<br/>
</div><div align="left"><br/>
</div><div align="center"><i>Ra&icirc;ponses &egrave;s Correspondants.</i><br/>
</div><div align="left"><br/>
<b>Int&eacute;ressi</b>. - Je n'ai pas oquo ieu d'nouvelles des <a href="patate.html">patates</a> de <a href="saintmalo.html">St. Malo</a>, alors je n'peux pas t'en dithe auchune chose. si tu-as patienche pour un jour ou deux, tu-en verras tchiquechose dans les g&acirc;zettes probably&eacute;ment, car le bat&eacute; de Jeudi matin avait treis ou quatre experts parmi ses passagiers, et d&egrave;s qu'i s'sont ervenus nos confr&egrave;res aussi bein comme nous, ne tard&eacute;thont pas &agrave; lus &ecirc;raichi lus impressions afin de les imprimer. Je s&eacute;thons si La Guimor&eacute;e est avanchie et si Roth&eacute;neuf est pus b&eacute; que <a href="st_cliement-2.html">St. Cli&eacute;ment</a>, et dans combein qu'i' s'en vont d&eacute;foui &agrave; Cancale. Mais &eacute;coute, don, ma vi, au lieu de t'fier sus des ou&iuml;-dithes, pourtchi qu'tu n'y vais pas t&eacute;-m&ecirc;me?<br/>
<br/>
J'&icirc;thai t'y piloter si tu veurs me p&eacute;yi mes frais. Et pis, entre nous, i' y-a d'autres choses &agrave; vaie &agrave; St. M&acirc;lo qu'des patates.<br/>
<br/>
<i><a href="gwdec.html">Caouain</a></i><br/>
<i>La Chronique de Jersey 18/4/1914</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="motorbikecahouain2.html">L'autre Dimanche, il y r'eut oquo un rassembli&eacute;ment de ches machines-l&agrave;</a><p>

<li><a href="motor.html">Ma Motor-Bike</a><p>
<li><a href="bikecl.html">Examplyes d'in&eacute;xp&eacute;rience</a><p>
<li><a href="transport.html">L&eacute; transport</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/motorbikecahouain.html by HTTrack Website Copier/3.x [XR&CO'2014], Tue, 15 Jul 2025 14:00:08 GMT -->
</HTML>

