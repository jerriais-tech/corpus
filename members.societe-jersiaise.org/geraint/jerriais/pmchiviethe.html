<HTML>

<!-- Mirrored from members.societe-jersiaise.org/geraint/jerriais/pmchiviethe.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip et sa chivi&egrave;the</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et sa chivi&egrave;the</h2>
L's &ecirc;lections dans la campangne</font></center><p>


<i><font size="-1">&agrave; Portinf&eacute;,<br/>
Saint Ou.<br/></font></i>
<br/>
Moussieu l'Editeu,<br/>
<br/>
Quand ou veindrez nos vaie, ou trouv'thez dans l'bel, aupi des &ecirc;tablyes, une vielle chivi&egrave;the qu'appartenait &agrave; man p&eacute;the, et que j'fais ocquo servi. &Agrave; ch'teu, i' faut que j'vos diche qu'oulle a une assez dr&ocirc;le d'histouaithe et que y'a bein d's ann&eacute;s j'en r'f&ucirc;sis ch&icirc;nq louis, comme un imb&eacute;cile.<br/>
<br/>
Ch'tait comme chonnech&icirc;n. J'tiomes en &ecirc;lection ich&icirc;n &agrave; Saint Ou, et i' s'adonnit que dans les trais heuthes du matin l&eacute; jour tchi s'en allait d&eacute;cider tout, nou v&icirc;nt tapper &agrave; la porte. J'descendis, et ch'tait un citoyen que j'connaissais bein. J'li d'mandis tout-d'suite tchesqu'i' voulait, et i' m'dit que l'candidat tch'i' supportait avait grand besoin d'une chivi&egrave;the, et tch'i' 'tait pr&ecirc;t &agrave; p&eacute;yi ch&icirc;nq louis pour. J'li dis qu'ma chivi&egrave;the valait p&ucirc;s qu'chonna, et que j'en d'mandais au mains djais louis. I' ch&acirc;tchit la t&ecirc;te, et s'en fut, mais quand j'rentris dans la chambre, la Merrienne m&eacute; dit qu'ou n'&eacute;thait jamais creu que l'homme qu'oulle avait mathi&eacute; &eacute;tait si b&ecirc;te, car j'&eacute;thais peut en acater une neuve pour la maintchi du prix.<br/>
<br/>
J'vos raconte chonna, Moussieu, car l'autre s&eacute; j'tiomes &agrave; p&acirc;sler de l'&ecirc;lection &agrave; Saint Louothains et ou m'dit qu'oulle avait grande envie d'y aller, mais ou n'savait pas trop bein comment.<br/>
<br/>
&quot;I' n'y a autchune diffitchult&eacute;, ma chi&egrave;the,&quot; j'li dis. &quot;Quand l'heuthe veindra, tu n'&eacute;thas que de t'assi&egrave;the dans ma chivi&egrave;the et j't&eacute; port&eacute;thai l&agrave;. Apr&egrave;s tout, si Moussieu Vou&acirc;is&icirc;n, quand i' 'tait Conn&ecirc;tablye, pouvait ramonter le Mont d'Cambrai avec touos ses gros livres dans une chivi&egrave;the, je n'vais pas pourtchi, si j'sortaimes d&eacute; bouonne heuthe l&eacute; matin, je n'pou&ocirc;rrais pas en faithe autant avec t&eacute; au lieu de chais gros livres. Tu n'p&egrave;se que deux ou trais chents livres.&quot;<br/>
<br/>
Ou me r'gardit pour une bouonne demi&eacute; minute, Moussieu, et j'm'en fus d'hors bein vite, car i' n'y a rein tchi fait la Merrienne m&acirc;rri comme une r&eacute;f&eacute;rence &agrave; sa gr&ocirc;sseur. Mais m&eacute;, Moussieu, je l'aime m&ucirc;s d'm&ecirc;me que s'oulle 'tait maigre comme une hache. J'veurs m'garder caud d&eacute; niet en hiv&eacute;!<br/>
<br/>
&Agrave; ch'teu, Moussieu, pour chein tchi s'p&acirc;sse dans les p&acirc;raisses. J'p&acirc;slis m&ecirc;credi au s&eacute; &agrave; une bouonne J&egrave;rriaise tchi d'meuthe &agrave; Millbrook, et tch'a une vouaix &agrave; Saint Louothains, et d'vant chonna j'avais veu un &ecirc;lecteur des Siez Rues, et si j'avais &agrave; gagi j'mettrais les sous s&ucirc;s l'Chantgni Louothains, tch'i' s'est m&icirc;nt, &agrave; la f&icirc;n, en travas, et s&ucirc;s l'Sieur Cooper, tch'est bein populaithe partout. L&eacute; Sieur Remon, i' patha&icirc;t, en perd un mio, mais ch'n'est pas pour dithe tch'i' n'a pas ocquo une chance.<br/>
<br/>
&Agrave; Saint Pi&ecirc;rre, l&eacute; Chantgni L'Cappelain, ayant abandonn&eacute;, l&eacute; Sieur Stanley Lenfant l&eacute; rempli&egrave;che. San proposant, Winter Egr&eacute;, dit &agrave; l'Assembli&eacute;e que san candidat avait fait de raide bouon travas en contr&ocirc;lant l'trafic &agrave; Bieaumont, et i' faut esp&eacute;ther tch'i' pou&ocirc;rra &eacute;tout faithe de san m&ucirc;s pour aidgi &agrave; Clifford Egr&eacute;, tch'a yeu trop &agrave; faithe d&eacute;pis s'n &ecirc;lection &agrave; contr&ocirc;ler les malfaiteurs. Quand y'a deux Chantgni&egrave;res, ch&acirc;tchun d&eacute;v'thait faithe la maintchi du travas.<br/>
<br/>
P&acirc;slant ocquo de Saint Pi&ecirc;rre, nou m'a d'mand&eacute; si j'sais pourtchi que l'Chantgni L'Cappelain a abandonn&eacute;. Nenn&icirc;n, je n'le sais pas, mais j'ai dans l'id&eacute;e que pour tchique ann&eacute;es il &eacute;thait voulu monter p&ucirc;s haut. Apr&egrave;s tout, quand un homme a 't&eacute; Chantgni pour si longtemps et a fait san d'v&eacute;, nou craithai qu'les p&acirc;raissiens s'saient r'connaissants, mais ch'n'est pas d'm&ecirc;me &agrave; Saint Pi&ecirc;rre chais jours.<br/>
<br/>
La p'tite p&acirc;raisse d&eacute; Sainte Mathie est, &agrave; ch'qui pathait, un mio divis&eacute;e, mais j''ai pas changi d'l'opinion que les deux candidats actuellement en office y rest&eacute;thont. Nou-s-avait ou&iuml; d'une &ecirc;lection &eacute;tout &agrave; Saint Jean, mais au moment j'n'sais pas tchesqu'i' s'est arriv&eacute; l&agrave;. &Agrave; la Trin't&eacute;, j'n'avais jamais ou&iuml; p&acirc;sler d'opp&ocirc;sition &agrave; Edgar Mouothant, yun des raide bouons Chantgni&egrave;rs d'la Campagne, ou &agrave; san coll&egrave;gue, l&eacute; Sieur Vautchi. Apr&egrave;s tout, personne ne peut dithe qu'un homme tch'a produit une si nobye famille n'a pas fait san d'v&eacute;. Ouesqu'est l'autre tch'en a fait autant parmi les Chantgni&egrave;rs de l'Ile?&quot;<br/>
<br/>
La Merrienne dit qu'ou n'comprenait pas pourtchi, comme les chose vont, que y'a tant d'hommes tchi veulent la poste de Chantgni, mais hier arl&eacute;v&eacute;e ou rencontrit sa belle-fille, la Bella, tchi dit rarement la v&eacute;thit&eacute; sinon quand ou s'trompe, tchi li dit que ch'tait supp&ocirc;s&eacute; d'&ecirc;tre un grand s&eacute;cret, mais que b&eacute;t&ocirc;t, dans l's Etats, un certain S&eacute;nateur s'en allait prop&ocirc;ser que chaque Chantgni r'ch&eacute;v'thait trais chents louis par an, et une v&eacute;tuthe &agrave; sa disp&ocirc;sition pour aller en Ville et r'v&eacute;n&icirc;n. J'n'sais pas s'oulle a vraiement entendu chonna, ou, chein tch'est p&ucirc;s probablye, ou l'a &icirc;nvent&eacute;, mais chein que j'sais ch'est que ch'est du gniol&icirc;n. L&eacute; jour veindra, sans doute, que touos les membres s'sont p&eacute;yis, mais ch&eacute; s'sa un triste jour pour J&ecirc;rri, et j'esp&egrave;the que je n'l&eacute; v&ecirc;rrons pas, la Merrienne et m&eacute;. Tchesqu'ous en dites?<br/>
<br/>
Ch'n'est pas souvent qu'ou vait tchiquechose dans la &quot;Post&quot; tchi la fait rithe, ma bouonnefemme, mais quand ou liut que chu grand officyi d'police, tch'a 't&eacute; ich&icirc;n pour tchique temps, esp&eacute;thant d'attraper chu scel&eacute;rat tch'attaque des p'tites filles, fut jusqu'en Ecr&eacute;hous pour tchestchionner un individu tchi s'trouve l&agrave;, ou s'&ecirc;gouffit.<br/>
<br/>
&quot;Tchesques'sa la pr&eacute;chaine chose?&quot; ou s'fit. &quot;Veindra-t'i' cherchi dans l'fond d'l'Et&acirc; ou dans l'geon et la feugi&egrave;the &egrave;s Landes? Y'a &eacute;tout la Ville au Bas, et l'Creux Baillot, sans p&acirc;sler d'autres parties d'la p&acirc;raisse. Quant &agrave; m&eacute;, j'voudrais l'vaie, quand ch'ne s'sait qu'pour gou&ocirc;ter mes mervelles.&quot;<br/>
<br/>
Comme ou pouvez vaie, Moussieu, la Merrienne a ocquo de bein dr&ocirc;les d'id&eacute;es dans sa vielle t&ecirc;te!<br/>
<br/>
&Agrave; ch'teu, d'vant fini, i' faut que j'vos diche que samedi matin, en Ville, j'rencontris deux des miyeurs Conn&ecirc;tablyes de l'Ile. I' 'taient ensemblye, et yun 'tait l'Conn&ecirc;tablye d'la Trin't&eacute;, et l'autre notre Conn&ecirc;tablye &agrave; Saint Ou. Ils avaient touos les deux bouonne mine, et quant au John Cabot, jamais je n'l'ai veu patha&icirc;tre m&ucirc;s. Si nou peut jugi d'sa sant&eacute; par s'n appathence, la Trin't&eacute; n'&eacute;tha pas besoin d'un nouvieau Conn&ecirc;tablye pour des ann&eacute;es. J'dis &agrave; la Merrienne que j'avais 't&eacute; bein content d'les vaie, et que j'avions yeu une fais &agrave; baithe ensemblye.<br/>
<br/>
&quot;Une fais seulement?&quot; ou d'mandit. <br/>
<br/>
&quot;Eh bein, Merrienne,&quot; j'li raiponnit, &quot;p't'&ecirc;tre un couplye.&quot;<br/>
<br/>
&quot;Et tchesqu'i' p&eacute;yit?&quot;<br/>
<br/>
&quot;Oh, m&ecirc;le-t&eacute; d'tes affaithes!&quot; j'li dis.<br/>
<br/>
Apr&egrave;s tout, Moussieu, i' n'faut pas qu'les femmes en sachent trop long!<br/>
<br/>
<i><a href="lebrocq.html">Ph'lip</a></i><br/>
<i>EP 5/6/1961</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfelections1972.html">Les &Ecirc;lections</a><p>
<li><a href="elections_16.html">&Agrave; la sant&eacute; du candidat</a><p>
<li><a href="pmelection.html">L'&Ecirc;lection</a><p>
<li><a href="pmelection2.html">L'Election</a><p>
<li><a href="pmsaintmartin.html">L'&eacute;lection &agrave; Saint Mart&icirc;n</a><p>
<li><a href="pmexpenses.html">Election Expenses</a><p>
<li><a href="pmsenators.html">The Election For Senators</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="pmconnetablye.html">L'&ecirc;lection pour Conn&eacute;tablye</a><p>
<li><a href="pmconnetablyes.html">Ph'lip p&acirc;sle des Conn&ecirc;tablyes</a><p>
<li><a href="pmdepute.html">L'&Eacute;lection pour D&eacute;put&eacute;</a><p>
<li><a href="elections_4.html">Les &Ecirc;lections</a><p>
<li><a href="pmmultitude.html">Les Elections</a><p>
<li><a href="pm3candidat.html">Ph'lip et un traisi&egrave;me candidat</a><p>
<li><a href="pmcasino2.html">Les &eacute;lections, le casino, les r&eacute;v&eacute;lations et les patates</a><p>
<li><a href="pmshows.html">L's Elections et les 'Shows'</a><p>
<li><a href="pmpolice.html">La miyeu police d&eacute; l'Ile</a><p>
<li><a href="pmpolice2.html">The Police Question</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmchiviethe.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

