<HTML>
<HEAD>
<TITLE>George d'La Forge en &Ecirc;gypte</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>George d'La Forge en &Ecirc;gypte</h2></font></center><p>

Aniet, Mardi, l&eacute; vingt-six d'Novembre mil neu chent souoxante-trais nouos v'la en veue du pays myst&eacute;rieux d'Cl&eacute;op&acirc;tre et des Pyramides - l'Egypte! Malheutheusement, j'n'allons pon &ecirc;t' l&agrave; bein longtemps et j&eacute; n'pouvons qu'vaie port Sa&iuml;d en attendant pour entrer dans l'Canal d&eacute; Suez. J'avons emb&egrave;rtchi l'pilote &agrave; m&eacute;jeu et j'tions ancr&eacute;s dans l'port &agrave; deux heuthes. A trais heuthes j'tions &agrave; t&egrave;rre.<br/>
<br/>
Port Sa&iuml;d est &agrave; l'entr&eacute;e d&eacute; la M&eacute;diterran&eacute;e dans l'canal. La ville a eune population d&eacute; deux chent ch&icirc;nquante mille. D&eacute; l&agrave; au Caire i' prend trais heuthes et d'mie en moto, et l&eacute; c'm&icirc;n longe l&eacute; canal pour quarante-siex milles jusqu'&agrave; Ismailia. Les sou Egyptchiens sont appel&eacute;s des Milliemes, des Piastres et des Louis. Y'a dgiex Milliemes au Piastre et chent Piastres au Louis. L'&ecirc;change est favorabl'ye pour l's Angliais, car i' vouos donnent un louis et deux chents piastres pour eune livre sterling.<br/>
<br/>
J'avons pass&eacute; deux heuthes et d'mie &agrave; visiter la ville en moto, et j'avions ieu la chance d'aver p&egrave;rmission d'entrer dans eune Mosqu&eacute;e Mahom&eacute;tane. Oulle est mod&egrave;rne, mais hardi belle. I' fallait haler botters ou souliers d'vant entrer. Comme dans toutes les Mosqu&eacute;es, les deux pr&icirc;ncipaux orn&eacute;ments en d'dans sont la Tchaise et l&eacute; &quot;Mihrab&quot; - eune niche en forme d'alcove ou abside, pliaichie dons la muth&acirc;lle en telle psition qu&eacute; quand les fid&egrave;les lus mettent endrait pour dithe lus pri&egrave;thes, lus r'gard est dans la direction d'La Mecque, car i' faut tr&eacute;jous qu'i' fachent La Mecque en priant. Dans l'bel au c&ocirc;t&eacute; d'La Mosqu&eacute;e, y'a eune mani&egrave;the d&eacute; lavethie, o&ugrave;-est qu'les Mahom&eacute;tans lavent lus mains et lus pids et lus faches et l'co devant entrer. En d'dans, y'a tr&eacute;jous des tapis ou des nattes tchi couvrent tout l'plianchais, et j'ai souvent veu des fid&egrave;les, aussi bein les pauvres comme les riches et travailleurs comme intellectuels, acroupis ou assis sus lus hanques &agrave; li&eacute;the ou &ecirc;crithe, et d's &ecirc;colyiers &agrave; &ecirc;tudier, d'aut' couochis tout lus long a dormi en pliein jour. Comme ch'est la ma&icirc;son du Bouan Dgieu, touos les fid&egrave;les sont les beinv'nus &agrave; y faithe comme siez ieux pour bein tch'i' s'comportent comme i' faut. les gens l&agrave;-bas sont pauvres et n'ont pon d'parleurs dans lus ma&icirc;sons, ch'est-en-tchi - pour l'&ecirc;tudiant pr&icirc;ncipalement - sa mosqu&eacute;e est une belle pliaiche, trantchil' et id&eacute;ale, pour faithe ses le&ccedil;ons en r'pos. Sans doute, v'la tchi n'veurt pon dithe que nou-s y vait touos les mousses d'&ecirc;cole!<br/>
<br/>
Ouaithe tch'i' y'a d'belles boutiques et d'bieaux b&acirc;tisses &agrave; Port Sa&iuml;d, ch'est l&agrave; - dans les rues d'dri&egrave;the - qu&eacute; nou c'menche a s'app&ecirc;rch&eacute;ver d'la pou&ocirc;rrett&eacute; d'la m&acirc;sse des gens d'l'Orient. Les mousses vouos si&egrave;vent dans les rues, la main tendue pour tche&ucirc;ter. I' sont en chiques et nou-s en a pitchi, mais si nou c'menche &agrave; lus donner des sou nou n'peut janmais en finni. Ch'est &ecirc;tonnant comment qu'la nouvelle cou&ocirc;rre qu&eacute; nou-s est du rang des donnants, et nou-s &eacute;thait touos les mousses - et m&ecirc;me les grand' p&egrave;rsonnes - du va&icirc;sinn&eacute; souotre-s&eacute; d&eacute;vant r'gangni la cauchie et la protection du navithe! I' n'faut pon aver l'nez trop f&icirc;n, n'tout, quand nou s'prom&egrave;ne dans les rues. L's odeurs n&eacute; sont pon d'l'ieau colongne, et nou n&eacute; s'sait pon echoeuthus &agrave; y mangi. Ch'n'est pon se&ucirc;stabl'ye d&eacute; baithe d'l'ieau dans ches villes-l&agrave;, &agrave; mains qu'ch&eacute; s'sait dans eune h&ocirc;tel d&eacute; preunmi&eacute; classe et bein r'qu&eacute;mand&eacute;e. Ch'est bein &agrave; cause d&eacute; ch't &ecirc;tat sanitaithe-l&agrave; tch'i' faut &ecirc;t vaccin&eacute; contre l&eacute; chol&eacute;ra, la fi&egrave;vre jaune et la typho&iuml;de d&eacute;vant aller en Orient. La temp&eacute;thatuthe en m&eacute; 'tait 71 d&eacute;gr&eacute;s en arrivant au port, mais i' faisait bein pus caud &agrave; t&egrave;rre.<br/>
<br/>
Aniet, M&ecirc;cr&eacute;di, l&eacute; vingt-sept d&eacute; Novembre, 1963, j'avons 't&eacute; dans l'Canal d&eacute; Suez la grand' partie du jour. Il a qu&acirc;si chent milles d&eacute; long. La contr&eacute;e ram&eacute;mouaithe l'histouaithe du peupl'ye d'Isra&euml;l en esclivage en Egypte, Dans l'Ancien Testament i' nouos est dit qu&eacute; l's Isra&euml;lites croua&icirc;s&icirc;drent la Rouoge M&eacute; &agrave; pid-s&eacute; quand i' tchitt&icirc;drent l'Egypte pour aller &agrave; la t&egrave;rre prom&icirc;nse, viyant qu'la m&eacute; rtchulit sus lyi-m&ecirc;me pour les la&icirc;ssi passer, et qu'oulle englioutit l's arm&eacute;es Egyptchiennes tch'&ecirc;prouv&icirc;drent &agrave; les si&egrave;the. Aujourd'aniet, y'a des savants tchi pensent qu&eacute; y'a lieu d'craithe qu&eacute; ch'tait dans l's envithons d'eune pliaiche appel&eacute;e El Kantara, situ&eacute;e &agrave; eune trentaine d&eacute; milles au sud du Port Sa&iuml;d qu&eacute; ch'la s'arrivit. Sans doute, i n'y avait pon d'canal artificiel l&agrave; dans l'temps, mais i' patha&icirc;t qu'y avait des mathes &ecirc;normes tchi n'avaient pon grand' profondeu, qu&acirc;si tout l'long du c'm&icirc;n, d&eacute; Port Sa&iuml;d &agrave; La Baie d'Suez, et qu&eacute; ch'tait probabl'yement tout appel&eacute; La Rouoge M&eacute;.<br/>
<br/>
L&eacute; canal actuel est l'preunmyi &agrave; trav&egrave;rser directement d&eacute; Port Sa&iuml;d &agrave; Suez. En l'an 1400 d&eacute;vant J&eacute;s&ucirc;-Chri, y'en eut iun d'b&acirc;ti tchi jouaingnait la rivi&egrave;the du Nil &egrave;s Lacs Amers, et d&eacute; l&agrave; la marchandise 'tait transport&eacute;e sus t&egrave;rre &agrave; la Rouoge M&eacute;. En deux chent huiptante-ch&icirc;nq d&eacute;vant J.C. un pus grand canal, b&acirc;ti par Ptol&eacute;m&eacute;e Philadelphus, allait d&eacute; m&eacute; en m&eacute; par l&eacute; Nil. Nou n'vait pus hardi d'trace d&eacute; ch't'ila &agrave; ch't heu, patha&icirc;t-i'. Ch'tait 'vithon l'an 700 A.D. qu&eacute; Haroun al Raschid s&eacute; m&icirc;ns dans la t&ecirc;te de creuser un canal tch'&icirc;thait directement d&eacute; Suez au site tch'est l'Port Sa&iuml;d d'&agrave; ch't heu', mais l'id&eacute;e fut abandonn&eacute;e viyant tch'i' craingnaient la forche navale Byzantine dans la rouoge M&eacute;.<br/>
<br/>
En mil huit chent ch&icirc;nquante-quatre, Ferdinand de Lesseps, un ing&eacute;nieux Fran&ccedil;ais, m&ecirc;nagit &agrave; aver eune concession d&eacute; Sa&iuml;d Pasha, Kh&eacute;dive d'&Ecirc;gypte, pour qu&eacute; &quot;La Compangnie Universelle du Canal Maritime de Suez&quot; e&ucirc;sse p&egrave;rmission d'creuser l'canal actuel, et d&eacute; l'faithe valer pour n&eacute;nante-neuv' ans d&eacute; mil huit chent souoxante-neuf. L&eacute; Sieur de Lesseps, homme &ecirc;nergique et capabl'ye, avait finni sa tache formidabl'ye en mil huit chent souoxante-neuf, et l'canal fut d&ecirc;cliath&eacute; ouv&egrave;rt par l'&Icirc;mp&eacute;ratrice Eug&eacute;nie ch't ann&eacute;e-l&agrave;. Il avait cou&ocirc;t&eacute; ch&icirc;nquante-sept millions d'livres st&egrave;rling &agrave; creuser et b&acirc;ti. En mil huit chent septante-ch&icirc;nq, Lord Beaconsfield (n&eacute; Benjamin Disra&euml;li), Preunmi&eacute; Minnistre d'Angli&eacute;t&egrave;rre dans l'temps d'la Reine Victoria, acatit - au nom d'l'Angli&eacute;t&egrave;rre - la partie d's actions d'la compangnie tch'appartenait au Kh&eacute;dive, et auve quarante-quatre pour chent du capita en sa possession, l&eacute; Rouoyaume-Uni d'v&icirc;nt, d'un bieau but, l&eacute; pus grand actionnaithe du canal, et en pr&icirc;ns l'contr&ocirc;le. L&eacute; v&icirc;ngt-six d'juilet mil neuf chent ch&icirc;nquante-six, l&eacute; canal fut nationalis&eacute; par l&eacute; Gouv&egrave;rnement &Ecirc;gyptchien.<br/>
<br/>
L&eacute; passage du canal est trop &ecirc;trait pour eune grand' partie d'sa londgieu pour deux grands navithes &agrave; s'entre-passer, ch'est-en-tchi i' faut atchumuler un tas d'navithes d&eacute; ch&acirc;que but d&eacute;vant l'navidgi. La preunmi&egrave;the atchumulation tch'arrive au Grand Lac Amer s'y met &agrave; l'ancre en attendant pour les navithes tchi veinnent d&eacute; l'aut' but du canal, et pis i' s'entre-passent l&agrave; et ch&acirc;que atchumulation continnue dans sa direction voulue. J'tions dgiex-neu' navithes dans nouot' lot, et ch'est int&eacute;r&ecirc;ssant d'noter les nationalit&eacute;s d'ches navithes - un Italien, un Fran&ccedil;ais, quatre Angliais, trais Hollandais, trais Allemands, un Espangno, un Polonais, deux Lib&eacute;riens, un Grecque, un Indon&ecirc;sien et un Am&eacute;thitchain. Il en cou&ocirc;te, &eacute;tout, pour la trav&egrave;rs&eacute;e. L&eacute; Canberra, d&eacute; quarant'-chin' mille, sept chent trente-trais tonnieaux, paye treize mille, trais chent trente livres, dgiex ch'l&icirc;ns, quat' p&eacute;n&icirc;ns st&egrave;rling ch&acirc;que fais tch'i' navigue l&eacute; canal d'un but ou d'l'autre!<br/>
<br/>
Nouos v'l&agrave;, enf&icirc;n, dans la Rouoge M&eacute;. &Agrave; b&acirc;bord, dans l'golfe d'Suez, nou vait la c&ocirc;te d&eacute; la P&eacute;ninsule d&eacute; Sina&iuml;, tch'est partie d'l'&Ecirc;gypte d'aujourd'aniet. Si nou-s a d'bouannes longues-veues nou peut disc&egrave;rner, dans la distance, la montangne d&eacute; Sina&iuml;. Ch'tait sus l'haut d'chutte montangne-l&agrave; qu&eacute; Mo&iuml;se &egrave;rchut les Dgiex C'mmandements du Bouan Dgieu.<br/>
<br/>
Aniet, vendr&eacute;di, l'v&icirc;ngt-neuf d&eacute; novembre mil neu' chent souoxante-trais, j'sommes acouo dans la Rouoge M&eacute;. La temp&eacute;thatuthe est huiptante-iun d&eacute;gr&eacute;s. &Agrave; b&acirc;bord, la m&eacute; longe la c&ocirc;te du Rouoyaume d&eacute; l'Arabie Sao&uuml;dite. &Agrave; bein pr&egrave;s &agrave; la maintchi d'sa londgieu, si nou pouvait aller &agrave; t&egrave;rre, nou trouvethait, pon hardi liain d'la c&ocirc;te, la fanmeuse cit&eacute; d&eacute; La Mecque, ville sanctifi&eacute;e pour touos les Mahom&eacute;tans, et capitale du Hedjaz.<br/>
<br/>
<i><a href="lefeuvre.html">George d'La Forge</a></i><br/>
<br/>&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="rosette.html">La Pi&egrave;rre d&eacute; Rosette</a><p>
<li><a href="pythamide.html">Eune Pythamide</a><p>

<li><a href="egyptien.html">Marchi coumme un &Ecirc;gyptien</a><p>

<li><a href="rouogeme.html">Eune Exp&eacute;thience d'un autre Monde</a><p>
<li><a href="terresainte.html">Un Viage en T&egrave;rre Sainte</a><p>
<li><a href="terresainte2.html">Un viage en T&egrave;rre Sainte</a><p>
<li><a href="assembliee/israel1971.html">Discours par l&eacute; Sieur Jean Le Maistre</a><p>
<li><a href="gdfafrique.html">En Afrique</a><p>
<li><a href="pmcentralafrica.html">Merrienne writes to Central Africa</a><p>
<li><a href="gdfisrael.html">En Isra&euml;l</a><p>


</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
