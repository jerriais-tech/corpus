<HTML>

<!-- Mirrored from members.societe-jersiaise.org/geraint/jerriais/muthales.html by HTTrack Website Copier/3.x [XR&CO'2014], Tue, 15 Jul 2025 13:47:20 GMT -->
<HEAD>
<TITLE>L'&Ecirc;crou&ocirc;l'lie d'Muth&acirc;les</TITLE>
<META  name="keywords" content="Jèrriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&Ecirc;crou&ocirc;l'lie d'Muth&acirc;les</h2></font></center><p><br>

<br>
&Agrave; ches drein, les Chinnouais lanch&icirc;tent lus preunmi&eacute; astronaute en orbite. La tchestchion qu'nou l&icirc; d'mandait quand i' 'tait d'&egrave;rtou d'l'espace 'tait chette-ch&icirc;n: &#147;Ch'est-i' vrai qu'nou peut vaie la Grand' Muth&acirc;le d&eacute; Chinne d'l&agrave; haut?&#148; L'astronaute avait &agrave; d'sappointer les gens en r&ecirc;ponnant qu'ch'est un mythe qu'la Grand' Muth&acirc;le est la seule construction humaine visibl'ye d'l'espace.<br>
<br>
&Agrave; chein qu'nou dit, y'a souo-dithant des &#147;muth&acirc;les Chinnouaises&#148; dans des banques et des compangnies d'finnance, mais j'dithais qu'autcheune muth&acirc;le Chinnouaise n&eacute; vaut pon la ma&icirc;ntchi d'eune bouonne muth&acirc;le J&egrave;rriaise en grannit. Eune p'tite muth&acirc;le en pi&egrave;rre secque, i' m'est avis, est pus belle &eacute;tout qu'eune grand' muth&acirc;le b&acirc;tie par des dga&icirc;ngues d'ouvri&egrave;rs.<br>
<br>
Mais y'a des muth&acirc;les - par exempl'ye, les muth&acirc;les tchi div&icirc;sent les commeunaut&eacute;s - qu'nou-s'aime bein vaie d&ecirc;molies. M&eacute;, j'tais &agrave; Moscou au mais d'Novembre mille neu chents huiptante neuf quand la Muth&acirc;le d&eacute; B&egrave;rl&icirc;n tchit, et j'eus &agrave; viagi par la ville fra&icirc;chement r&ecirc;unnie just&eacute;ment tchiques jours aupr&egrave;s la tch&ecirc;te d'la Muth&acirc;le.<br>
<br>
Nou peut &icirc;nmaginner la tch&ecirc;te d'aut's muth&acirc;les ava&ucirc; les si&egrave;cl'yes. Quand les chent'ni&egrave;rs et l&eacute;gionnaithes Romains tchitt&icirc;tent la Grande Br&eacute;tangne, y'avait-i' des Picts &agrave; danser sus la Muth&acirc;le &agrave; Hadrien d&eacute; m&ecirc;me qu'les B&egrave;rlinniens f&icirc;tent y'a quatorze ans? Et ch'est seux qu'nou n'vait pon les muth&acirc;les d&eacute; J&eacute;rico d'l'espace d'pis qu'Josu&eacute; et ses trompettes les f&icirc;tent &ecirc;crou&ocirc;ler.<br>
<br>
Viyant qu'nos muth&acirc;les d&eacute; gard&icirc;n sont l'siez-s&eacute; d'pliantes et d'annimaux, i' sont bouannes pouor not' envithonnement. Tch'est qu'il en s'sait d'not' v&egrave;rte l&ecirc;zarde et nos cratchillons sans nos vielles muth&acirc;les?<br>
<br>
L's astronautes n&eacute; vaient pon les muth&acirc;les, mais i' m&eacute;thitent d'&ecirc;t' veues d'pus pr&egrave;s!<br>
<br>
<br>
<I><a href="jerpoem.html">Geraint Jennings</a><br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="bativoc.html">Les b&acirc;tisses</a><p>
<li><a href="maison.html">La ma&icirc;son</a><p>
<li><a href="witches_stones.html">Des pi&egrave;rres d&eacute; chorchi&egrave;rs</a><p>
<li><a href="matvoc.html">Les mat&eacute;thiaux</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/muthales.html by HTTrack Website Copier/3.x [XR&CO'2014], Tue, 15 Jul 2025 13:47:20 GMT -->
</HTML>
