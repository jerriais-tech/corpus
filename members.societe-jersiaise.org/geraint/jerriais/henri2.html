<HTML>
<HEAD>
<TITLE>Henri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Henri</h2></font></center><p>


<b>Par <a href="joantapley.html">Joan Tapley</a>.</b><br/>
<br/>

<br/>
</div><div align="left">Henri! J'pensais que tu avais promins de m'aidgi &agrave; essuyer les vaissiaux!! ..... Ah bein, j'crais bein qu'il a oubli&eacute; et d'm&ecirc;me j'm'en vais c'menchi .....<br/>
<br/>
Ch'est dr&ocirc;le combein vite que la vis s'p&acirc;sse! Quand j'nos mathyimes, j'f&ucirc;mes en Dj&egrave;rnesy pouor trais jours.<br/>
<br/>
Et ch'tait l&agrave; que j'rencontr&icirc;mes Henri et Elise Moreau qui v'naient de St. Malo. Ils avaient 't&eacute; mathi&eacute;s eune semaine et i' lus en allaient rester &agrave; l'h&ocirc;tel pour un autre huit jours. Ils avaient lou&eacute; un moto et i' nos invit&icirc;tent d'aller auve ieux le lendemain. I' 'taient chanceux d'aver d&eacute;j&agrave; acat&eacute; eune maison sus la c&ocirc;te et, coumme nous, ils esp&eacute;thaient de bein vite c'menchi eune fanmille. Quand i' tait temps pour nous a nos en raller, j'taimes dev'nus bouons amins et i' promintent de v'nin nos vaie dans les travers de Nou&euml;.<br/>
<br/>
Et ch'tait comme chenna que, touos l's ans i' v'naient siez nous pouor trais jours &agrave; Nou&euml; et tchinze jours dans les grandes vacances de l'&eacute;t&eacute;. Nous, parce que j'avaimes eune vingtaine de vaques et quarante vr&eacute;gies d'terre labouorabl'ye et bein, j'allaimes les vaie rein que pouor le jour touos l's'ans.<br/>
<br/>
Neuf ans lus pass&icirc;tent mais, malheuresement, ni ieux ni nous, n'avaient ieu la forteune de c'menchi eune fanmille. Nos fr&eacute;thes, &agrave; 'Douard et m&eacute;, avaient eune racachie d'mousses et ma fanmille avaient l'habitude de nos ramemouaither que d's &ecirc;fants valaient bein mus qu' eune bouonne pouognie d'sous, mais janmais je n'montra&icirc;mes not' tristesse.<br/>
<br/>
Ch'tait l'ann&eacute;e la que Henri et Elise b&acirc;titent lus belle grande maison au bord de la Rance. J' laissimes not' domestique &agrave; souogni les vaques et, pour la preunmi&eacute;the fais, j'nos en f&ucirc;mes en France pouor chinq jours et j'pass&icirc;mes eune hardi bouonne vacance avec nos chiers amins. Siex s'maines apr&egrave;s, le docteu nos donnit les bouonnes nouvelles que, &agrave; la fin, j'tais en fanmille. Henri et Elize 'taient si excit&eacute;s et i' vivaient en esp&eacute;thance de commenchi eune fanmille &eacute;tout. Touos nos gens n'en r'venaient pas et 'Douard et m&eacute;, j'ta&icirc;mes si heutheux que l'temps s'passit bein vite et un lundi, not' p'tit garcon fut n&eacute; &agrave; dgiex heuthes du matin.<br/>
<br/>
Chu s&eacute; l&agrave;, quand j'ta&icirc;mes trantchilles. 'Douard et m&eacute;, not &ecirc;fant dans mes bras, j'd&eacute;cidimes de l'nommer Henri et de d'mander &egrave;s Moreau d'&ecirc;tre san Parrain et Marraine. Tchi tu-tu qu'i' ieu quand j'donn&icirc;mes les nouvelles &agrave; nos gens!<br/>
<br/>
Quand les pathents &agrave; 'Douard b&acirc;titent eune neuve maison dans iun des clios d'la ferme, j'pr&icirc;nmes la grand' maison et Henri et Elise v'naient pouor un mais duthant l'&eacute;t&eacute; et i' jouissaient de lus temps avec lus filleul. Un jour, j'avais l'mousse &agrave; ma brachie et tout en 'rgardant alentout d' not vier parleux, j'dis &agrave; Elise: &#8220;Tchiquefais, quand j'vai ta belle maison, j'sis un miot jalouse et envieuse de t&eacute;.&#8221; Ou s'touoni env&egrave;rs m&eacute; et d'eune vouaie d'col&egrave;re ou m'dit: &#8220;Tout chenna, ch'n'est rein! Rein que du biau meublye et des tapis, mais ch'est eune maison vi&eacute;de, compli&eacute;tement vi&eacute;de!&#8221; Ou s'en vint env&egrave;rs nous et d'eune vouaie triste et trembliante: &#8220;Vais-tu&#8221; ou s'fit &#8220;m&eacute;, j'n'ai pas Henri!&#8221;<br/>
<br/>
Quand le mousse st&egrave;rti &agrave; l'ecole, i' r'venait avec des p'tits dessins pouor nous et tchiquefais pouor san Parrain et sa Marraine que j'envia&icirc;mes en France. Sais-tu bein, Henri, qu'ils ont gard&eacute; toutes tes p'tites grivouoll'lies-l&agrave;? Connais-tu le pliaisi que tu lus donni? A huit ans Henri c'menchi &agrave; rester en France pour eune semaine et quand i' 'fut pus grand i' passait tchinze jours avec ieux. J' mantchaimes not' Henri, mais quand i' 'rvenait, san fran&ccedil;ais avait si bein amend&eacute; et j'ta&icirc;mes contents de vaie nos amins si heutheux de sa visite.<br/>
<br/>
Malgr&eacute; que j'n'avons ieu qu'un pouochin, i' m'&egrave;rsemblye que la maison a tout l'temps 't&eacute; plienne de ses amins et Henri a pass&eacute; touos ses examens avec des bouonnes m&egrave;rques. Ch'est pourtchi, l'ann&eacute;e pass&eacute;e, &agrave; seize ans, je n'taimes pas surprins quand i' nos dit qu'i' voudrait bein aller en France pouor amender san francais. San Parrain et sa Marraine n'en r'venaient pas de penser qu'ils lus en allaient aver Henri &agrave; ieux-m&ecirc;me pour au mains neuf mais d'temps! Nous, le tchoeu gros, j'n'savaimes pas comment que j'nos allaimes vivre sans li.<br/>
<br/>
Quand il r'arrivit en Jerri pour Nou&euml;, i' nos ersemblyait que not' garcon avait grandi, mais ch'tait &agrave; Paques que j'trouv&icirc;mes eune telle difference! L&agrave; devant nous 'tait un biau janne homme, siez pids d'haut, pus d'pais dans ses manches achteu, et ses blonds j'veux cop&eacute;s &agrave; la mode. Quand i' vit not' surprinse i' s'mint &agrave; rithe et en nos embrachant i' nos dit que ch'tait gr&acirc;ce a sa belle blieue cascaque et sa c'minse en souaie que Henri et Elise li avaient acat&eacute; &agrave; Paris, qu'il avait tant changi!<br/>
<br/>
Il a fait hardi bein en France et il a apprint tant d'choses il&agrave;. Il a viagi avec Elise et Henri et quand i' r'vint hier arl&eacute;v&eacute;e, il avait assez d'habits pouor commenchi eune boutique! Il' l'ont g&acirc;t&eacute;, j'crais bein et malgr&eacute; not' bouonheu de l'aver siez nous j'savons bein qu'i' s'en vont l' mantchi. Sens-tu not' jouaie de te 'rvaie siez nous, Henri?<br/>
<br/>
Oh. Oh. Henri. Je n' t'ai pas ou&iuml; entrer dans la tchuisinne! Oh mais Henri don, sais-tu bein que quand tu m'embrache coumme chenna j'pense que ch'est eune bouonne habitude que tu as r'apport&eacute; d'France.<br/>
<br/>
Mais, man scelerat, j'sis qu&acirc;siment finie des vaissiaux!! Va-t-en caqueter &agrave; tan p&eacute;the. Il est dans l'garage &agrave; niv'loter avec chu moto-l&agrave; qu'i' t'a acat&eacute; pour tan jour de naissance la s'maine tchi vint. Si i' l'&ecirc;pouste acouo eune fais, i' n y &eacute;tha pas d'peintuthe de restant d'ssus!! ........ Et Henri, n'oublie pas &agrave; telephoner &agrave; ta tante Elise! J'sais bein qu'ou dait t'mantchi tchiquechose de terriblye!!<br/>
<br/>
</div><div align="center">************<br/>
</div>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="famvoc.html">La fanmil'ye en J&egrave;rriais</a><p>
<li><a href="ptchiots.html">Les P'tchiots</a><p>
<li><a href="shugarc.html">Shu Nouviau Gar&ccedil;on</a><p>
<li><a href="methes.html">La F&ecirc;te des M&eacute;thes</a><p>
<li><A HREF="efant.html">L'&eacute;fant d'sa M&egrave;re</A><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

