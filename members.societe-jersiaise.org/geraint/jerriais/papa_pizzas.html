<HTML>

<!-- Mirrored from members.societe-jersiaise.org/geraint/jerriais/papa_pizzas.html by HTTrack Website Copier/3.x [XR&CO'2014], Tue, 15 Jul 2025 13:59:22 GMT -->
<HEAD>
<TITLE>Les Pizzas &agrave; Papa</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Pizzas &agrave; Papa</h2></font></center><p><br>
<br>
&#147;Pouortchi,&#148; qu&eacute; j'd&eacute;mandis &agrave; Papa eune s&eacute;th&eacute;e quand j't&ecirc;mes &agrave; tabl'ye &agrave; mangi not' th&eacute;e, &#147;Pouortchi qu'les pizzas sont rondes?&#148;<br>
<br>
&#147;Bein seux, &#147;qu'i' r&ecirc;ponnit, &#147;bein seux qu'les pizzas sont rondes pouor rou&ocirc;ler &#150; happe-les tchi peut!&#148;<br>
<br>
&#147;Papa!&#148;<br>
<br>
&#147;Tu sai qu'les pizzas veinnent d'l'Italie, man p'tit?&#148;<br>
<br>
&#147;Oui.&#148;<br>
<br>
&#147;Et qu'les Romains v'naient d'l'Italie?&#148;<br>
<br>
&#147;Oui,&#148; qu&eacute; j'r&ecirc;ponnis, &#147;j'avons fait les Romains &agrave; l'&ecirc;cole.&#148;<br>
<br>
&#147;Bein, les Romains aimaient bein lus pizzas, mais il' avaient un bein grand empire &#150; jusqu'ich&icirc;n en J&egrave;rri qu'nou-s'app'lait C&eacute;sar&eacute;e &agrave; chu temps-l&agrave;, pa'ce qu&eacute; Dgiulieusse C&eacute;sar, chu grand moussieu des Romains li-m&ecirc;me, soulait v'n&icirc;n siez nous pouor ses vacanches et b&acirc;ti des templ'yes d&eacute; sablion sus la gr&egrave;ve d&eacute; St. Br&eacute;lade. Et quand l&eacute; grand Dgiulieusse avait faim, tch'est qu'i' prannait pouor sa bouochie? D'la pizza, coumme d&eacute; ra&icirc;son. Mais coumme tchi transporter les pizzas d'l'Italie jusqu'en J&egrave;rri? Assa, les Romains b&acirc;t&icirc;tent des grandes routes l'trav&egrave;rs d'l'empire, des longs, longs c'm&icirc;ns draits coumme un pitchet, et les chent'ni&egrave;rs Romains soulaient bouler les pizzas, coumme des reues, l'long des c'm&icirc;ns &agrave; seule f&icirc;n qu'C&eacute;sar pouvait mangi san fricot pr&eacute;f&eacute;th&eacute;, les pizzas. I' boulaient les pizzas d'Rome &agrave; Pise, d&eacute; Pise &agrave; Milan, d&eacute; Milan &agrave; Toulouse, d&eacute; Toulouse &agrave; Bordgieaux, d&eacute; Bordgieaux &agrave; St. M&acirc;lo et pis i' les ch&egrave;rgeaient sus un bat&eacute; pouor J&egrave;rri. &#148;<br>
<br>
&#147;Mais,&#148; qu&eacute; j'objectis, &#147;pouortchi qu'les Romains n'pouvaient pon graie lus pizzas ich&icirc;n en J&egrave;rri?&#148;<br>
<br>
&#147;Ch'est en tchi,&#148; explyitchit Papa, &#147;qu'les bouais d'pizza &#150; les pizzai&egrave;rs &#150; n&eacute; cra&icirc;ssent pon hardi bein siez nous en J&egrave;rri. Ouaithe qu&eacute; not' &icirc;le est fanmeusement ensolilyie, l&eacute; pizzayi d'mande un br&icirc;n pus d'caleu pouor pouver nos donner des belles pizzas me&ucirc;thes.&#148;<br>
<br>
&#147;Mais, Papa, j'n'ai janmais veue des portraits d'pizzas pendues &egrave;s branques d&eacute; bouais! Ch'n'est pon p&ocirc;ssibl'ye!&#148; <br>
<br>
&#147;Ah si-fait,&#148; r&ecirc;ponnit Papa. &#147;Tu sai qu'les pizzas sont un mio coumme la rhubarbe. Ch'n'est pon un frit coumme eune poumme &#150; ch'est la tigue qu'nou cope pouor en &ecirc;tuiver. Mais nou-fait, ch'est pust&ocirc;t coumme eune badgette d&eacute; rocque scandie.&#148;<br>
<br>
&#147;Eune badgette d&eacute; rocque, Papa?&#148;<br>
<br>
&#147;En bein oui, man p'tit, j'm'en vais t'l'explyitchi coumme chennech&icirc;n: les Romains avaient &icirc;nvent&eacute; les badgettes d&eacute; rocque &eacute;tout. Dgiulieusse C&eacute;sar aimait tant ses vacanches ich&icirc;n en J&egrave;rri en goudalant des pizzas, et des m&egrave;rvelles, et en chuchant des chucr&icirc;ns qu'il avait tendance d&eacute; mett' du paids &#150; et ses docteurs li'avis&icirc;tent d&eacute; p&egrave;rdre du paids en n'mangeant pon trop d'badgettes scandies. Tu sai qu'les emp&eacute;reurs aimaient tr&eacute;jous lus badgettes scandies, et quand nou-s'en vait un portrait il' ont tr&eacute;jous eune badgette chucr&eacute; &agrave; la main. V&eacute;the, m&ecirc;me not' George II dans l'Vi&egrave;r Marchi tch'est habilyi en emp&eacute;reur Romain tcheint eune badgette d&eacute; rocque &agrave; la main.&#148;<br>
<br>
&#147;Mais coumme tchi qu'il' &icirc;nvent&icirc;tent la rocque, Papa?&#148;<br>
<br>
&#147;Bein, les s&egrave;rveurs &agrave; C&eacute;sar avaient un grand probli&egrave;me: i' 'taient s'pos&eacute;s d'l&icirc;nmiter l'nombre d&eacute; badgettes scandies qu'i' donnaient &agrave; C&eacute;sar, mais coumme tchi dithe &agrave; l'emp&eacute;reur qu'il en avait ieu assez? A la f&icirc;n, iun d'lus philosophes (car les Romains avaient tr&eacute;jous des philosophes acant&eacute; ieux, viyant qu'i' n'avaient pon d't&eacute;l&eacute;v&icirc;sion &agrave; lus en r&ecirc;joui) sugg&eacute;thit qu'i' fallait mett' des neunm&eacute;thos sus les badgettes. Et il' &ecirc;prouv&icirc;tent, mais eune fais qu'C&eacute;sar avait litchi et chuchi la badgette deux'trais fais, n&eacute; v'l&agrave; l'neunm&eacute;tho dispathu.&#148;<br>
<br>
&#147;Tch'est qu'i' f&icirc;tent, don?&#148;<br>
<br>
&#147;Iun des philosophes eut l'id&eacute;e d'mett' les neunm&eacute;thos dans la badgette, et d'chutte manni&eacute;the, C&eacute;sar pou&ocirc;rrait chuchi et litchi, et litchi et chuchi, et l'neunm&eacute;tho s'sait tr&eacute;jous &icirc;mpr&icirc;nm&eacute; l&agrave; dans l'd&eacute;dans d'la badgette, et don i' pou&ocirc;rrait bein compter combein qu'il en avait chuchi d'badgettes, li. Et don i' squou&icirc;z&icirc;tent des neunm&eacute;thos d&eacute; I jusqu'&agrave; X l'long du d'dans des badgettes.&#148;<br>
<br>
&#147;I &agrave; X, Papa?&#148;<br>
<br>
&#147;Oui-dgia. Les Romains comptaient d&eacute; chutte manni&eacute;the-l&agrave;. C&eacute;sar c'menchit auve la badgette auve l&eacute; I d'dans, et pis l&eacute; II, et pis l&eacute; III, aupr&egrave;s chenna i' chuchit l&eacute; IV, pis l&eacute; V, l&eacute; VI, l&eacute; VII, l&eacute; VIII, et enf&icirc;n l&eacute; IX et l&eacute; X, tchi 'tait l'drein. Les badgettes auve les neunm&eacute;thos 'taient r&ecirc;s&egrave;rv&eacute;es pouor l&eacute; grand Dgiulieusse, mais les philosophes c'mench&icirc;tent &agrave; en faithe auve des m'sages dans. Tu'as veu les badgettes d&eacute; rocque d'aujourd'aniet tch'ont &#147;Sunny Jersey&#148; &ecirc;crit dans?&#148;<br>
<br>
&#147;Oui, Papa, j'aime bein la rocque, m&eacute;!&#148;<br>
<br>
&#147;Bein les Romains, viyant qu'i' p&acirc;laient l'Lat&icirc;n tch'est d&eacute;v'nu l'J&egrave;rriais ava&ucirc; les si&egrave;cl'yes, y m'ttait l&eacute; m'sage &#147;Caesarea fiat lux&#148; dans lus badgettes d&eacute; rocque &agrave; vendre.&#148;<br>
<br>
&#147;Ch'est un bein long m'sage qu&eacute; chenna,&#148; qu&eacute; j'&egrave;rm&egrave;rtchis. &#147;Coumme tchi qu'i' m'ttaient tout chenna dans eune badgette d'm&ecirc;me, Papa?&#148;<br>
<br>
&#147;Auve d&eacute; l'hielle d&eacute; coute,&#148; r&ecirc;ponnis Papa. &#147;Mais les Romains fa&icirc;thaient s&egrave;rvi l'm&ecirc;me technique pouor cra&icirc;tre des pizzas.&#148;<br>
<br>
&#147;Les pizzas sont faites d&eacute; m&ecirc;me coumme les badgettes d&eacute; rocque?&#148;<br>
<br>
&#147;Tu sai qu'la pr&icirc;ncipe est d'm&ecirc;me, man fistaud. Quand nou-s'abat l'bouais &#150; l&eacute; pizzayi &#150; nou-s'en cope eune tranchie l'trav&egrave;rs du trou et n&eacute; v'l&agrave; eune pizza pr&ecirc;te pouor l&eacute; fou.&#148;<br>
<br>
&#147;Mais tch'est qu'il en est d's &icirc;ngr&eacute;dgiens sus l'haut d'la pizza &#150; la tonmate, l&eacute; fronmage et l&eacute; pepperoni?&#148;<br>
<br>
&#147;Mais ch'est tout coumme l&eacute; m'sage dans eune badgette d&eacute; rocque, les &icirc;ngr&eacute;dgiens vont tout l'long du bouais. Et viyant qu'nou peut faithe d'la rocque auve des diff&eacute;thents m'sages dans, nou peut cra&icirc;tre des pizzas auve des diff&eacute;thents &icirc;ngr&eacute;dgiens.&#148;<br>
<br>
&#147;Mais coumme tchi qu'nou-s'y met d'diff&eacute;thents &icirc;ngr&eacute;dgiens, Papa?&#148;<br>
<br>
&#147;Tout chenna d&eacute;pend d'chein auve tchi qu'nou-s'arrou&ocirc;se l&eacute; bouais, man p'tit. Par exempl'ye, pouor eune s&icirc;mpl'ye pizza M&egrave;rdgitte, nou v&egrave;rse du jus d'tonmates sus les r&eacute;chinnes du bouais, &#150; et v'l&agrave; tchi d'veint la sauce d&eacute; tonmates dans la pizza &#150; et du lait, tch'est transform&eacute; en fronmage dans l&eacute; d'dans du pizzayi. Chenna explyique &eacute;tout pouortchi qu'l&eacute; fronmage d&eacute; pizza est si fileux: il est hal&eacute; l'long du bouais d&eacute; bas en haut, des r&eacute;chinnes jusqu'&agrave; la cope, et v'l&agrave; tchi fait l'fronmage si fileux. Pouor la pizza app'l&eacute;e les Quat' Sa&icirc;sons tch'est faites auve quat' diff&eacute;thents fronmages, nou soulait fitchi quat's diff&eacute;thentes vaques en bas d'ch&acirc;que bouais - eune breune vaque, eune blianche vaque, eune n&eacute;the vaque, et..... eune bliue vaque...&#148;<br>
<br>
&#147;Eune bliue vaque, Papa?&#148;<br>
<br>
&#147;Bein seu qu'eune bliue vaque, man fistaud. V&eacute;the, ch'est la belle bliue vaque tchi donne du bliu lait pouor l&eacute; bliu fronmage coumme l&eacute; Stilton. Nou-s'avait &agrave; traithe les quat' vaques drait sus les r&eacute;chinnes du pizzayi pouor aver des Quattro Stagioni &#150; des pizzas &egrave;s Quat' Sa&icirc;sons. Et pis nou pliantait d'l'origan l'tou des bouais pouor y'ajou&ocirc;ter du go&ucirc;t.&#148;<br>
<br>
&#147;Mais coumme tchi qu'nou-s'y met du pepperoni?&#148;<br>
<br>
&#147;Tout s&icirc;mpli&eacute;ment nou-s'arrou&ocirc;se les r&eacute;chinnes du bouais atout des bouqu't&eacute;es d'gr&eacute;v&icirc;n. L&eacute; pizzayi hale l&eacute; gr&eacute;v&icirc;n l'long du trou et v'l&agrave; tch'est changi en longue sa&ucirc;ciches d&eacute;dans l'bouais, et quand nou cope l&eacute; bouais, nou-s'a des p'tites tranchies d'pepperoni sus la pizza. Mais les Romains n'mangeaient pon des pizzas au pepperoni. Nan, i' mangeaient des pizzas au vrai.&#148;<br>
<br>
&#147;Au vrai, Papa! Pu&egrave;que! mais ch'est mala&ucirc;c'theux!&#148;<br>
<br>
&#147;Nou-fait, man p'tit. Y'a des gens tchi mangent du vrai. Nous en J&egrave;rri, j&eacute; n'mangeons pon d'vrai - l&eacute; vrai, ch'est pouor gra&icirc;ssi les clios, mais les Japonnais, ieux, i' mangent du vrai, et les Gallouais en font eune manni&eacute;the d&eacute; pod&icirc;n qu'il' appellent du <I>laver</I>. Ch'est probabli&eacute;ment pa'ce qu'i' y'&eacute;thait un &egrave;rt&ucirc;nf&icirc;n d'savon.&#148;<br>
<br>
&#147;A&iuml;e, Papa, j'n'aim'thais pon mangi du vrai, m&ecirc;me dans eune pizza!&#148;<br>
<br>
&#147;Mais les Romains soulaient mangi un tas d'pliats bizarres &#150; des langues d'alouettes, des souothis r&ocirc;tis au myi, des sandales &ecirc;tchuiv&eacute;es, des p&acirc;t&eacute;s d'lions et Chr&ecirc;tchiens, et bein seux qu'des pizzas au vrai tchi f&ucirc;tent &icirc;nvent&eacute;es par Dgiulieusse C&eacute;sar li-m&ecirc;me duthant ses vacanches ich&icirc;n en J&egrave;rri. Il avait veu coumme tchi qu'les J&egrave;rriais d'chu temps-l&agrave; vraitchaient sus les gr&egrave;ves &#150; il' avaient des s&acirc;bres sus les reues d'lus tch&eacute;thiots pouor coper l&eacute; vrai &#150; mais i' pensit &agrave; li-m&ecirc;me qu&eacute; n&eacute; v'l&agrave; eune p&egrave;rte d'un bou&ocirc;n fricot d&eacute; mett' l&eacute; vrai sus les clios. Et don i' c'mandit qu'l&eacute; vrai d'J&egrave;rri sait tchithi&eacute; &agrave; Rome pouor gra&icirc;ssi les boua&icirc;s'sies d'pizzai&egrave;rs &agrave; seule f&icirc;n qu'i' pi&ecirc;sse mangi des pizzas au vrai.&#148;<br>
<br>
&#147;Mais avaient-i' &agrave; transporter tout l'vrai d'J&egrave;rri?&#148;<br>
<br>
&#147;N&acirc;nn&icirc;n, pa'ce qu'i' y'a du vrai tch'a du miyeu go&ucirc;t qu&eacute; l'restant. Pouor d&eacute;cider don tchi vrai qu'i' fallait choua&icirc;si, C&eacute;sar organn&icirc;sit eune grande gou&ocirc;t'tie d'vrai sus la gr&egrave;ve. I' pliaichit eune rangie d'escliaves (car i' donn&icirc;tent les pi&eacute;thes djobbes &agrave; lus escliaves, les Romains), eune longue rangie d'escliaves sus l'sablion et d'vant ch&acirc;que escliave y'avait eune vieillote d&eacute; vrai &#150; mais ch&acirc;que escliave avait eune diff&eacute;thente sorte d&eacute; vrai. Y'en avait iun tch'avait endrait li du collet, l&eacute; pr&eacute;chain avait du tangon, y'en avait iun tch'avait &agrave; gou&ocirc;ter d'la cliouque, et un escliave pouor du collet, et iun auve d'la pl&icirc;se, et un aut' tch'avait du litch&icirc;n, et ainch&icirc;n d'm&ecirc;me. Et pis l's escliaves avaient des grandes cartes auve des neunm&eacute;thos m&egrave;rtchis sus: I, II, III, IV, V, VI... &eacute;tc. Et ayant gou&ocirc;t&eacute; un but d'vrai, l'escliave m&icirc;nt la carte haut auve la m&egrave;rque tch'i' donnit au go&ucirc;t du vrai &agrave; seule f&icirc;n qu'C&eacute;sar p&ucirc;t vaie tchi sorte d&eacute; vrai avait l&eacute; go&ucirc;t d'&egrave;rva-s-y.&#148;<br>
<br>
&#147;Et tchi sorte d&eacute; vrai g&acirc;ngnit, Papa?&#148;<br>
<br>
&#147;Cr&eacute;thai-tu qu'ch'tait la pl&icirc;se!&#148; r&ecirc;ponnit Papa. &#147;Et Dgiulieusse C&eacute;sar c'mandit qu&eacute; ses chent'ni&egrave;rs tch&eacute;thy&icirc;ssent toute la pl&icirc;se d&eacute; J&egrave;rri &agrave; Rome pouor arrou&ocirc;ser les bouais &agrave; seule f&icirc;n qu'i' fa&icirc;chent des pizzas au go&ucirc;t d'la pl&icirc;se. Et pis i' s'&egrave;rposit dans sa tcha&icirc;se d&eacute; gr&egrave;ve auve eune badgette d&eacute; rocque &#150; neunm&eacute;tho IX. Et les chent'ni&egrave;rs c'mench&icirc;tent l&eacute; travas, et auve l'a&icirc;gue des escliaves et des vra&icirc;tcheurs J&egrave;rriais et lus tch&eacute;thiots auve les s&acirc;bres sus les reues, i' taill&icirc;tent la pl&icirc;se et envy&icirc;tent des ouadginn&eacute;es d'vrai &agrave; Rome par les longs qu&eacute;m&icirc;ns draits. Et des tas d'pl&icirc;se c'mench&icirc;tent &agrave; arriver &agrave; Rome et l's escliaves l&agrave;-bas froutch&icirc;tent d'la pl&icirc;se l&eacute; tou des r&eacute;chinnes des pizzai&egrave;rs. Et acouo d'la pl&icirc;se arrivit, et l's escliaves froutch&icirc;tent, et acouo d'la pl&icirc;se arrivit, et l's escliaves &egrave;rfroutch&icirc;tent, et n&eacute; v'l&agrave; acouo d'la pl&icirc;se... et l's escliaves f&icirc;tent des vieillotes, et quand acouo d'la pl&icirc;se arrivit l's escliaves l'ajou&ocirc;t&icirc;tent &egrave;s vieillotes. Et n&eacute; v'l&agrave; acouo tchiques ouadginn&eacute;es d'vrai tchithi&eacute;es d'J&egrave;rri tch'arriv&icirc;tent mais par io&ugrave; les mett'? P&egrave;rsonne n'osait contr&eacute;dithe les c'mandes d&eacute; l'Emp&eacute;reur et don i' fallait continnuer d'atchilyi la pl&icirc;se, mais tu sai qu'i' fait caud en Italie et les grand' vieillotes d&eacute; pl&icirc;se c'menchaient &agrave; &icirc;nfecter toute la ville d&eacute; Rome.&#148;<br>
<br>
&#147;Tch'est qu'i' f&icirc;tent don, Papa?&#148;<br>
<br>
&#147;I' d&eacute;cid&icirc;tent d&eacute; trouver eune aut' ville pas trop liain d'Rome et y b&acirc;ti eune &ecirc;norme vieillote. Les ouadginn&eacute;es d'pl&icirc;se tch'arrivaient d'J&egrave;rri f&ucirc;tent div&egrave;rties &agrave; chutte ville-l&agrave;, et toutes les p'tites vieillotes tch'&icirc;nfectaient Rome f&ucirc;tent ajou&ocirc;t&eacute;es &agrave; la grande vieillote. Et chutte grande vieillote-l&agrave; d&eacute;v'nait d&eacute; pus en pus haute, et c'menchait &agrave; cra&ucirc;ler et v'l&agrave; tchi m'nichait les gens d'la ville. I' fut d&eacute;cid&eacute; don qu'i fallait y mett' eune pitchelle, mais eune pitchelle d&eacute; vrai en f&eacute; n'tait pon p&ocirc;ssibl'ye car la vieillote 'tait achteu pus grande qu&eacute; deux'trais ma&icirc;sons. Nou-s'avait don &agrave; b&acirc;ti eune tou en marbe pouor sou&ocirc;t'n&icirc;n la vieillote monstrueuse. L's escliaves f&ucirc;tent m&icirc;ns au travas et b&eacute;t&ocirc;t y'avait eune belle tou au mitan d'la vieillote d&eacute; vrai. Mais l'paids d&eacute; tout chu vrai halait la tou par l&eacute; bord et la vieillote &egrave;rqu&eacute;menchit &agrave; s'penchi, et quand C&eacute;sar &egrave;rv&icirc;nt d'ses vacanches et vit la vieillote penchie, il arr&ecirc;tit l'&icirc;mport&acirc;tion d'vrai. Mais la pitchelle fut la&icirc;ssie l&agrave;, et achteu ch'est iun des pus fanmeurs mon&ucirc;ments dans l'monde et ch'est tout &agrave; cause du vrai d'J&egrave;rri.&#148;<br>
<br>
&#147;Mais tch'est qu'est chu monument-l&agrave;, Papa?&#148; qu&eacute; j'd&eacute;mandis.<br>
<br>
&#147;N'as-tu pon ou&iuml; d'la fanmeuse Tou d'Pl&icirc;se, man p'tit? Achteu, il est qu&acirc;siment XXV minnutes d&eacute; VII, et i' faut cli&egrave;rgi la tabl'ye.&#148;<br>
<br>
Si man Papa, li, 'tait eune badgette d&eacute; rocque, i' s'sait bein doux mais il &eacute;thait &#147;fichu vi&egrave;r menteux&#148; &ecirc;crit tout l'trav&egrave;rs d'san corps.<br>
<p>
<i><a href="jerpoem.html">Geraint Jennings</a><br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papagalettes.html">Papa et ses galettes</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_halloween.html">Papa m'a explyitchi tout entouor Halloween!</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/papa_pizzas.html by HTTrack Website Copier/3.x [XR&CO'2014], Tue, 15 Jul 2025 13:59:22 GMT -->
</HTML>
