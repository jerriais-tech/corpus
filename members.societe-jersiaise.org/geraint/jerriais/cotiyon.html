<HTML>
<HEAD>
<TITLE>Les Soudar' &agrave; cotiyon</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Soudar' &agrave; cotiyon</h2><br/></font></center><p>


<div align="left">&quot;Eh bein ! tyi nouvelles d&eacute; la dj&egrave;rre ?&quot;<br/>
<br/>
Ne v'l&agrave;, moussieu l'Editeur, chein qu'n'ou z-entend partout &agrave;-ch't'heu - n'ou n'ouait pon ao&ucirc;te ch&ocirc;se. Tr&eacute;jo&ucirc;s la ma&icirc;mme tyestion : &quot;Eh bein ! tyi nouvelles d&eacute; la dj&egrave;rre ?&quot;<br/>
<br/>
</div><div align="center"><br/>
</div><div align="left">Ch'tait comme l'ao&ucirc;te s&eacute; : n'ou z-&egrave;tait, m&eacute; et la bouannefamme d'ilo - ma S&ucirc;zon, &agrave; unne compangnie pri&egrave;e. J&eacute; n'vos dizai pas o&ugrave;-est qu&eacute; ch'tait ; car j&eacute; s'sait galheur pour m&eacute;, si j'allais d&ecirc;couvri l'pot-&egrave;s-r&ocirc;ses - i' pou&ocirc;rrait m'en cou&ocirc;t&eacute; bein chi ; ch'est en tyi j'n'en dizai mot - sinon chonnechin - ch'est qu&eacute; ch'tait pour c&eacute;l&eacute;br&eacute; l'engagement - ou' s'ou z-aim&egrave;z m&ucirc;s - les fi&acirc;nch&acirc;les - d&eacute; la seule fille d&eacute; iun d'nos grands anm&icirc;ns. Unne belle hardelle, ma f&eacute; ! et tyi sait comment s'y prendre pour nou&eacute; les dae&ucirc;x buts en iun : bouanne ma&icirc;nnagi&eacute;ze et tyi souogne &agrave; s&acirc;n trav&acirc;s. Ou' n'a pourtant pas frait &egrave;s z-yi&egrave;r'. Oul' est affil&egrave;e, mes p'tites gens ! Ah ! nan ! ou' n'a pon dae&ucirc;x p&icirc;ds dans un sao&ucirc;l&eacute;, ch&egrave;tte-l&agrave; - ch'est qu'ou' d&ecirc;campe ! Belle grande hardelle - et draitte comme un I.<br/>
<br/>
S'n'ou veur sav&eacute; sa hao&ucirc;teu - j'dizai, d'vi&egrave;r' chinq p&icirc;ds huit ou neu', et sans ses bottinnes, et pas &agrave; hao&ucirc;ts talons ennetou ; car sa bouanne-famme d&eacute; grand'-m&eacute;ze nos &agrave; dit - en confi&acirc;nce - &agrave; m&eacute; et &agrave; S&ucirc;zon, ma famme, qu'ou' n'a jammais voulu en m&egrave;ttre, - qu'ou' s'compte &ecirc;l&icirc;ndyie ass&egrave;z, sans av&eacute; dit&egrave;t &egrave;s p&icirc;ds; qu'oul' &eacute;zait &egrave;ttou pae&ucirc;x d&eacute; s'd&ecirc;tilbou&ecirc;tyi l's'&egrave;rgots, s'oul' en m&egrave;ttait.<br/>
<br/>
Ah ! dam, nan ! ou' n'est pon iunne d&eacute; ch&ecirc;z-l&agrave; tyi n'pensent<br/>
<br/>
 qu'all&eacute; galvao&ucirc;d&eacute; les k'm&icirc;ns et &agrave; m&egrave;ttre s&ucirc;s l&ucirc;s co toutes sortes d'attou&egrave;ttes - &agrave; s'habillyi &agrave; la mode j'enrage, et all&eacute; p&acirc;ss&eacute; ses s&eacute;z&egrave;es &agrave; l'v&eacute; les dy&eacute;z&ecirc;ts en l'air, et &agrave; faize toutes sortes d'morgaches - et pour tyi ? - pour s&eacute; faize admiz&eacute; par les gar&ccedil;ons, pard&icirc;ngue !<br/>
<br/>
Ah ! mais d&ocirc;n, nan, ou' n'est pas d'chutte sorte-l&agrave;, lyi ! oul' a bein p&ucirc;s d'avis!<br/>
<br/>
</div><div align="center"><br/>
</div><div align="left">J'arriv&icirc;mmes en bou&acirc;n partemps - m&eacute; et ma bouanne-famme - du me&icirc;ns j&eacute; l'criy&icirc;mmes ; car, pour d&eacute; m&eacute;, partityuli&eacute;zement dans des bord&egrave;es comme chonnena, j'n'aimme pon &agrave; v'nin iun des derni&egrave;r', - y-a tant d'by&icirc;nquesie, tant d'examinenie d'ch&ecirc;s fammes ! tou&ocirc;s l's'yi&egrave;r ty'il ont sont braty&icirc;s s&ucirc;s vous. Y-en a tyi vos r'gardent, si vos pya&icirc;t, du hao&ucirc;t en bas, d'pis la t&ecirc;te jusqu'&egrave;s p&icirc;ds, pour ve&icirc;s tyi hardes qu'ou z-av&egrave;z s&ucirc;s l'co, et comme s'ou l&ucirc;s d'v&ecirc;tes chin' sou', qu'n'ou z-en a, ma f&eacute; ! ch&ocirc;se, et qu'n'ou n'sait, sans menti', o&ugrave;-&eacute; s'coul&eacute;. Comme ou' viy&icirc;z, j'n'aty&ucirc;se pas l's'hommes - il' ont, iae&ucirc;x, bein ao&ucirc;te ch&ocirc;se &agrave; pens&eacute; - et il en est bein d'm&ecirc;tyi &egrave;ttou, mais - j&eacute; l'di' et pon n'en mens - ch'est des fammes - v&eacute;ze ! ch'est des fammes ; car, dans ch&egrave;s z-affaizes-l&agrave;, i' sont insupportablles - ch'est by&icirc;nque et by&icirc;nque et p&icirc;s by&icirc;nque, par chin par l&agrave; ; il' ont l's'yi&egrave;r' partout - rein n'l&ucirc;s &ecirc;cappe ; - n'y-a n'but ni fin &agrave; l&ucirc;s examan.  Vot'e mouoch&egrave;t d'co est-i' un p'tit miot d'trav&egrave;r', i' s'en app&egrave;rcheuvent tout-d'un-coup. Mais, allon' ! j'supp&ocirc;se qu&eacute; ch'n'est pas la fao&ucirc;te de ch&egrave;s pou&ocirc;rres criatuzes, et i' n'fao&ucirc;t pon l's'en biao&ucirc;m&eacute; trop - ch'est l&ucirc;s natuze - il' ont t&egrave; faittes d&eacute; ma&icirc;mme - cha t&egrave; a&icirc;nchin, d'p&icirc;s tyi y-a fammes s&ucirc;s t&egrave;rre - et, opr&egrave;s tout, ty-est qu'n'ou f'sait sans iae&ucirc;x ? - quand ch&eacute; s'sait pour nos z-appr&ecirc;t&eacute; nos r'pas. Eh bein, don, pas un mot d'ao&ucirc;tre l&agrave;-d's&ucirc;s - ta&icirc;son' note goule. Ty'i m'egzaminnent et m'egzaminnent tant t'yi' voudront, j'm'en fiche bein - opr&egrave;s tout, n'ou z-est m&ocirc;trablle ! Et p&icirc;s, si fallait dize tout chein qu'n'ou sait et qu'n'ou conna&icirc;t l&agrave;-d's&ucirc;s, y-en &eacute;zait jusqu'&agrave; la s'mainne tyi veint, et occouo, nou n'en finizait pas, hein ! ch'est-en-tyi, i' vao&ucirc;t m&ucirc;s s'taize et n'dize mot.<br/>
<br/>
<br/>
Si tyiquefais j'ai l'malheur d&eacute; trouv&eacute; &agrave; r'dize, siez nous, s&ugrave;s chu chapitre-l&agrave; ou s&ucirc;s tyique ao&ucirc;tre, n'ou m'r&ecirc;ponds - et bein rup&ecirc;ment : &quot;Eh ! sorte d'achocre ! ty'est qu'ou f'sa&icirc;tes sans les fammes, atou tou&ocirc;s l&ucirc;s d'fao&ucirc;ts, hein ? dites-m&eacute; ? ty-est qui vos z-appr&ecirc;tetait vos r'pas ? ty-est qui lavezait vos gu'nilles et gard&eacute;zait la ma&icirc;son propre - et vos b&acirc;drait unne r&ocirc;tie, quand ou' z-av&egrave;z du fraid ? A vos ou&iuml;, n'ou dizait que l's'hommes, iae&ucirc;x, n'ont pon un seul ohyi - ty'i' sont parfaits. Allon', don ! ta&icirc;z-ous, j'vos en prie, car, pard&icirc;ngue ! s'n'ou s'y mettait, nou pou&ocirc;rrait en d&ecirc;ranglyi s&ucirc;s un certain obj&egrave;t tyi n'est pas bein lyien d'ichin - criy&icirc;z-m&eacute;, ta&icirc;z-ous - et vite, &egrave;ttou, ou bein la br&icirc;mballe march&eacute;za - ch'est m&eacute; tyi vos l'di ! Ch'est-en-tyi, ta&icirc;z&icirc;z vote becque, et bein vite, occouo !&quot;<br/>
<br/>
Et n&eacute; v'l&agrave;, m&acirc;n fistao&ucirc;d, comme n'ou m's&egrave;rt siez nous. Ty-est qu&eacute; j'dait faize, sinon m'taize ?<br/>
<br/>
Ch'est l&agrave; l'mus qu'tu pi&egrave;sse faize, man gar&ccedil;on, j'l&icirc; ra&icirc;ponnit entre hao&ucirc;t z-et bas.<br/>
<br/>
L&agrave;-d's&ucirc;s, i' s'd&ecirc;tou&acirc;nnit et m&eacute; r'gardant dans l'z-yi&egrave;r', tout &ecirc;bahi, se m'f&icirc;t-i' : Eh ! m'n'anmin, &agrave; t've&icirc;s, n'ou dizait qu'tu-en as t&acirc;n lot &egrave;ttou ; est-i' vrai ?<br/>
<br/>
Tu n't&eacute; trompes pas, m'n'anmin, qu&eacute; j'l&icirc; d&icirc;s ; v&eacute;ze, j'en ai ma part a&ucirc;ssi bein comme t&eacute; et cr&eacute; m&eacute;, l&eacute; m&ucirc;s pour nous, ch'est d'nos taize et d&eacute; n'dize mot.<br/>
<br/>
</div><div align="center"><br/>
</div><div align="left">Mais i' fao&ucirc;t, dia ! qu'j&eacute; m'h&acirc;te d&eacute; vos dize - ch'est m'n'anmin tyi p&acirc;sle, ou' savez : &quot;J'n'avais vra&icirc;nment qu'&agrave; cr&eacute;ze qu&eacute; j&eacute; s's&icirc;mmes des prumier', m&eacute; et S&ucirc;zon. Eh ! quand j'&ucirc;mmes tap&egrave; &agrave; l'h&ucirc;s et qu'n'ou nos eu fait entr&eacute;, y-avait d&ecirc;j&agrave; un fioty&egrave;t d'monde d&eacute; v'nu. Quand j'eu pendu man chap&eacute; et S&ucirc;zon s&acirc;n tunot et s&acirc;n clioque dans l'all&egrave;e, n'ou nos f&icirc;t entr&eacute; dans l'grand parlae&ucirc;x, - il 'tait d&ecirc;j&agrave; p&ucirc;s d'&agrave; la ma&icirc;ntyi plliain ! Ch'tait m&eacute; tyi n'tais pas fi - j'en resti la becque et l'z'yier' ou&egrave;rt'. J'pensi, nos v'l&agrave; bein happ&egrave;s, chutte fe&icirc;s-l&agrave;. D'vant qu'j'entr&icirc;ssion', mes bouannes gens ! ch'tait unne caquet&eacute;zie d'toutes les c&acirc;rres d'l'apparta&icirc;nnement ; mais, l&acirc;s ! aussit&ocirc;t qu'n'ou nos eut app&egrave;rch&ucirc;s, m&eacute; et ma S&ucirc;zon, dans l'entr&eacute;e d'la porte, pas un mot d'ao&ucirc;tre - dans un clyin-d'yi, tout l'monde d&eacute;but ! et p&icirc;s, ch&egrave;s fammes, attou d's'yi&egrave;r' comme des fonds d'sou&ocirc;t&acirc;sses, &agrave; nos r'gard&eacute; d'hao&ucirc;t-en-bas, m&eacute; et S&ucirc;zon, qu'n'ou z-&eacute;tait voulu &ecirc;tes f&ocirc;nd&ucirc;s ! Ch'tait d&ocirc;n r'garde et by&icirc;nque et by&icirc;nque et r'garde, en as-tu en veur-tu, pourd ae&ucirc;sse-tre&icirc;s [sic] minutes, qu'n'ou' z-en avait comme un t&acirc;s d'frum&icirc;ns jusqu&eacute; dans la mouelle des os, ma f&icirc;ngre ! Et p&icirc;s opr&egrave;s, don', ch'tait des ch&acirc;quesies d'main qu&eacute;, pour d&eacute; m&eacute;, j'en avais - et longtemps d'vant qu&eacute; ch'f&ucirc;sse fini - l&eacute; pouogn&egrave;t d&ecirc;tre p&ucirc;s d'&agrave; la maintyi d&ecirc;slotyi - et ma pou&ocirc;rre vieille S&ucirc;zon, lyi, tyi fa&icirc;sait des gringnes. J'viyais si bein qu'la pou&ocirc;rre corpe souffrait &egrave;ttou dans s&acirc;n pouogn&egrave;t. Enfin, n'ou perm&icirc;ns &agrave; S&ucirc;zon d'assi&eacute;ze s&ugrave;s l'but du sofa et j'en f&ucirc;mmes tyitte, lyi et m&eacute;, pour chutte fe&icirc;s-l&agrave; !<br/>
<br/>
Tout l'monde s&eacute; r'assi&eacute;vit - et la caquet&eacute;zie d&eacute; r'k&eacute;menchi coume d&eacute; p&ucirc;s b&eacute;, jusqu'&agrave; tyi r'v&icirc;nsse d'ao&ucirc;tres visiteur' - et p&icirc;s ch&eacute; r'fut la ma&icirc;mme com&eacute;die : des by&icirc;nquesies et des ch&acirc;quesies d'main, en av'ous en voul-ous, qu'&agrave; la fin, n'ou z-en avait, ma f&eacute;, la t&ecirc;te toute &ecirc;b&eacute;d&egrave;e - n'ou z-en 'tait p&ucirc;s qu'&ecirc;nnyi&egrave;s.<br/>
<br/>
A la fin, tout l'monde est v'nu, et p&icirc;s n'ou s'rassied pour tout d'bon, chin-et-l&agrave;, dae&ucirc;sse-tre&icirc;s ensemblle, et p&icirc;s, d&ocirc;n, ch'tait caquete et caquete coume d&eacute; d'vant, d&eacute; tou&ocirc;s les bor' et d'toutes les c&acirc;rres ! qu&eacute;, quand &agrave; m&eacute;, l's'ouozelles m'en c&ocirc;naient - la t&ecirc;te, &agrave; la fin, n'avait qu&eacute; d'm'ouvri.<br/>
<br/>
Mais, j&eacute; n'resti pas longtemps ass&icirc;s, &agrave; ba&icirc;llyi d'ma becque - j'timmes tre&icirc;s - et tu sai' bein que l'tr&ecirc;zi&egrave;me fait la m&ecirc;l&egrave;e - comme nou dit ; ch'est pourtyi j'm&eacute; l'vi et m'en fut faize la m&icirc;nne d&eacute; r'gard&eacute; les portraits ty-&eacute;taient pendus &egrave;s muza&icirc;lles d'l'appartainnement. D'biao&ucirc;x portraits, vra&icirc;nment - et y-en avait, n'ou peut dize, d&eacute; toutes les m&eacute;zes et d&eacute; toutes les couleur' - d&eacute; grands, de p'tits et d'miloua&icirc;ns.<br/>
<br/>
B&eacute;t&ocirc;t, en m'proum'nant douoch&egrave;ttement l'long d'la paz&eacute;, en r'gardant d'temps-en-temps d'traver', ty'est qu'j'app&egrave;rcheu, sinon dae&ucirc;x fammes - d'l'&acirc;ge qu&eacute; n'ou n'p&acirc;sle pon - assises l'unne endrait l'ao&ucirc;tre, dri&eacute;ze unne sorte d'&ecirc;cran, et ty-&eacute;taient en si grand d'v&icirc;s, ty'i' n'm&eacute; viyaient pas appr&eacute;chi d'iae&ucirc;x p'tit-&agrave;-p'tit, tyuziae&ucirc;x d'ou&iuml; ty-est qui d&ecirc;ranglyaient si bein. J'm'appr&eacute;che, d&ocirc;n, p'tit &agrave; la fe&icirc;s, et b&eacute;t&ocirc;t j'peux dist&icirc;ndyi ty-est qui br&icirc;mbalaient si bein . . . .<br/>
<br/>
V&eacute;ze, s'en d&icirc;sait iunne &agrave; l'ao&ucirc;tre, tu t'en vas ve&icirc;s b&eacute;t&ocirc;t par tes propres z-i&egrave;r' . . . . .<br/>
<br/>
Mais, est-che bein vrai, chein qu'tu m'di' l&agrave; - est-che bein p&ocirc;ssible ? Chutte feis-l&agrave; . . . .<br/>
<br/>
Et l'avo&ucirc;tre de l'y r&eacute;pondre : Mais, d&ocirc;n, oui ! ch'est la puze v&eacute;zit&eacute; - tu v&egrave;rras b&eacute;t&ocirc;t, quand i' s'en vont entr&eacute;. I' n's&eacute;zaient t&egrave;rgi longtemps &agrave;-ch't'heu. V&eacute;ze ! de pens&eacute; qu'unne t&egrave;lle belle grand' hardelle n'a pas ieu p&ucirc;s d'go&ucirc;t qu'chonna - de s'n'all&eacute; prendre un' t&egrave; p'tit &ocirc;ti pour s&eacute; n'homme ! Eh ! v'l&agrave; tyi n'est pas p&ucirc;s hao&ucirc;t qu' l'estouma d'un tchan ! Eh ! ch'est coume unne toupie - qu&acirc;si aussi gros coume v'l&agrave; ty-est hao&ucirc;t ! I' n'l&icirc; va qu'&agrave; l'&ecirc;paoule - et v'l&agrave; tout ; - mais tu l'v&egrave;rras t&eacute;-ma&icirc;mme, quand i' s'en vont v'nin . . . .<br/>
<br/>
Ch'est, sans doute, l's-ancia&icirc;ns ty-ont fait l'marchi, d&icirc;t la parchonni&eacute;ze. Ty-est qui nos diza ? Y-a, p't'&ecirc;tre un biao&ucirc; magot, du c&ocirc;t&egrave; du galant - ty-est qui sait ?<br/>
<br/>
Tu-as, d&ocirc;n, bein d'vin&egrave; ! s'&ecirc;criyit l'ao&ucirc;tre ; car, en &ecirc;ff&egrave;t, i' paza&icirc;t - &agrave; ch'qu&eacute; j'ai ou&iuml; - ty-il a fait unne &icirc;mmense fortunne, &agrave; sp&eacute;ctyul&eacute; s&ucirc;s les piao&ucirc;x d'ourses tyi tizait dans les pays lointains, o&ugrave;-est tyi s'n'allit y-a unne vingtainne d'ann&egrave;es. Et n'ou dit &egrave;ttou qu'unne fe&icirc;s mazi&egrave;s, i' s'en vont d'meuz&eacute; dans unne maison grande coume un ch&acirc;t&eacute; - ty'il est en bardyin pour. Ch'est-en-tyi, i' fao&ucirc;t ty-il en ait ram&acirc;ss&egrave; d'ch&egrave;s h&egrave;rpins, hein ? Car i' n'y-en a pon grand'ment du c&ocirc;t&egrave; d'la fille. S'tu t'en r'souve&icirc;ns, quand les banques m&acirc;ntyizent, l&eacute; bouanhomme fut qu&acirc;si ruin&egrave; - alor' les sou' n'sont pas d'chu c&ocirc;t&egrave; l&agrave; - ch'est unne ch&ocirc;se sae&ucirc;ze. - Eh ! m&ocirc;n doux ! tch'est qu'chonnena qu'nou ouait ? . . . . . .<br/>
<br/>
I' s&eacute; l'vizent toutes les dae&ucirc;x, draittes coume dae&ucirc;x pity&ecirc;ts.<br/>
<br/>
Ch'tait l'h&ucirc;s tyi v'nait d'ouvri, et quatre p&egrave;rsonnes ty-entraient : le ma&icirc;tre d'la maison et sa damme, et l&ucirc;s fille et s&acirc;n bon-ami . . . . . .<br/>
<br/>
Bonsou&egrave;r toute la compangnie ! s'nos f&icirc;t l'ma&icirc;tre, en s'avanchant, atou sa damme, tyi l&eacute; t'nait par sou&ocirc;s l'bras. - Et j'vos r'm&egrave;rcion' des chents fe&icirc;s, dammes et m&ecirc;ssieux, pour &ecirc;tre v&eacute;nus !<br/>
<br/>
Dans un clyin-d'yi tout l'monde &eacute;tait d'but, fa&icirc;zait unne grand' r&eacute;v&eacute;rence, et p&icirc;s n'ou' z-allit &agrave; tour de r&ocirc;le, l&ucirc;s ch&acirc;tyi la main &agrave; tou&ocirc;s les quatre.<br/>
<br/>
Chonna fait, l&eacute; ma&icirc;tre nos d&icirc;t : Allon' coume n'ou dit : A la soupe, soldats ! Allon' bouannes-gens, suiv&egrave;z-nous, et v'nouos z-eu [sic] d'lao&ucirc;te bor', av&eacute; unne bouochie ov' nous ; car ou' d'v&egrave;z av&eacute; faim.<br/>
<br/>
Tu peux bein l'craize - n'ou n's&eacute; f&icirc;t pon pri&eacute; dae&ucirc;x fe&icirc;s ; car - pour de m&eacute;, tr&eacute;jo&ucirc;s, j'avais unne faim d'loup - j'nen pou&icirc;s qu&acirc;i [sic] p&ucirc;s. Et p&icirc;s, il 'tait tar' &egrave;ttou - i' sonnait di&egrave;x heures par l'hao&ucirc;louoge. J'les si&ecirc;z&icirc;mmes, don, touos patte-&agrave;-cous, et j'p&acirc;ss&icirc;mmes d&eacute; l'ao&ucirc;te bor', ou-&eacute; j'nos z-assi&eacute;v&icirc;mmes &agrave; dae&ucirc;x belles grand [sic] tables, toutes cou&egrave;rtes d'vit&acirc;les - unne do&ucirc;zainne &agrave; ch&acirc;que. Y-avait exact&eacute;ment dae&ucirc;x femmes par homme - iunne &agrave; d'&ecirc;tre, l'ao&ucirc;tre &agrave; s&eacute;n&ecirc;tre - en tout seize dammes et d'mou&ecirc;zelles contre huit de nous, z-hommes et gar&ccedil;ons, sans compt&eacute; la damme de la ma&icirc;son et sa belle et grand' fille, tyi nos s&egrave;rvaient.<br/>
<br/>
M&acirc;n bouan-homme, tyi bouanne g&acirc;che ! Y-en avait des dae&ucirc;x sortes et &agrave; gogo &egrave;ttou ! et d'chu bou&acirc;n vin - du rouoge et du bi&acirc;n - et des peizes et des poumes - gr&ocirc;sses coume m&acirc;n poing - pour les che&icirc;ns ty-en voulaient. Et p&icirc;s, &egrave;ttou, ch&acirc;ty'un sa tass&egrave;e du miyeu caf&eacute; qu'nou pi&eacute;sse jammais gou&ocirc;t&eacute;.<br/>
<br/>
Qu&acirc;ndi qu'n'ou fut otyup&egrave;s &agrave; s'resta&ucirc;r&eacute; - ch'&agrave; va sans dize - n'y-eu pas grand' caquet&eacute;zie, quo&eacute;qu' les m&acirc;chou&eacute;zes all&icirc;ssent bou&acirc;n tra&icirc;n ; mais, l&agrave; l&agrave;, ch'tait opr&egrave;s ; car, une fe&icirc;s, les tablles cli&egrave;rgies - tyi n'y-eu qu&eacute; l'vin d'la&icirc;ssi d'sus - ch'tait l&agrave; qu'les dammes k'menchizent &agrave; jou&eacute; d'la varv&egrave;tte !<br/>
<br/>
Mais l'ma&icirc;tre d'la ma&icirc;son, tyi pr&eacute;sidait &agrave; la tablle ou-&eacute; j'&eacute;tion', m&eacute; et S&ucirc;zon, s'l&egrave;ve et nos dit : Allon', m's'anmins, touos dans l'parlae&ucirc;x - tyi m'aimme me suive !<br/>
<br/>
Dans p'tit d'temps, j'&eacute;tion' tous ass&icirc;s alentou' du feu, dans l'parlae&ucirc;x, coume autant d'pommes &agrave; r&ocirc;ti.<br/>
<br/>
N'ou r-&eacute;tait comme j'&eacute;tion &egrave;s tablles - biguebichis : chaque homme ou gar&ccedil;on avait ses dae&ucirc;x femmes ou filles - iunne d&eacute; ch&acirc;que bor'. Coume d&eacute; raison, la maitr&ecirc;sse upr&egrave;s l'ma&icirc;tre, et l'janne couplle ensemblle - l'amouozae&ucirc;ze &agrave; la d&ecirc;stre d&eacute; s&acirc;n galant, ty-avait &agrave; s&eacute;n&ecirc;stre la grand'm&eacute;ze - de sa pr&eacute;tendue - la moman d'sa moman. Bonanne vieille famme, ch&egrave;tte-l&agrave; ! Si y-en a jammais ieu iunne s&ucirc;s la t&egrave;rre. Quo&eacute; qu'oulle appr&eacute;che bein pr&egrave;s d'ses nonante, est occouo r&ecirc;vilyie coume unne pannen&egrave;e d'souoz&icirc;s.<br/>
<br/>
</div><div align="center"><br/>
</div><div align="left">Quand n'ou s'fut bein arun&egrave;s, tous d'vant l'foyi, les langues des dames erqu&eacute;menchizent &agrave; br&icirc;mbal&eacute; - et i' fao&ucirc;t qu'j&eacute; l'diche - note S&ucirc;zon y prennait sa bouanne part ; mais v'l&agrave; tyi n'duzit pas ; car le ma&icirc;tre d'la ma&icirc;son y m&icirc;nt b&eacute;t&ocirc;t unne fin, en s&eacute; l'vant et nos fa&icirc;sant un sinne d&eacute; la main &agrave; tous, et s'addr&eacute;chant &agrave; s&acirc; biao&ucirc;-f&icirc;s pr&eacute;tendu, l&icirc; dit : &quot;M&acirc;n P&icirc;teur, t&eacute; qu'as viagi dans tant d'pi&egrave;ches, tu pou&ocirc;rrais, sans doute bein, nos dize, tyique-ch&ocirc;se au sujet d&eacute; ch't'h&ocirc;rriblle dj&egrave;rre, tyi nos enl&egrave;ve tant d'milles d&eacute; nos miyeur' z-hommes, &agrave; nous et &agrave; tant d'ao&ucirc;tres pays. Di'-nous z-en tyique-ch&ocirc;se, m&acirc;n gar&ccedil;on . . . .&quot;<br/>
<br/>
L&eacute; janne-homme n&eacute; s'f&icirc;t pas pri&eacute; dae&ucirc;x fe&icirc;s.<br/>
<br/>
S'fit-i', en s&eacute; l'van&icirc; - et en fammae&ucirc;x bou&acirc;n j&egrave;rriais ocouo - i' n'l'a pas oubli&egrave;, li, et n'a pon enneton honte d&eacute; l'p&acirc;sl&eacute;. Ch'tait un plia&icirc;zi qu&eacute; d'l'entendre, et n'ou sait bein, rein qu'&agrave; l'ou&iuml;, d&eacute; tyi p&acirc;rraisse ty'i veint - un v&eacute;zitablle Saint-Martinris ; - d&eacute; Faldout ocouo - i' vos prononce les Z d'unue voua&icirc;s si douoche, qu'ch'est, ma f&icirc;ngre ! coume du mi' tyi vos d'goute dans l's'ouoz&egrave;lles ! S'nos d&icirc;t-i' : &quot;V&eacute;ze, mes bouannes-gens, j'en conna&icirc;s tyique-ch&ocirc;se, comme ou' z-allez bein vite ve&icirc;s ; car ch'est qu&acirc;zi un mizaclle qu&eacute; j'se&icirc;s ichin &agrave;-ch't'heu &agrave; vos p&acirc;sl&eacute; ; car en m'en r'v&eacute;nant en J&egrave;rri, j'p&acirc;ssi bein pr&egrave;s d'l'enn'min - j'fa&icirc;lyi bein d'&ecirc;tre p&icirc;nchi en Belgique - ah ! v&eacute;ze ! j'en r&ecirc;capi d'unne belle en croua&icirc;zant la fronti&eacute;ze, pour entr&eacute; s&ucirc;s l't&egrave;rrain fran&ccedil;ais - dae&ucirc;sse-tre&icirc;s balles sufflyizent &agrave; l'entou' d'm&eacute; ; mais, hae&ucirc;zae&ucirc;zement, i' n'm&eacute; touch&icirc;drent pon, et m&eacute; v'chin ocouo unne fe&icirc;s dans note p&eacute;tit J&egrave;rri !&quot; I' s'frottit l's-yi&egrave;r', et p&icirc;s, continuant, i' nos raconti o&ucirc;-est qu'il avait t&egrave;, et t'y'est qu'il avait veu : preumi&eacute;zement des Russiens, d's'Ao&ucirc;trichiens, d'ch&egrave;s bouigres d'Allemans, et coument i' fa&icirc;llizent l&icirc; r'm&egrave;ttre la main s&ucirc;s l'eo. Et p&icirc;s, i' nos p&acirc;slit d'ch&egrave;s braves p&eacute;tits Belgiens - coum-est ty-il 'avaient si bein arr&ecirc;t&egrave; ch&egrave;s dy&acirc;blles d'Allemans, et l's'avaient emp&ecirc;ch&icirc;s d'avanchi, qu&acirc;ndi qu'nos Anglyais et nos anm&icirc;ns les Fran&ccedil;ais, s'appr&ecirc;taient, et coument, unne fe&icirc;s pr&ecirc;ts, i' s'avanchizent et sl&icirc;ndyizent si bein l's 'Allemans, &egrave;k-c&eacute;tra ! &egrave;k-c&eacute;tra !<br/>
<br/>
M&acirc;n gar&ccedil;on ! ch'tait un v&eacute;zitablle plia&icirc;si qu'd&eacute; l'ou&iuml; - les pazoles l&icirc; veinnent - ch'est coume un avocat ! H&acirc; ! il a y-eu l'fil&egrave;t d&ocirc;n bein cop&egrave;, ch't&icirc;-l&agrave; ! Si n'est pon hao&ucirc;t, il est tout l&agrave; - j't&eacute; l'c&egrave;rtifie. Il en eut au me&icirc;ns pour unne bouanne d&eacute;m-hieuze, sans c&ecirc;ssi, et p&icirc;s i' finit par nos dize coume-est qu'les soudar' &agrave; cotiyon v'naient, tyiques jour' d'vant, d'ba&icirc;llyi unne si fammae&ucirc;ze s&eacute;l&icirc;ndyae&ucirc;se es Allemans, et p&icirc;s s'n'allait s'rassai&eacute;ze, quand unne voua&icirc;s - ch'tait une voua&icirc;s d'famme - s'&ecirc;criyit.<br/>
<br/>
Pou&ocirc;rr&eacute;-z-ions nos dize - d'vant vos r'assi&eacute;ze, ty-est qui fait tyi' y-a des soudar' &agrave; cotiyon, si-en cas ? Car, pour d&eacute; m&eacute;, j'n'ai jammais peut l'comprendre.<br/>
<br/>
Eh ! mais oui, don ! l&icirc; r&ecirc;ponnit l'sieur P&icirc;teur ; car i' s'adonne just&eacute;ment qu'j'en-ai lu l'histou&eacute;ze. - Eh bein, ch'tait coume chonnechin : Y-a tyiques chents ans, quand l'Ec&ocirc;sse avait un rouai &agrave; lyi-ma&icirc;mme et l'Angly&eacute;t&egrave;rre le sien, les dae&ucirc;x peuplles n'accordaient pas tr&eacute;jo&ucirc;s - y-avait souvent h&egrave;rtyin entre-iae&ucirc;x. Or, &agrave; l'&ecirc;poque d&eacute; tyi j'vos p&acirc;sle, la dy&egrave;rre &ecirc;cliati eutre les dae&ucirc;x pays - une dj&egrave;rre acharn&egrave;e ! Les dae&ucirc;x z-arm&egrave;es marchizent - l's'Ecossais du c&ocirc;t&egrave; du sud d'l&ucirc;s pays, et l's'Anglyais du c&ocirc;t&ecirc; du nor' du leu', et, enfin, s'renc&ocirc;ntrizent s&ucirc;s la fr&ocirc;nty&eacute;ze - exact&eacute;ment &agrave; la limite de ch&acirc;tyun, et l&agrave;, i' s'battizent coume des poss&eacute;d&egrave;s. J&eacute; n'vos dizai pon ty-est qu'eut la victou&eacute;ze : car j&eacute; n'm'en r'souve&icirc;ns pas. Mais j&eacute; m'rappelle d&eacute; ch&eacute;chin : l'histou&eacute;ze nos dit qu&eacute; l's'Ec&ocirc;ssais avaient tou&ocirc;s l&ucirc;s soudar' sou&ocirc;s l's'armes et ty'il 'taient tou&ocirc;s &agrave; la fr&ocirc;ntyi&eacute;ze &agrave; l&ucirc;s battre contre l's'Anglyais - ty'i y-en n'avait pas un seul d&eacute; restant pour, en cas d'b&eacute;soin, d'fendre l&eacute; z-ao&ucirc;tres parties du pays - les pou&ocirc;r' vi&egrave;r' et l&ucirc;s pou&ocirc;rres fammes, filles et &ecirc;fants 'taient la&icirc;ss&icirc;s tou&ocirc;s seur ! Eh bein ! mes bouannes-gens, l's'Anglyais v&icirc;ndrent &agrave; l'sav&eacute; d&eacute; tyique manni&eacute;ze et envyizent iun d'l&ucirc;s r&eacute;giments pour prendre un village dans l'nor', et pour l&eacute; saccagi, opr&ecirc;s av&eacute; pr&icirc;ns toutes les vit&acirc;les ty'i' trouvezaient et av&eacute; tu&egrave; tout l'monde. I' s'env'naient, don, s'fa&icirc;sant seur' d'avanche ty'i' n'y-aizait ao&ucirc;tyunne opp&ocirc;sition - n'y-avait pas - ch'est bein vrai, un seul soudar' l&agrave;, pour les emp&ecirc;chi. Ty-est qu'les pou&ocirc;rres fammes s'en vont faize, dites-m&eacute; ? L'en'min appr&eacute;che et appr&eacute;che - l&eacute; v'l&agrave; &agrave; l'entr&egrave; du village; mais ty-est qu'chonna? - des soudar' tyi veinnent &agrave; l&ucirc;s rencontre ! et iae&ucirc;x tyi criyaient ty'i' y-en n'avait pas iun. Ty-est qu'chonna veur dize, don ? Oui, m's'anm&icirc;ns, ch'tait des soudar' - &agrave; cotiyon &egrave;ttou ! les braves fammes tyi v'naient d'fendre l&ucirc;s village - tyi prennaient la pi&egrave;che d&eacute; lus hommes ! Il' 'taient toutes en cotiyon et avaient &agrave; la main - l's'unnes des frouques, d'ao&ucirc;tres des haches, d'ao&ucirc;tres, de grand', longs coutyao&ucirc;x et l's'ao&ucirc;tres chein ty'il avaient peu trouv&eacute; sou&ocirc;s l&ucirc;s main, et s'en v&icirc;ndrent &agrave; la rencontre d'l'ennemin et l'attatyizent coume des fuz&icirc;es. L's'Anglyais, tyi n'avaient jammais veu d'it&egrave;ts soudar', n'savaient ty' en craize. Dans meins d'unne heuze, il' 'taient sl&icirc;ndyis et s'en r'allaient au feu d'galo pour le p'tit h&acirc;vre, l&agrave; o&ugrave;-il avaient d&ecirc;b&egrave;rtyi - mais, dia ! pas tous coume il' 'taient v'nus ; car l&eacute; z-uns avaient unne ouozelle de meins, et d'ao&ucirc;tres unne main, un &egrave;rgot, et d'ao&ucirc;tres la t&ecirc;te &agrave; la ma&icirc;ntyi ou&egrave;rte. Les cheins tyi n'avaient pas t&egrave; touch&icirc;s ou tyi n'taient qu'un p'tit mio &ecirc;h&acirc;nty&icirc;s, remportaient l&ucirc;s mort' et ls&ucirc; bli&egrave;ss&egrave;s. Enfin, l'village 'tait sao&ucirc;v&egrave; - et par d&eacute; braves p&eacute;tites fammes !&quot;<br/>
<br/>
Quand il en v&icirc;nt l&agrave;, m&acirc;n gar&ccedil;on ! s'tu-avais veu les fammes, comme i' tapaient des mains ! Mais l'janne-homme l&ucirc;s f&icirc;t sinne d'&ecirc;te tr&acirc;utyilles - qu&eacute; ch&eacute; n'tait pas ocouo l&agrave; tout, et i' c&ocirc;ntinuit, en nos d&icirc;sant : &quot;Ah s'sa ! pour en fini', bouannes-gens, i' fao&ucirc;t qu&eacute; j'vos d&icirc;ze qu&eacute; l'affaize en v&icirc;nt jusqu'&egrave;s z-ouoz&egrave;lles du rouai, et i' fut si transport&egrave; d'joua&icirc;s, quand i' ouit chein qu'ch&egrave;s braves fammes avaient fait - coume i' s'&eacute;taient si bravement comport&egrave;es, ty'i' f&icirc;t publyi&eacute; partout, par les h&eacute;rauts d'armes, tous &agrave; ch'va', qu&eacute;, par sa volont&egrave; ro&iuml;ale, qu'en m&eacute;mou&eacute;ze d&eacute; chein qu'ch&egrave;s braves fammes avaient fait pour l&ucirc;s pays, i' y-&eacute;zait dorz&eacute;navant et pour tr&eacute;jous, jusqu'&agrave; la fin des temps, dans l'arm&egrave;e &ecirc;c&ocirc;ssaise, au me&icirc;ns un r&eacute;giment d'soudar' &agrave; cotiyon. Et v'l&agrave; pourtyi, m's'anm&icirc;ns, qu'au jour d'anni&egrave;t, n'ou veit ocouo, parmi les soudar' &ecirc;c&ocirc;ssais, des soudar' &agrave; cotiyon.&quot;<br/>
<br/>
L&eacute; sieur P&icirc;teur s&eacute; rassied - et p&icirc;s, don, les fammes tapent des mains en as-tu en veur-tu, et crient hourras ! hourras ! hourras ! tre&icirc;s fe&icirc;s hourras ! pour Moussieu P&icirc;teur. Et p&icirc;s, ch&eacute; n'fut pas ocouo l&agrave; tout ; car la famme tyi y-avait fait la tyestion au sujet, s'&ecirc;crie, en nos r'gardant - nous z-hommes - et en grignant : &quot;Eh bein ! m&ecirc;ssie&ucirc;x, opr&egrave;s chonna, diz-ous ocouo qu'les fammes n'sont bouannes &agrave; rein, he&icirc;n ? I' valent bein l's'ao&ucirc;tres, i' m'semblle, les soudar' atou l&ucirc;s cotiyons !&quot;<br/>
<br/>
&quot;Ah ! mais v&eacute;ze, don, i' sont raidde bons les cr&eacute;tiyons ! s'nos f&icirc;s la vieille grand'-m&egrave;ze, tyi ouait hao&ucirc;t coume unne chouque, - &quot;attou d'la molle gra&icirc;sse et des cr&eacute;tiyons, n'ou fait d'fammae&ucirc;x z-&ocirc;nguent pour l&eacute; z-enflyiae&ucirc;ses. J'en ai fait s&egrave;rvi, m&eacute;-ma&icirc;mme, bein des fe&icirc;s en ma vie, et j'l'ai erqu&eacute;m&acirc;nd&egrave; &agrave; bein des pi&eacute;ches et il a tr&eacute;jo&ucirc;s bein prouv&egrave; !&quot;<br/>
<br/>
J'la r'gard&icirc;mmes, tou&ocirc;s &ecirc;bah&icirc;s, il est bein vrai ; mais n'ou s'pr&icirc;nt bein garde d&eacute; s'motyi d'lyi, la pou&ocirc;rre bouanne-famme ! - n'ou z-en avait pityi, p&ucirc;t&ocirc;t. Ty-est qu'ch'est, quand n'ou ouai si f&egrave;rme !<br/>
<br/>
Quand un ch&acirc;ty'un fut erv&eacute;nu d'sa surpr&icirc;nze, n'ou vit l'ma&icirc;tre c&ocirc;nsilyi &agrave; l'ouoz&egrave;lle d&eacute; sa famme, tyi s'buttit bein vite, en fa&icirc;sant un sinne &agrave; sa fille, tyi s'buttit &egrave;ttou, et suivit sa m&eacute;ze, et i' sortizent toutes les dae&ucirc;x. Dans tyique minutes i' r'v&eacute;naient ch&egrave;rgies d&eacute; p'tits v&egrave;rres et d'vin des dae&ucirc;x sortes, s&ucirc;s des s&egrave;rveur', et s'en v&icirc;ndrent atou faize l&eacute; tou' d'la compangnie, et n'ou z-en bu ch&acirc;ty'un sa lache. Et p&icirc;s, m&acirc;n grivoua&icirc;s, ch'est qu'ch'en n'tait du vin - et du bon ! ch&eacute; n'tait pon du lav'tchin - coume i' y-en a tant &agrave;-ch't'heu !<br/>
<br/>
Opr&egrave;s qu'n'ou z-eu ieu tou&ocirc;s s&acirc;n goutin, j'ergardi &agrave; ma patraque - il 'tait m&icirc;nniet sonn&egrave;s. J'm&eacute; l'vi et d'mandi au ma&icirc;tre et &agrave; sa damme, d&eacute; nos z-esty&ucirc;s&eacute;, m&eacute; et S&ucirc;zon, ty-il 'tait grand temps d&eacute; s'rapityi. Ch'fut-l&agrave; l'sina ; car tou&ocirc;s l's'ao&ucirc;tres s&eacute; l'vizent &egrave;ttou et n'ou s'n'allit touos patte-&agrave;-cous, un ch&acirc;ty'un r'm&egrave;ttre ses hardes, et n'ou r'vint ba&icirc;llyi la main &egrave;s dae&ucirc;x m&ecirc;ssie&ucirc;x et &egrave;s tre&icirc;s dammes d&eacute; la ma&icirc;son, en les r'm&egrave;rciant bein des fe&icirc;s d'nos z-av&eacute; si bein erch&ucirc;s - et au janne homme pour sa bouanne histou&eacute;ze. Les fammes, partityuli&eacute;zement, n'avaient qu&eacute; d'l'&ecirc;nc&acirc;ss&eacute;, - et l'crez-ais-tu ? ch'tait les dae&ucirc;x cheinnes tyi l'avaient si bein d&ecirc;chiz&egrave; dri&eacute;ze l'&ecirc;cran, tyi l&icirc; fa&icirc;zaient la p&ucirc;s belle m&icirc;nne de toutes ! - Mais, ch'est d'ma&icirc;mme, et i' fao&ucirc;t bein s'y-attendre !<br/>
<br/>
</div><div align="center"><br/>
</div><div align="left">En nos disant &agrave; tou&ocirc;s &quot;&agrave; la pr&eacute;chainne !&quot; la maitr&ecirc;sse nos d&icirc;t ty'i' fallait esp&eacute;z&eacute; qu&eacute; chlt-affrae&ucirc;x  machacre d&eacute; pou&ocirc;rres z-&ecirc;tres humains &eacute;zait b&eacute;t&ocirc;t unne fin, et qu'ch&eacute;s dy&acirc;blles d'Allemands s'saient s'l&icirc;ndy&icirc;s et punis, coume i' l'm&eacute;zitaient.<br/>
<br/>
&quot;Ah ! s'f&icirc;t s&acirc;n biao&ucirc;-f&icirc;s pr&eacute;tendu, i' l'y s'sont, ou' v&ecirc;rr&egrave;z, s'l&icirc;ndy&icirc;s et punis, iae&ucirc;x et les che&icirc;ns tyi sont &agrave; l&ucirc;s z-a&icirc;dyis. Et l's'espions, don ! i' y-en a partout ; mais n'ou s'en va y m&egrave;ttre ordre. I' paza&icirc;t ma&icirc;mme qu'ichin, en J&egrave;rri, n'ou s'en va happ&eacute; tou&ocirc;s l's'Allemands qu'n'ou z-y trouv'za, et qu'n'ou s'en va tou&ocirc;s l's'enfrum&eacute;&quot; . . . . <br/>
<br/>
&quot;Et l's'Allemandes - car i' n'y-en a pas mal ichin - pas d'ao&ucirc;tres Allemans ni d'Allemandes allou&egrave;s d&eacute; v'nin en J&egrave;rri, n'tout,&quot; s'f&icirc;t iunne des fammes.<br/>
<br/>
&quot;Eh bein ! s'en f&icirc;t unne ao&ucirc;tre, s'n'ou n'peut av&eacute; d'allemandes, eh ! n'ou z-gr&ecirc;za d'codr&egrave;ttes - v'l&agrave; tout!&quot;<br/>
<br/>
Ch&eacute; r'tait la pou&ocirc;rre vieille grand'-m&eacute;ze tyi r-avait ocouo mal compr&icirc;ns, - tyi l'vait les dea&ucirc;x bras en l'air et riait coumme unne folle. Imp&ocirc;ssiblle d'chutte fe&icirc;s - j'nos z-&ecirc;gouf&icirc;mmes tou&ocirc;s &agrave; rize.<br/>
<br/>
Ch'fut la bouanne-famme ty-eut la derni&eacute; pazole !<br/>
<br/>
Opr&egrave;s ch'la, ch'en fut ass&egrave;z pour m&eacute; et ma S&ucirc;zon. J'sort&icirc;mmes et nos rapity&icirc;mmes bein vite pour note siez-nous, ou-&eacute; j'arriv&icirc;mmes &agrave; unne heuze opr&egrave;s m&icirc;nni&egrave;t. Ch'fut vite &agrave; la niche ; car i' m'fallait r-&ecirc;tre s&ucirc;s but, au p&ucirc;s tar' &agrave; si&egrave;x z-heuzes ; car j'avais &agrave; all&eacute; m'n&eacute; unne janne b&ecirc;te &agrave; la cao&ucirc;chie, et y-&ecirc;tre en temps pour l&eacute; bat&eacute;.<br/>
<br/>
Tu peux t'y fi&eacute;, - qu'j&eacute; n'dorm&icirc;mmes pas du', m&eacute; ni S&ucirc;zon - qu&eacute; j'r-&eacute;tion' l'v&egrave;s en bou&acirc;n partemps tou&ocirc;s les dae&ucirc;x. Quand j'arriv&icirc;mmes, m&eacute; et ma b&ecirc;te, le long du bat&eacute;, j'avion' ocouo un quar' d'heuze d&eacute; bon.<br/>
<br/>
Et n&eacute; v'l&agrave;, man gar&ccedil;on.&quot;<br/>
<br/>
</div><div align="center"><br/>
</div><div align="left">Anmins lecteur' et lectrices :<br/>
<br/>
L'histouez' d'ichin d'sus, - M'a t&egrave; rac&ocirc;nt&egrave;e. - J'vos la vends pas p&ucirc;s, - Qu'j&eacute; n'l'ai acat&egrave;e !<br/>
<br/>
Et j'vos souhaitte &agrave; tous un bou&acirc;n Nou&eacute; et unne bein bouanne ann&egrave;e.<br/>
<br/>
Vote vi&egrave;r anmin,<br/>
<i><a href="charlespicot.html">C. DU MONT.</a></i><br/>
<i>Chu XXVI d'N&eacute;v.,</i><br/>
<i>  M.CM.XIV</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="saintandre2017.html">Eune bouanne Saint Andr&eacute; &egrave;s anm&icirc;ns &agrave; cotillons</a><p>
<li><a href="gdfsoudards.html">Les soudards</a><p>
<li><a href="soudards.html">La Sortie des Soudards</a><p>
<li><a href="soger.html">Man soudard, man hard&eacute;</a><p>
<li> <a href="soudar.html">Le r'tou' des Soudar'</a><p>

<li><a href="wheniamreading.html">Quand j'sis &agrave; li&eacute;the</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

