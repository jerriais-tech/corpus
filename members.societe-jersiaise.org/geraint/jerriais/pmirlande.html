<HTML>
<HEAD>
<TITLE>La Visite en Irlande</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Visite en Irlande</h2>
Les marmousets et les souothis</font></center><p>


Moussieu l'Editeu,<br/>
<br/>
Hier, apr&egrave;s l'tais, la Merrienne, ayant liut le long rapport dans la Post de la v&icirc;site en Irlande du D&eacute;put&eacute;-Bailli et de certains membres d's'Etats, noubliant pas le Protchutheux-G&eacute;n&eacute;ral, me d'mandit tch&egrave;sque chutte dgaingue-l&agrave; avaient tait faithe l&agrave;, car quand a l'yi ou n'y comprenait rain.<p/>
&quot;Ils ont mangi, ils ont bu, et ils on tait l&ucirc;s prom'n&eacute;,&quot; ou dit, &quot;mais quant &agrave; l'objet tch'ils avaient en veue je s'y compli&eacute;tement dans la bli&acirc;se.&quot;<br/>
<br/>
&quot;Dame, Merrienne,&quot; j'l'y dit, &quot;J'y s'y &eacute;tout, mais je crais qu'nos messieux voulaient av&eacute; une conf&eacute;rence avec les Irlandais au sujet d'l'agritchultuthe ou tchiquechose de la sorte.&quot;<br/>
<br/>
&quot;Oh, bon,&quot; ou s'fi, &quot;et peux-tu m'dithe tch&egrave;sque la pliupart de yeux connaissent de l'agritchultuthe? Par les noms y'en a tch'y n'savent pas la diff&eacute;thence entre une patate et autchune autre l&eacute;dgume sinon quand y la vaient s&ucirc;s l&ucirc;s assi&eacute;tte. Quand &egrave;s Irlandais, j'en avons assez ichin en pr&icirc;son pour nos dithe tchi sorte de gens tch'y sont. Mais, dis-m&eacute;, Ph'lip, tch&egrave;s qu'y paie pour tout chonna?&quot;<br/>
<br/>
&quot;Ch'est t&eacute; et m&eacute;, Merrienne, et d'autres imb&eacute;ciles comme nous,&quot; j'l'y dit, &quot;et j'n'avons pas un mot &agrave; dithe. Chonna s'trouve dans les d&ecirc;penses extraordinaithes dans l'Budg&eacute;t.&quot;<br/>
<br/>
La bouonnefemme dit qu'ou s'en allait en p&acirc;sl&eacute; &agrave; notre D&eacute;put&eacute;. &quot;Le M&acirc;jeur est l'seul tch'&eacute;tha l'couothage d'expos&eacute; chu scandal-l&agrave;,&quot; ou s'fit. &quot;Peux-tu m'dithe pourtchi qu'nou l'invitit pas &agrave; all&eacute; en Irlande avec le restant. Apr&egrave;s tout, y m'semblye que nou s'fiche de Saint-Ou d'nos jours.&quot;<br/>
<br/>
&quot;P&ucirc;s ou mains,&quot; j'l'y dit, &quot;mais ch'est p't'&ecirc;tre assez d'notre faute &eacute;tout, car dans l's'Etats personne ne tchein d'compte de notre D&eacute;put&eacute;, et notre Conn&ecirc;tablye n'est pas parmi les orateurs. Ch'est les D&eacute;put&eacute;s d'la Ville et les S&eacute;nateurs tch'y gouvernent l'Assembli&eacute;e.&quot;<br/>
<br/>
&quot;Chonna ch'est bein c&eacute;rtain,&quot; ou dit, &quot;mais quand veindra l's'&ecirc;l&eacute;ctions l'ann&eacute;e tchi veint, y'&eacute;tha sans doute des changements. N'y'a rain &agrave; faithe pour le moment que d'vivre en &eacute;spethance. Mais, paslant d'autre chose, Ph'lip, tch&egrave;sque tu crais d'les Am&eacute;thitchains, et d'l&ucirc;s deux marmousets tchi r'vintes sains et saufs apr&egrave;s av&eacute; voyagi d's'&ecirc;normes distances le long d'la route &agrave; la lune? Il est vrai que yun d'yeux n'est p&ucirc;s en vie, car les scientists l'ont si p&eacute;rs&eacute;tchut&eacute; tch'il a crev&eacute;, mais le p'tit, y patha&icirc;t, est ocquo parmi les vivants. Ach'teu nous entend que tchique m&icirc;ns&eacute;thablyes sou&ocirc;thies ont tait sacrifi&eacute;es, mais que b&eacute;t&ocirc;t che s'sa un homme. J'ai dans l'id&eacute;e que y'en a yun ou deux qu'nou pou&ocirc;rrait &ecirc;peigni et yun en partitchulyi, mais je crains que dans san cas la machine ne pou&ocirc;rrait pas tchitt&eacute; la t&ecirc;rre!&quot;<br/>
<br/>
&quot;Ne t'g&egrave;ne pas, Merrienne,&quot; j'l'y dit. &quot;Le moussieu que tu'as en veue n'est pas un imb&eacute;cile, che s'sa un Am&eacute;thitchain tch'&icirc;tha rempli&eacute;chi les marmousets et les souothies, et pas un J&ecirc;rriais. Quant &agrave; m&eacute;, je s'y bein p&ucirc;s int&eacute;r&ecirc;ssi dans le prix des patates, et j'voudrais av&eacute; un mot avec chu Moussieu Anglais tch'y nos dit, y n'y'a pas longtemps, qu'notre vieille Royale tait fichue, et qu'si nos f&eacute;rmiers ne trouvaient pas une autre vari&ecirc;t&eacute; bein vite, y s'v&ecirc;rraient souos l'fou dans bein p'tit d'temps. Les v'l&agrave; &agrave; deux louis l'bathi, et la d'mande est miyeuthe que jamais. Chein qu'ch'est que consult&eacute; des exp&eacute;rts!&quot;<br/>
<br/>
&quot;Mais,&quot; ou dit, &quot;nos f&eacute;rmiers &ecirc;coutitent mais y pliantites des Royales quand-m&ecirc;me, conte l'opinion, si j'm'en rsouveins de la F&eacute;rme des Etats.&quot;<br/>
<br/>
&quot;Y y'a trop d'&eacute;xperts &agrave; la F&eacute;rme des Etats,&quot; j'ly dit, &quot;et ch'est l&agrave; l'malheur. Avec chonna, y font d'bouon travas par bord&eacute;e, et y n'faut pas les condamn&eacute;. S'y n'font pas grand bein, y n'font pas d'ma, et si l'Juge Philippe Aubin, tch'y p&eacute;rsuadit Moussieu Davis, le millionaire, d'accat&eacute; la ferme de l'y et d'la donn&eacute; &egrave;s Etats, r'venait d'la tombe, je n'doute pas tch'y s'sait satisfait.&quot;<br/>
<br/>
&quot;J'ai r'm&eacute;rtchi,&quot; ou s'fit, &quot;que y'a hardi d'patates &agrave; vendre par les encanteurs. Nou liet dans la g&acirc;zette tchi sont toutes raides belles et justement chein tchi faut pour la liante. Pourtant nous &eacute;thait creu tch'ils &eacute;thaient fait bouon prix s&ucirc;s l'bridge.&quot;<br/>
<br/>
&quot;V&egrave;the,&quot; j'l'y sit, &quot;mais la main-d'oeuvre mantchait &agrave; des bords, et dans d'autres les gar&ccedil;ons et les filles ne veulent pas sali l&ucirc;s mains. Chein tchi l's otchupe de nos jours ch'est des m&ocirc;teur bikes et les danses et vingt-quatre heuthes ne passent pas que tchique pou&ocirc;re jeune balloque n'est pas port&eacute; &agrave; l'<a href="gdfhopita.html">hopita</a> avec la t&ecirc;te cass&eacute;e. Ils &eacute;thaient tait bein mus &agrave; d&ecirc;foui ou &agrave; &ecirc;terr&eacute; dans les clios.&quot;<br/>
<br/>
La Merrienne ne dit rain pour tchiques minutes, &eacute;pis: &quot;Es-tu bein seux, Ph'lip, que si y'avait d'chais machinnes-l&agrave; quand tu tais jeune, tu'&eacute;thais tait content d'rest&eacute; au clios?&quot;<br/>
<br/>
&quot;Et t&eacute;,&quot; j'l'y d'mandit, &quot;&eacute;thais-tu voulu sali tes mains &agrave; s'path&eacute; les p'tites d'avec les gr&ocirc;sses?&quot;<br/>
<br/>
<a href="lebrocq.html">Ph'lip</a><br/>
6/6/1959<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dublin.html">Eune Tou&ocirc;nn&eacute;e &agrave; Dublin</a><p>
<li><a href="antrim.html">&Agrave; p&eacute;daler par la c&ocirc;te du Comt&eacute; Antrim</a><p>
<li><a href="irlande15001599.html">L'Histouaithe d'Irlande 1500-1599</a><p>
<li><a href="sougj.html">J'avons compt&eacute; des sou d'l'Irlande du Nord</a><p>

<li><a href="belfast2006.html">En appr&eacute;chant d'Belfast</a><p>
<li><a href="pontesgiants.html">L&eacute; Pont &egrave;s Giants</a></li><p>
<li><a href="elephant.html">L'Irlandais et l'&Ecirc;l&eacute;phant</a><p>


<li><a href="espace.html">L'espace</a><p>
<li><a href="cosmique.html">1961 - L'Ann&eacute;e Cosmique</a><p>
<li><A HREF="gdfleune.html">Un viage &agrave; La Leune!</A><p>
<li><a href="pmrusses.html">Merrienne perd la t&ecirc;te</a><p>
<li><a href="pmlune.html">Ph'lip va &agrave; la lune</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

