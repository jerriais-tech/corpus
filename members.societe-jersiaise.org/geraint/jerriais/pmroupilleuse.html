<HTML>

<!-- Mirrored from members.societe-jersiaise.org/geraint/jerriais/pmroupilleuse.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>Merrienne est roupilleuse</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne est roupilleuse</h2><br/>
Et Ph'lip en souffre</font></center><p>

Moussieu l'Editeu,<br/>
<br/>
La vieille Merrienne est roupillieuse chais jours, et par cons&eacute;quent, j's'y pr&egrave;sque c&eacute;rtain qu'oulle avait vot&eacute; du mauvais bord dans l'&eacute;lection pour S&eacute;nateur. Quand un homme perd y hauche les &ecirc;paules et esp&egrave;the tch'il &eacute;tha miyeu chance la pr&eacute;chaine fais, mais une femme n'est pas d'm&ecirc;me. Quand son candidat perd une &ecirc;l&eacute;ction ch'est san bouonhomme qu'en subit les cons&eacute;quences. Et ma vie est si duthe chais jours que j'qu'menche &agrave; pens&eacute; que ch'n'&eacute;thait pas tait une mauvaise chose si l'Sieur Siouville avait p&eacute;rdu.<br/>
<br/>
Touos les jours ch'est la m&ecirc;me boutique. Chaque matin y veur sav&eacute; si j'm'en vais r&eacute;st&eacute; au liet tout l'jour, et j's'y forchi de d'vall&eacute; les d'gr&egrave;ts &agrave; l'aide d'une chandelle. Quand j'y'apporte sa t&acirc;sse de tais, ou bein il est trop ford ou pas fort assez, ou y'a trop d'chucre ou pas assez, ou bein le lait est trop riche ou il est c&acirc;illyi.<br/>
Le long des jours ou s'pliaint du ma qu'oulle a ichin, du ma qu'oulle a l&agrave;, et des maux tchi sont &agrave; v'nin. Et hier matin oulle eut l'toup&eacute; de me d'mand&eacute; d'all&eacute; aidgi &agrave; mes plianteurs, et m&eacute; tch'y n'peut pas s'laissi sans attrap&eacute; l'ma dans l'dos. H&eacute;las&nbsp;  ! ou&egrave;sque est l'temps que j'pouvais fou&iuml; mes chinq p&eacute;rques d'cotil par jour sans m'd&ecirc;rangi.<br/>
<br/>
Mais ch'n'est pas seulement &agrave; m&eacute; qu'la Merrienne en veur, car quand vint l's&eacute; et que j'nos trouv&icirc;mes touoseurs dans la tchuisine, ou s'mint a attatchi les membres d's'Etats, les r'prochant d'l&ucirc;s manque de bouon comfort dans l'assemblyi&eacute;e, et voulant dithe que dans l'temps d'Moussieu Vernon un bouonne do&ucirc;zaine de yeux &eacute;thaient tait fichie &agrave; la porte, &eacute;pis d&ecirc;li&ecirc;mment. "Par chein qu'j'en vais," ou s'fit, "les membres peuvent s'entre insult&eacute; comme des pickpockets, et nou n'l&ucirc;s dis rain. Er'gard&eacute; l'autre jour quand yun des D&eacute;put&eacute;s d'la Ville app'lit un autre membre un menteux. Fut-y mint d'hors? Grand doux n&acirc;nin."<br/>
<br/>
"Eh bein, Merrienne," j'l'y dit, "y faut admettre que dans la chambre n'y'as pas la dignit&eacute; qu'nous y trouvait aut'fais quand j'avions les Recteurs et les Jur&eacute;s-Justiciers. Chais m&ecirc;ssieux-l&agrave; pouvaient p&acirc;sl&eacute; sans s'entre insult&eacute;, et quand y diff&eacute;thaient d'opinion, y pouvaient s'rencontr&eacute; apr&egrave;s comme des bouons amins et all&eacute; au club ensemblye pour un p'tit v&ecirc;rre. Et chonna tait bein pliaisant. Mes d'nos jours ch'n'est pas d'm&ecirc;me, car j'vivons dans des temps d&eacute;mocratiques et dans un &acirc;ge de progr&egrave;s. Y faut craithe que ch'est tout pour le m&ucirc;s."<br/>
<br/>
"Si ch'est-l&agrave; t'n'id&eacute;e," ou dit, "ch'n'est pas la m&eacute;nne. S&ucirc;s pr&egrave;sque touos les sens j'empli&eacute;thons, et quand l'rempli&eacute;chimes les Recteurs et les Jur&eacute;s par des S&eacute;nateurs et des D&eacute;put&eacute;s j'f&icirc;mes la p&ucirc;s grande b&ecirc;tise que j'&eacute;thions peut faithe. Si j'avions t'nu bon &agrave; chein qu'j'avions j'ne n'nos trouv'thaimes pas chnu pit&eacute; ichin. J'avions d's'hommes dans chu temps-l&agrave;, et j'n'&eacute;thions jamais deu nos en d&ecirc;faithe."<br/>
<br/>
"Mais, Merrienne," j'l'y dit, "ch'est vrais assez, mais j'cachons quand-m&ecirc;me, et l's'affaithes pou&ocirc;rraient all&eacute; pi&egrave;the."<br/>
<br/>
"Oh, tu crais," ou s'fit, "et s&ucirc;s tchi sens tchi pou&ocirc;rraient all&eacute; pi&egrave;the? A qu'menchi, j'comprends que dans p'tit d'temps, y'&eacute;tha une m&acirc;jorit&eacute; pour chutte fichue louai tchi forcetha nos gar&ccedil;ons d's'en all&eacute; en Angli&eacute;t&ecirc;rre pour deux ans. Et tu veur me dithe que l's'affaithes vont bein. Es-tu fo&nbsp;  !"<br/>
<br/>
"Nanin, Merrienne," j'l'y dit, "j'n'ai pas ocquo p&eacute;rdu la t&ecirc;te, m&ecirc;me si j'ai v&ecirc;tchu tant d'ann&eacute;es &ocirc;v t&eacute;. Mais quant &agrave; chu projet-l&agrave;, nou n'peut pas dithe ocquo comment qu'le vote itha, et nou n'd&eacute;v'thait pas s'en faithe du mauvais sang en attendant. La Campagne est ocquo l&agrave;, et la bataille n'est pas ocquo p&eacute;rdu."<br/>
<br/>
"As-tu oubli&eacute;," ou d'mandit, "qu'les membres de Saint-Brelade ont yeu un mandat d'vot&eacute; pour chutte fais? S'ils acceptent ch'est une affaithe fichue."<br/>
<br/>
"V&egrave;the, sans doute," j'l'y dit, "mais j'me souviens etout qu'&agrave; la reunion de S&eacute;nateur Krichefski et l'Dour Le Tch&ecirc;sne, taient touos les deux d'opinion que l'mandat n'valait pas quatre sous."<br/>
<br/>
"J'voudrais l'craithe," ou dit, "mais j'en doute."<br/>
<br/>
<i><a href="lebrocq.html">PH'LIP</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="nosetats.html">Nos &Ecirc;tats au jour d'agniet</a><p>

<li><a href="pmetats.html">Un Jour &egrave;s &Ecirc;tats</a><p>
<li><a href="pmbliaume.html">Ph'lip bliaume les campagnards</a><p>
<li><a href="pmmembre.html">Pourtchi vouler &ecirc;tre membre d's &Eacute;tats?</a><p>

<li><a href="pmelection.html">L'&Ecirc;lection</a><p>
<li><a href="pmsiouville.html">Siouville g&acirc;gne</a><p>
<li><a href="pmelection2.html">L'Election</a><p>

<li><a href="bailli.html">Le Bailli M&egrave;ne un' Vie De Tchean!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmroupilleuse.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>

