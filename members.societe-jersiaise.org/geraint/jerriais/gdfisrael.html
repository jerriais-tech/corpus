<HTML>

<!-- Mirrored from members.societe-jersiaise.org/geraint/jerriais/gdfisrael.html by HTTrack Website Copier/3.x [XR&CO'2014], Tue, 15 Jul 2025 13:48:27 GMT -->
<HEAD>
<TITLE>En Isra&euml;l</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Isra&euml;l</h2></font></center><p>

<font size="-1"><i>Le M&eacute;nage &egrave;s Feuvres,<br/>
St. Ou&euml;n.</i><br/>
<i>L&eacute; 6 d'novembre, 1976.</i><br/></font>
<br/>
Moussieu l'R&eacute;dacteu,<br/>
<br/>
Tchi changement d'p&acirc;tuthe! Y'a eune s&eacute;maine aniet j'tais &agrave; J&eacute;rusalem en T&egrave;rre Sainte, au bieau sol&eacute;. Arriv&eacute; &agrave; Londres l'arl&eacute;v&eacute;e i' fa&icirc;sait fraid et i' tchiyait d'la plyie. En J&egrave;rri un p'tit pus tard, y'avait au mains du sol&eacute; &agrave; nouos faithe la beinv'nue.<br/>
<br/>
Si j'avions dit &agrave; nouos anch&ecirc;tres qu&eacute; nou pouvait s'r&ecirc;vilyi &agrave; J&eacute;rusalem et s'couochi en J&egrave;rri l'm&egrave;me jour, i' nouos &eacute;thaient probabli&eacute;ment dit qu&eacute; ch'tait un tas d'bl&egrave;rn&icirc;n et nouos &eacute;thaient d'mand&eacute; si j'les prannions pour des achocres d&eacute; craithe d'it&eacute;! Pourtant ch'est la puthe v&eacute;thit&eacute;. Mais i' faut s&eacute; ram&eacute;mouaither qu&eacute; quand j'tais mousse il &eacute;thait fallu un d'mi&eacute; jour pour aller des Landes au <a href="orgueil.html">Vi&egrave;r Ch&acirc;t&eacute;</a> &agrave; Gouorray, et ch'est seux tch'i' y'avait un tas d'Land&icirc;ns &agrave; <a href="st_ouen.html">St. Ou&euml;n</a> tchi n'avaient janmais 't&eacute; si liain d'siez ieux. d'aut' c&ocirc;t&eacute;, les naviguants d'la contr&eacute; avaient viagi partout l'monde.<br/>
<br/>
Quand j'disais au monde qu&eacute; j'm'en allais en Isra&euml;l, i' m&eacute; d'mandais si j'tais seux qu&eacute; nou pouvait y'aller en plieine se&ucirc;thet&eacute; ches jours, pr&icirc;ncipalement quand les g&acirc;zettes nouos disaient tch'i' y'avait du troubl'ye dans la contr&eacute;e du &quot;West Bank&quot; (eune l&icirc;zi&eacute;the d&eacute; t&egrave;rrain d'&agrave; bein pr&egrave;s eune mouoyenne d&eacute; v&icirc;ngt milles &agrave; l'ouest d&eacute; la rivi&eacute;the du Jourdain) tchi soulait appart&eacute;n&icirc;n au Rouoyaume Hach&eacute;mite d&eacute; Jordanie mais tchi fut pr&icirc;nse par les soudards d'Isra&euml;l dans lus dreine dg&egrave;rre auve les Arabes, et il' ont appathemment bouanne &icirc;ntention d'la garder - comme il' ont l'&icirc;ntention d'garder J&eacute;rusalem, cou&ocirc;te tchi cou&ocirc;te, &eacute;tout.<br/>
<br/>
J'n'avais pon esp&eacute;th&eacute; d'pouver v&icirc;siter les fanmeuses Hauteurs du Golan, mais j'fe&ucirc;nmes p&egrave;rm&icirc;ns d'aller d'ssus et m&egrave;me d&eacute; visiter la sentinnelle arm&eacute;e tchi fait la garde &agrave; l'extremit&eacute; du t&eacute;rritouaithe Golan contch&eacute;thit et otchup&eacute; par Isra&euml;l. et dans la distance &agrave; tchique chents verges nou viyait l'poste d&eacute; la sentinnelle Syrienne. et j'visit&icirc;nmes partout dans l'&quot;West Bank&quot; sans embarras.<br/>
<br/>
Nouot' visite fut m&egrave;nagies superb&eacute;ment par l&eacute; D&eacute;put&eacute; Jean amy L'Maistre. i' conna&icirc;t les dgides officiels en Isra&euml;l, et il est appathemment en bouan rapport auve ieux car i' travaillaient parfaitement ensembl'ye pour nouos condithe ich&icirc;n et l&agrave; et nouos montrer l'pays comme i' faut. et i' faut admettre, sans doute, qu&eacute; j'tions un parti d'seize p&egrave;rsonnes tch'accordaient comme des clioches, et v'la tch'asse&ucirc;the l&eacute; contentement et l'plia&icirc;si d'un viage &agrave; <p/>

l'&ecirc;trangi en bouanne compangnie. I' vaut m&egrave;me la peine d&eacute; r'corder lus noms comme bouan souv'nIn d'nouot' viage: L'docteu <a href="lemaistre.html">Frank Le Maistre</a>, OBE, et sa danme; Moussieu Clifford Alexandre et sa danme; Moussieu George Richardson et sa danme; l&eacute; jeune Moussieu Andrew Kinnaird (d'Angli&eacute;t&egrave;rre) et sa danme; Mesdanmes Margaret Stephen et Hazel M. Hewitt, Mdlles. Eva et Grace Le Sueur. Et pis j'avions eune danme, Mdme. L. Mignot, tch'est dans sa n&eacute;nanti&egrave;me ann&eacute;e et &egrave;rm&egrave;rquabli&eacute;ment al&egrave;rte pour s&eacute;n &acirc;ge, tr&eacute;jous d'bouanne heunmeu et pr&ecirc;te &agrave; prendre part dans toutes les excursions. Heutheusement, sa fille, Mdme. Stella L. Wavell, 'tait auve nous &eacute;tout. Et l'D&eacute;put&eacute; Jean Amy L'Maistre et m&eacute;.<br/>
<br/>
Nouot' preunmi&eacute; s'maine fut p&acirc;ss&eacute;e &agrave; Tib&eacute;riade au bord d&eacute; la M&eacute; d'Gali&eacute;e. J'tions louogis dans eune h&ocirc;tel Juive, et j'peux la r'qu&eacute;mander. situ&eacute;e sus la hauteu, oulle a eune belle veue d'la m&eacute;, et nou-s-y mange div&egrave;rs&eacute;ment bein et nou-s-y jouit d'touos les comforts. en arrivant, j'&egrave;rm&egrave;rtchis la grandeu d'la ville d&eacute; Tib&eacute;riade d&eacute; nouos jours. Quand j'tais l&agrave; y'a v&icirc;ngt-ch&icirc;nq ans ch'tait un p'tit village. a ch't heu, ch'est eune ville d&eacute; cons&eacute;quenche. Oulle est d'amain pour des visites &egrave;s alentours. J'p&acirc;ss&icirc;nmes la grand' partie d'un jour &agrave; visiter Capharna&uuml;m, ville &icirc;mportante dans la vie d'Notre Seigneu. Ch'tait l&agrave;, et dans l's envithons, tch'I' f&icirc;t un tas d'Ses discours et d'Ses mithacl'yes. J'pouorrais m&egrave;me &ecirc;crithe eune articl'ye au sujet, mais ch&eacute; s'sa pour eune aut' fais. J'all&icirc;nmes, &eacute;tout, sus la Montangne des B&eacute;atitudes, o&ugrave;'est qu&eacute; l'Seigneu pr&ecirc;chait souvent. et pis dans l'&eacute;glyise b&acirc;tie &egrave;s envithons d'la pliaiche o&ugrave;'est tch'I' donnit &agrave; mangi &agrave; la foule tchi s'&eacute;tait assembli&eacute;e &agrave; l'ou&iuml; pr&ecirc;chi, en multipliyant les sept pains et deux pa&icirc;ssons. Oulle est appel&eacute;e &quot;L'&Eacute;glyise d&eacute; la Multiplic&acirc;tion&quot;.<br/>
<br/>
Nouot' deuxi&egrave;me s&eacute;maine fut p&acirc;ss&eacute;e dans eune h&ocirc;tel Arabe (&quot;Strand H&ocirc;tel&quot;) &agrave; J&eacute;rusalem. J&eacute; n'm'en vais pon &ecirc;prouver &agrave; vouos raconter tout chein qu&eacute; j'f&icirc;nmes comme visites dans chutte ville sanctifi&eacute;e par l&eacute; martythe d&eacute; Notre Seigneu sus la Crouaix du Mont Golgotha. Pour m&eacute;, la ville d&eacute; J&eacute;rusalem, auve l'&Eacute;glyise du Saint S&eacute;pulcre, tchi couvre chu p'tit mont-l&agrave; &agrave; ch't heu, b&acirc;tie d'ssus par les C'vali&egrave;rs des Croua&icirc;sades pour cons&egrave;rver l&eacute; lieu d'la Crucifixion, d'l'ensevelissement et m&icirc;nse en tombe d&eacute; Notre Seigneu, es'sa tr&eacute;jous un lieu d'v&eacute;n&eacute;th&acirc;tion et d'p&eacute;l&eacute;rinage jusqu'&agrave; la f&icirc;n d'mes jours.<br/>
<br/>
J'racontis <a href="terresainte.html">ma preunmi&eacute; visite dans ches lieux saints</a> dans les bullet&icirc;ns nunm&eacute;thos 46 &agrave; 50 d&eacute; L'Assembli&eacute;e d'J&egrave;rriais, publiy&eacute;s en 1964 et 1965. Y'a ieu bein des changements d'pis chutte visite-l&agrave;, tch'eut lieu en 1951, et j'vouos en donn'nai un r'cit pus tard.<br/>
<br/>
<i><a href="lefeuvre.html">George d'La Forge</a><br/>
1976</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="terresainte.html">Un Viage en T&egrave;rre Sainte</a><p>
<li><a href="terresainte2.html">Un viage en T&egrave;rre Sainte</a><p>
<li><a href="assembliee/terresainte.html">Un viage en T&egrave;rre Sainte</a><p>
<li><a href="assembliee/israel1971.html">Discours par l&eacute; Sieur Jean Le Maistre</a><p>
<li><a href="gdfafrique.html">En Afrique</a><p>
<li><a href="gdfegypte.html">George d'La Forge en &Ecirc;gypte</a><p>
<li><a href="gdfnouormandie.html">En Nouormandie</a><p>
<li><a href="gdfnouor.html">En Nouormandie</a><p>
<li><a href="gdflucerne.html">En Nouormandie</a><p>
<li><a href="gdf_enrussie1.html">George d'la Forge en Russie 1</a><p>
<li><a href="gdf_enrussie2.html">George d'la Forge en Russie 2</a><p>
<li><a href="gdf_enrussie3.html">George d'la Forge en Russie 3</a><p>
<li><a href="gdf_enrussie4.html">George d'la Forge en Russie 4</a><p>
<li><a HREF="gdf_enrussie5.html">George d'la Forge en Russie 5</a><p>
<li><a href="gdfgibraltar.html">Gibraltar</a><p>
<li><a href="gdfnaplyes.html">George d'La Forge et Napl'yes</a><p>
<li><a href="gdfterre.html">D'&egrave;rtou &agrave; t&egrave;rre</a><p>
<li><a href="gdfenme.html">En m&eacute;</a><p>
<li><a href="gdfviage.html">En viage</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="gdftou1.html">En fa&icirc;thant l'tou du monde...</a><p>
<li><a href="gdftou2.html">En fa&icirc;thant l'tou du monde...</a><p>

</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/gdfisrael.html by HTTrack Website Copier/3.x [XR&CO'2014], Tue, 15 Jul 2025 13:48:27 GMT -->
</HTML>
