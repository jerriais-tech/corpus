<HTML>

<!-- Mirrored from members.societe-jersiaise.org/geraint/jerriais/painheartless.html by HTTrack Website Copier/3.x [XR&CO'2014], Tue, 15 Jul 2025 13:52:31 GMT -->
<HEAD>
<TITLE>Heartless conduct of Jersey farmers</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Heartless conduct of Jersey farmers</h2></font></center><p>


J'tais a lus dounn&eacute; un coup d'main, l'aut' matin, a netti la machine et a met' tout en r'pathe pour le travas du s&eacute;, quand ne v'la yun des apprentis qui m'criyit qu'y'avait tchiq'un qui me d'mandait dans l'Office. Ch'tait Douard Ouitt&eacute;, d'la Fosse au Lecteu, pour vaie si l'Boss pou&ocirc;rait m'&egrave;speignyi pour all&eacute; lus dounn&eacute; un coupo d'main a lus bat'tie d'grain dans l'clios a Sam Pithouet, au Carfour &egrave;s M&eacute;rgots. <br/>
<br/>
&quot;Ou comprannez, Moussieu, qu'Douard dit au Boss; y'a d's'ann&eacute;es qu&eacute; j'soummes accou&ocirc;tum&eacute;s a av&eacute; Piteur a nos bat'ties; coumme forgeux, y nos est utile si tchiq'chose d&egrave;shouque dans l'engin.&quot;<br/>
<br/>
L'Boss dit qu'a condition que je s'ais r'venu en temps pour lus aidji a imprim&eacute;, d'viers minsni&eacute;t, y voulait bin; mais d'av&eacute; a vaie a n'pon m'laissi trop r&ocirc;d&eacute; a l'entou d'la jougue a ielle.<br/>
<br/>
L'affaithe 'tait deja en allant quand j'arrivi. Ils 'taient a battre le bli&eacute; a Clem Renon, et coumme n'y'avait pon assez d'vans pour emport&eacute; s'n'&egrave;strain a m'zuthe, nou l'tassait a c&ocirc;t&eacute;. Ch'tait un faillyi tasseux qu'ils avaient mins d'sus, et y'avait d&egrave;ja d's'appias du bord d'la cressounniethe. Ma 'job' en q'menchant fut d'souognyi les pouques a grain, et ch'tait eunne aisie 'job' car n'y'avait pon grand grain - pas pus d'huit cabots la perque, a ch'qui disaient; et oquo il 'tait pus-a-co mucre et mou&euml;zi. Quand j'eumes fini l'bli&eacute;, Douard Ouitt&eacute; nos versi eunne tou&ocirc;n&eacute;e d'litcheu; d'l'ieau-d'vie a trente-siex sous l'gallon dans tchi il avait fait bouollyi du pouoth&eacute;t et fondre du rigolisse. D'fameuse bou&eacute;sson pour les fagoteurs; mais m&eacute;, tant qu'a bethe ditet, j'aime autant un verre de bouonne paraffine.<br/>
<br/>
D'viers douze heuthes, coumme tout allait rondment et qu'tout l'monde s'moustrait d'san mus, n&eacute; v'la tchiq'un qui pousse un grand brai du bord d'la cr&eacute;ssouniethe. J'couoth&icirc;mes vaiue tch&eacute;s qu'y'avait. Ch'tait eunne 'van' qu'avait houtchi yun d's'appias du tas d'&egrave;strain a Clem Renon, et tout l'tas s'etait &egrave;strue&ucirc;ll&eacute;. Et y'avait tchiq'un d'sous! qui criaient! Nos v'la tous, coumme des fos, a &egrave;srachi l'&egrave;strain ov des frouques, ov nos mains, n'y'a pon d'soin coument, pour tachi d'sauv&eacute; l'sien qu'etait d'sous d'vant qui n'f&ucirc;sse &egrave;stouff&eacute;! quand ne v'la la clioche qui sounne pour d&icirc;n&eacute;. <br/>
<br/>
&quot;A la soupe, gar&ccedil;ons! s'fait Douard. Allons vite! faut s'd&egrave;spechi, l'temps m'niche!&quot; <br/>
<br/>
Et j'nos ent'd&icirc;mes, qu'en &egrave;sfet, y'avait des squalles au nor-ou&egrave;s, et qui pouorrait bin tch&eacute;e tchiq'chose.<br/>
<br/>
&quot;L'sien qu'est la d'sous n'enhan'na pon pour eunne heuthe&quot; tchiq'un dit. Et j'nos en f&ucirc;mes d&icirc;n&eacute;.<br/>
<br/>
J'din&icirc;mes bin, oh! faut l'dithe. Y'avait eunne rou&euml;lle de boeu, des patates, des paids-d'mai a chiv'th&eacute;e, des bet'raves, sans p&acirc;sl&eacute; d'un <a href="podindriz.html">podin-d'riz</a> dans un <a href="bachins.html">bachin</a>, et eunne pliat'l&eacute;e d'lait &egrave;sputh&eacute; ov du jaune chucre. Des bouq't&eacute;es d'<a href="cidre.html">cidre</a>, et d'la limounade pour Tom Louothains qu'est teet&ocirc;tleur eunne s'maine entre autres. J'taimes ronds et rouoges quand j'e&ucirc;mes fini.<br/>
<br/>
En sortant d'tabye, tchiq'un dit qu'nou pouorrait aussi bin se r'mettre a fouollyi souos l'&egrave;strain pour chu fagotteux, mais: &quot;Hourras! garcons: faut d'd&egrave;spechi, s'fit Douard; y'a d'la mucreu dans l'temps, et j'avons oquo douze vr&eacute;gies a battre.&quot; J'nos y minmes don a tige-de-corps; tout l'monde s'd&egrave;spechait d'san mus, la machine ronfliait, et les fagotteurs n'arretaient pon. J'adounn&icirc;mes justement a en r'path&eacute; coumme la niet vint; et coumme tout l'monde etait bin lass&eacute;, nou s'lavi deux coups a la pompe, et nou s'mint a soup&eacute;. Coumme y faisait n&eacute;the ni&eacute;t quand j'e&ucirc;mes fini d'soup&eacute;, et qu'j'ethait 't&eacute; danj'reux d'travaillyi atou&ocirc;re d'un tas ove des lanternes, y fut conv'nu que l'sien qu'etait d'sous y restethait bin oquo tchi' temps sans s'pliendre, et que Clem Rnon vaindrait d'bouonne heuthe le lend'main tch&eacute;thi&eacute; s'n'&egrave;strain et d&egrave;sterr&eacute; l'sien qu'etait d'sous.<br/>
<br/>
J'n'ai pon oui tch&egrave;s qui s'est pass&eacute; d'pis. Ont y trouv&eacute; l'houmme? 'tait y mort? tch&egrave;s que ch'tait? et tch&egrave;s qu'h&eacute;thit'ta d'li? j'n'en sait rin! et ch'n'est pon d'mes affaithes.<br/>
<br/>
<i><a href="brambilo.html">Piteur Pain</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="3batties.html">Les Trais Batties</a><p>
<li><a href="enavou.html">J'sommes en avou!</a><p>
<li><a href="tasdavout.html">Un tas d'avo&ucirc;t du temps p&acirc;ss&eacute;</a><p>

<li><a href="touonnnie.html">La Tou&ocirc;nn'nie du temps p&acirc;ss&eacute;</a><p>
<li><a href="tcherrue.html">La Grand' T'cherrue</a><p>
<li><a href="tchesus.html">Chanson des Grands Tch&eacute;sus</a><p>
<li><a href="pecheduvraic.html">Chanson la p&egrave;che du vraic et pendant la grande Charue</a><p>
<li><a href="painplough.html">How Mister Pain Goes to Plough</a><p>
<li><a href="tractor.html">L&eacute; Tractor</a><p>
<li><a href="grand_tchethue.html">&Agrave; la Grand' Tch&eacute;thue aut'fais, et c&eacute;t&eacute;ra</a><p>
<li><a href="grand_tchethue2.html">La Grand' Tch&eacute;thue</a><p>
<li><a href="rondepl.html">Ronde</a><p>
<li><a href="lecaudey_fo.html">Ma&icirc;t'e Dan L&ecirc;caudey est qu&acirc;si fo</a><p>
<li><a href="pmdistress.html">More distress at Portinfer</a><p>
<li><a href="painbullshow.html">Piteur reports on the bull show</a><p>
<li><a href="paintroubles.html">Les troubles de P&icirc;teur</a><p>
<li><a href="painfishing.html">An Unfortunate Fishing Expedition</a><p>
<li><a href="painunsatisfactory.html">An unsatisfactory week's work</a><p>
<li><a href="potatostore.html">The Pains in a Potato Store</a><p>
<li><a href="ladies1914.html">Both Ladies Offer their Services</a><p>
<li><a href="painbothladies.html">Both Ladies Volunteer</a><p>
<li><a href="pmfermyi2.html">Le fermyi et l'marchand</a><p>
<li><a href="fermi.html">Les Mins&eacute;thes d'un Fermi</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painheartless.html by HTTrack Website Copier/3.x [XR&CO'2014], Tue, 15 Jul 2025 13:52:31 GMT -->
</HTML>

