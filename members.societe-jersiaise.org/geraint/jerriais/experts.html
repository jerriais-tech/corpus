<HTML>

<!-- Mirrored from members.societe-jersiaise.org/geraint/jerriais/experts.html by HTTrack Website Copier/3.x [XR&CO'2014], Tue, 15 Jul 2025 13:49:42 GMT -->
<HEAD>
<TITLE>L's exp&egrave;rts</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L's exp&egrave;rts</h2></font></center><p>
<a href="delamare.html"><IMG SRC="delamare.gif" WIDTH=350 HEIGHT=142 border=0 align="right" alt="Countes d'un &Egrave;rv'nu"></a>

'Pas grand sort&eacute; d'temps pour les siens en train d'faithe du fain,' j&eacute; m'fis au Ph'lip Desclios qui 'tait a r'garder son b&eacute;tch&ecirc;t qu'il avait toupin&eacute; y'a huit jours quand i' faisait b&eacute;, mais qu&eacute; l'mauvais temps l'a emp&ecirc;chi d'touchi d&eacute;pis,' si l'temps n&eacute; s'ramende pas ton fain s'en va pouarri, et tchi djablye qu't'erras &agrave; dounner &agrave; dounner &agrave; tes b&ecirc;tes ch't hiv&eacute;? <br>
<br>
Estch'qu&eacute;, d'vant d&eacute; l' fauchi, tu n'errais pas deu dounner eun coup d'telephone &agrave; l'office du Met, lus d'mander si l'temps s'n'aller countinuer b&eacute; ou si j'alla&icirc;mes aver d'la plyie?'<br>
<br>
'Pour tchi qu'tu m' prends?' s'fit l'Ph'lip assez rup&ecirc;ment, 'bein seux j'lus telephoni, et i'm' ditent qu&eacute; p't&ecirc;t' qu&eacute; j'erraimes eunne faillie p'tite achie, mais pas assez pour faithe d&eacute; ma, et qu'autr&eacute;ment j'alla&icirc;mes aver du biau temps pour au mains eunne s&eacute;maine. Et l&eacute; v'l&agrave;, d&eacute;puis qu&eacute; j'fauchis, i'n'a fait qu&eacute; d'tchaie d'la plyie et j'n'avouns pas veu eun quart d'heure d&eacute; sol&eacute;. Et ches g&acirc;s l&agrave;, i' pr&eacute;tendent qu'i' s'y r'counnaisant!'<br>
<br>
'H&eacute;las, mon Ph'lip', j'lis dis,' vai-tu, ches g&acirc;s l&agrave; chest des experts, et l's experts, eh bein, tu sai bein tchiqu'j'en crai. Prends par exemplye la f&egrave;rme d's'Et&acirc;ts ichein &agrave; <a href="la_trinnete.html">la Trini't&eacute;</a>. N'ya pas a r'dithe, i' fount achteu d&eacute; raidde bouan travas, et j'soummes bein heureux d&eacute; pouver joui d'lus exp&eacute;thience et d'lus exp&egrave;rtise. Mais tu t' rappelles qu&eacute; quand i' s' m&icirc;nent sus pid y'a eunne souassantaine d'ann&eacute;es les b&ecirc;tises qu'i' faisaient ch'tait &agrave; faithe rithe. I' s' n'allaient nos mountrer coumment f&egrave;rmer. Eh bein, lus premi&eacute;the ann&eacute;e i' f&icirc;tent du fain dans l'clios le loung d'la grand'route. Et d'm&ecirc;me touas les f&egrave;rmi&eacute;rs qui passaient ergardaient vaie tchi qu'i' s'passait l&agrave;. En &ecirc;ffet, i' fauch&icirc;tent lus fain, qui 'tait en buoan'&eacute;tat, et i'l' fagott&icirc;tent - &agrave; la main couamme nou faisait dans chu temps l&agrave;. Mais t&eacute; et m&eacute;, qui soummes d&eacute; vi&eacute;rs f&egrave;rmi&eacute;rs, j'savouns bein qu'en coup fagott&eacute; le fain d&eacute; &ecirc;tre rentr&eacute; aussi t&ocirc;t possiblye, car si, fagott&eacute;, i'reste dans l'clios et qu'i' fait d'la plyie chest presqu' &icirc;mpossiblye d&eacute; l' sitchi.<br>
<br>
'Mais ches experts, i' savaient mus qu'nous &agrave; la pi&egrave;tche de l' rentrer tout d'suite i' s'en f&ugrave;tent - j&eacute; n'sai pas iou, p't&ecirc;t' en vacance- et laisaitent le fain l&agrave; dans l'clios. Bein seux, l'temps changit, i' tchit d'la plyie pour tchinz jours, et lus fain finit par pouarri. L'auberge &agrave; Jack Jordan, abbatue d'pis, 'tait au pid du clios, et quand les f&eacute;rmi&eacute;rs en d&egrave;hallaient i' r'gardaient l'fain qui pouarrissait. Eh bein, mon Ph'lip, inutile d&eacute; t'dithe, &agrave; t&eacute;, chein qu'i' disaient d&eacute; ches souo-disants experts'.<br>
<br>
'Ah', s'fit l'Ph'lip, 't&eacute; v'l&agrave; coumme d'amors &agrave; d&ecirc;nigrer les experts! Mais dis m&eacute;, t&eacute;, estch'qu&eacute; tu n'es pas expert t&eacute; m&ecirc;me? T'es expert, &agrave; chein qu'nou'm'dit, au sujet du Japoun et d'touas les pays d&eacute; par-l&agrave;. I'm semblye dr&ocirc;le qu&eacute; t&eacute;, expert t&eacute;-m&ecirc;me, tu traites les experts coumme des happes-la-leune et des vaureins. Coumment qu'v'l&agrave; tchi s'fait?'<br>
<br>
'Mais', j'lis r&egrave;pounnis, chest just&eacute;ment parc'qu&eacute; j'sis m&eacute; m&ecirc;me expert qu&eacute; counnais la valeur. Bah, mon gar&ccedil;oun, coumme expert jai fait pus d'b&ecirc;tises qu'eun cat n'a d' puches. Vai-tu, dans chu mounde chest par faithe des b&ecirc;tises qu&eacute; nou's'd&ecirc;halle. En chinquante, quand j'tais Chef d&eacute; l'Office &agrave; l'Ambassade &agrave; Tokyo j'tais r&eacute;spounsablye, parmi bein d'aut' choses, pour la securit&eacute; d&eacute; l' ambassade, et &agrave; Loundres i'n'taient pas dutout countents d'la mani&egrave;the qu&eacute; j'm'y pr&icirc;ns, et i'm' ditent d'aver &agrave; rentrer &agrave; Loundres m'explytchi. J'tais acquo tout janne et sans grand' exp&eacute;thience, et j'coumptais qu'i' s'n' allaient m&eacute; mett' &agrave; la porte. Pas du tout: quand j'&ecirc;umes distchut&eacute; l'affaithe i'm' d&icirc;tent: 'Eh bein, je n' soummes pas d'accord, nous et t&eacute;, et i' nos semble qu'en affaithe d&eacute; securit&eacute; tu t'y'es pr&icirc;ns hardi mal, et d'm&ecirc;me j'allouns t'noummer Chef du Depart&eacute;ment d&eacute; Securit&eacute;, en ch&egrave;rge du Foreign Office, et d'toutes les ambassades et 
touas les counsulats britanniques partout l'mounde'. J'allous vaie coumment qu't'as t'en d&ecirc;piautchi'. Mais, vai-tu, mon Ph'lip, si j&eacute; ni' 'tais coumport&ecirc; &agrave; Tokyo s'loun les r&egrave;gles, si j'avais soigni d&eacute; tout faithe au gr&eacute; d'Loundres, si j' n'avais pas fait d' b&ecirc;tises, i'n'se s'raient pas otchup&eacute;s d'm&eacute; et j'n'&eacute;thais jamais ieu eun poste si respounsablye qu&eacute; Chef d&eacute; Securit&eacute;.<br>
<br>
'L&eacute; v'l&agrave;, mon Ph'lip, n'ya pas a r'dithe: chest nos b&ecirc;tises qui nos fount experts'.<br>

&nbsp;<p>

<i><a href="delamare.html">Le Vi&egrave;r Trin'tais</a></i><p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="metchi.html">Les m&ecirc;tchi&egrave;rs</a><p>
<li><a href="painplough.html">How Mister Pain Goes to Plough</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="elssa.html">Rein qu'pour ch'la j'eus l'sa</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/experts.html by HTTrack Website Copier/3.x [XR&CO'2014], Tue, 15 Jul 2025 13:49:42 GMT -->
</HTML>
