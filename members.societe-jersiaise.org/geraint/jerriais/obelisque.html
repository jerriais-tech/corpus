<HTML>

<!-- Mirrored from members.societe-jersiaise.org/geraint/jerriais/obelisque.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>L'Ob&eacute;lisque &agrave; Pi&egrave;rre L'Sueux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'Ob&eacute;lisque &agrave; Pi&egrave;rre L'Sueux</h2></font></center><p><br>
<br>
Il ennyie bein &agrave; tchi attend, et acouo pus &agrave; tchi rein n'prend! Et, ma f&eacute;, j'avons attendu qu&acirc;siment chent-ch&icirc;nquante ans pouor vaie les jets dg'ieau prom&icirc;ns quand l'<a href="obelisques.html">ob&eacute;lisque</a> &agrave; la m&eacute;mouaithe d&eacute; Pi&egrave;rre L'Sueux fut &ecirc;rigi dans la Grand' Rue.<br>
<br>
Quand l'<a href="connetable.html">Conn&ecirc;tabl'ye</a> d&eacute; <a href="st_helyi.html">St. H&eacute;lyi</a> mouothit en mil huit chent ch&icirc;nquante trais, y'en avait un tas d'&egrave;rconna&icirc;ssants tchi voulaient un monument. Viyant qu&eacute; ch'fut l'&icirc;nl&acirc;ssabl'ye Conn&ecirc;tabl'ye tch'avait &icirc;ntroduit la bouonne ieau &agrave; la Ville, nou proposit un jet dg'ieau. Mais i' n'y'avait pon assez d'sou pouor chenna, et &agrave; eune r&ecirc;unnion du conmit&eacute; au mais d'Avri mil huit chent ch&icirc;nquante quat', i' fut d&eacute;cid&eacute; d'b&acirc;ti un ob&eacute;lisque dans la Grand' Rue en esp&eacute;thant pouver connecter l'ieau pus tard. L&eacute; Sieur Thomas Gallichan proposit des plians tchi f&ucirc;tent accept&eacute;s au mais d'Juilet et l'travas c'menchit en mil huit chent ch&icirc;nquante ch&icirc;nq.<br>
<br>
<img src="jerriais32.jpg" width="100" height="100" alt="" title="" align="right" />
Au mais d'Mai mil huit chent ch&icirc;nquante six, les t&ecirc;tes d&eacute; lion destinn&eacute;es &agrave; d&ecirc;gou&ocirc;sillonner l'ieau f&ucirc;tent pliaichies et l'monument 'tait qu&acirc;siment pr&ecirc;t &#150; mais les sou mantchaient acouo et les lions avaient la bouoche secque pouor acouo quatorze ans. En mil huit chent septante, la Compangnie dg'Ieau m&icirc;nt des tchuyaux pouor m'ner &agrave; la f&icirc;n d&eacute; l'ieau &egrave;s lions. Mais tout chenna n'duthit pas longtemps et les gens 'taient b&eacute;t&ocirc;t &agrave; lus r'pliaindre dans les g&acirc;zettes qu'l'&egrave;rt&egrave;rg&eacute;ment des plians pouor un bieau jet dg'ieau au mitan d'la Ville 'tait &icirc;ncriyabl'ye.<br>
<br>
D'pis bein longtemps, l'ieau a 't&eacute; g&acirc;t&eacute;e dans la p'tite ma&icirc;son d'&agrave; c&ocirc;t&eacute;, mais l&eacute; projet d'nos rafra&icirc;chi atout d&eacute; l'ieau a 't&eacute; gatt&eacute;. Mais la f&icirc;n du temps f'tha tout vaie, et aupr&egrave;s un si&egrave;cl'ye et d'mie d&eacute; sicr&egrave;che, l'ob&eacute;lisque est arrou&ocirc;s&eacute;!<br>
<br>
<i><a href="jerpoem.html">Geraint Jennings</a><br>
2005
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="crouaix_viermarchi.html">La Crouaix du Vier Marchi</a><p>
<li><a href="viermarchi.html">L&eacute; Vi&egrave;r Marchi</a><p>
<li><A HREF="royal_square.html">Royal Square</A><p>
<li><a href="egyptien.html">Marchi coumme un &Ecirc;gyptien</a><p>
<li><a href="rueddriethe.html">La Rue d'Dri&eacute;the</a><p>
<li><a href="23helyi.html">Deux'trais mots d'St. H&eacute;lyi</a><p>
<li><a href="pont2.html">Il a p&acirc;ss&eacute; gentiment dg'ieau souos l'pont</a><p>
<li><a href="gdfdertou.html">D'&egrave;rtou en J&egrave;rri</a><p>
<li><a href="obelisques.html">Ob&eacute;lisques</a><p>
<li><a href="pythamide.html">Eune Pythamide</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/obelisque.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>
