<HTML>

<!-- Mirrored from members.societe-jersiaise.org/geraint/jerriais/gdfsouvnins.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
<HEAD>
<TITLE>Souv'n&icirc;ns du temps p&acirc;ss&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Souv'n&icirc;ns du temps p&acirc;ss&eacute;</h2></font></center><p>

<font size="-1"><i>Fort Lauderdale,</i><br/>
<i>Florida,</i><br/>
<i>USA</i><br/></font>
<br/>
<i>L&eacute; 24 d&eacute; d&eacute;zembre, 1977</i><br/>
<br/>
Moussieu l'R&eacute;dacteu,<br/>
<br/>
Nouos v'la arriv&eacute;s &agrave; la <a href="gdfservelle.html">S&egrave;rvelle d&eacute; Nou&eacute;</a>, mais pour m&eacute; ch'est bein un jour comme un autre. N&eacute; v'l&agrave; tch'est qu'la vieill&egrave;che am&egrave;ne. Sans doute, y'a les m&eacute;mouaithes du temps jadis et si j'pouvais r'tchuler l's ann&eacute;es et r'pendre ma cauche au cap&eacute; d'l'&acirc;tre et dithe &agrave; Papa et Manman qu&eacute; j'aimethais bein vaie Papa Nou&eacute; apporter les pr&eacute;sents tch'i' s'en va mett' d&eacute;dans, ch&eacute; s'sait mangnifique d&eacute; pouver r'vivre chutte m&egrave;rveil'ye tch'est l'innocence d&eacute; ses p'tits jours. Si un r&ecirc;ve d&eacute; m&ecirc;me pouvait s'arriver, Papa m'd&icirc;thait, comme i' l'faisait dans chu temps-l&agrave;, tch'i' fallait aller s'couochi car Papa Nou&eacute; n'veindrait pon s'i' criyait que j'tais r&ecirc;vil'yi. Ch'est en tchi j'allais m'couochi mais j'&ecirc;prouvais &agrave; n'pon m'endormi pour pouver l'ou&iuml; d'valer par la chenm'n&eacute;e, mais, s'en m'en app&egrave;rch&eacute;ver, j'm'endormais quand m&ecirc;me, et v'la tchi n'm'emp&ecirc;chait pon d'appr&eacute;cier l'orange et les codrettes et les nouaix, et p't-&ecirc;t' tchique p&eacute;tit bibi qu&eacute; j'trouvais dans la cauche l&eacute; mat&icirc;n du Jour d&eacute; Nou&eacute;.<br/>
<br/>
Tchiquefais j'allions p&acirc;sser Nou&eacute; siez Parain et Marraine d'Aubert (n&eacute;e Anne Le Feuvre) &agrave; La Mouaie, &agrave; <a href="st_brelade.html">St. Br&eacute;lade</a>. Nou y'allait &agrave; pid l'arl&eacute;v&eacute;e d'la S&egrave;rvelle par Le Mont Hue&ucirc;l&icirc;n, Le C'm&icirc;n d'La Br&eacute;tchette et La Grand' route des Mielles. J'm'&egrave;rsouveins qu&eacute; quand nou-s-arrivait &agrave; maintchi c'm&icirc;n d'chutte Grand' Route j'm&eacute; trouvais l&acirc;ss&eacute; et Papa m'disait: &quot;Eh bein, j'allons faithe la montinne - monte &agrave; bord!&quot; Et i' m'portait sus san dos pour eune vol&eacute;e. Ayant 't&eacute; naviguant, i' fa&icirc;sait s&egrave;rvi l'expression d'monter &agrave; bord pour monter sus san dos comme si ch'tait monter &agrave; bord d&eacute; san navithe.<br/>
<br/>
Quand j'y pense, i' dait y'aver beint&ocirc;t huiptante ans qu&eacute; j'n'ai pon ou&iuml; p&egrave;rsonne dithe &quot;Faithe montinne!&quot; (&quot;Pick-a-back&quot; en Angliais). Ch'est probabli&eacute;ment eune expression oubli&eacute;e par la grand' m&acirc;jorit&eacute; des gens d'nouos jours.<br/>
<br/>
I' m'sembliait qu'la route 'tait t&egrave;rribliement longue. sans doutes j'fa&icirc;sais deux pas contre iun d'Papa et d'Manman. J'tais l&acirc;ss&eacute; en arrivant &agrave; La Mouaie, mais he&ucirc;theux comme P&icirc;nchon car j'tais seux d'aver des pr&eacute;sents. ma Marraine m'aimait hardi et j'tais seux d'&ecirc;t' g&acirc;t&eacute;.<br/>
<br/>
Papa et Manman - des saints su la t&egrave;rre! I' n'lus pliaingnaient pon d'aver &agrave; marchi des Landes d&eacute; <a href="st_ouen.html">St. Ou</a> &agrave; La Mouaie. Papa &eacute;thait peut trouver san c'mIn &agrave; La Pulente par La Grand' Route des Mielles &agrave; t&acirc;tons, car il avait marchi l&agrave; des Landes jour aupr&egrave;s jour pour lontemps quand i' travaillait &agrave; la p'tite forge dans la c&acirc;rri&eacute;the d&eacute; La Pulente &agrave; tremper l's &ocirc;tis des machons tchi b&acirc;t&icirc;drent l&eacute; neu mont d'chu nom-l&agrave;. I' fallait s&eacute; l'ver &agrave; ch&icirc;ntch'heuthes au mat&icirc;n pour &ecirc;t' l&agrave; &agrave; sept heuthes. I' travaillait jusqu'&agrave; siex heuthes et avait &agrave; r'marchi &egrave;s Landes et il 'tait huit heuthes quand i' mangeait l&eacute; r'pas du s&eacute;. Il attendait f&ecirc;te au sanm'di car i' tchittait l'travas &agrave; ch&icirc;ntch'heuthes l'arl&eacute;v&eacute;e &agrave; la pliaiche d&eacute; six!<br/>
<br/>
<img src="cauminebest.jpg" width="126" height="100" alt="Cauminne &agrave; M&ecirc;r&eacute; Best" title="" align="right" />
En c'm&icirc;n , i' m'disait d'faithe la minne qu&eacute; ch'tait un tas d&eacute; p'tites routes &agrave; la pliaiche d'eune seule longue. Es Laveurs i' m'disait: &quot;J'allons aller &agrave; la Tour C&acirc;rr&eacute;e.&quot; Arriv&eacute;s l&agrave; i' m'disait: &quot;A ch't heu, j'allons aller jusqu'&agrave; La <a href="mariebest.html">Cauminne &agrave; M&ecirc;r&eacute; Best</a>.&quot; D&eacute; l&agrave;, i' m'disait: &quot;D'ich&icirc;n j'allons aller jusqu'&agrave; la ma&icirc;son &agrave; Mess Qu&eacute;nault.&quot; Arriv&eacute;s l&agrave;, ch'tait: &quot;Bon! Nouos v'la qu&acirc;si &agrave; but d'nouot' qu&eacute;m&icirc;n. D'ich&icirc;n j'allons aller jusqu'&agrave; la c&acirc;rri&eacute;the d&eacute; La Pulente.&quot; Finnalement j'tions qu&acirc;si &agrave; La Mouaie.<br/>
<br/>
Dans des temps nou-s-avait la chance d&eacute; vaie la c&acirc;rrosse tch'allait sans j'vaux (l&eacute; &quot;train&quot; du Jersey Railways and Tramways Ltd.), tchi p&acirc;ssait par La Mouaie en c'm&icirc;n pour La Corbi&eacute;the. La preunmi&eacute; fais qu&eacute; j'l'avais veue 'tait &agrave; Bieaumont &agrave; <a href="st_pierre.html">St. Pi&egrave;rre</a>, et j'avais qu&acirc;si ieu peux d'l'eng&icirc;n tchi so&ucirc;ffliait eune colonne d&eacute; feunm&eacute;e en l'air d&eacute; sa cheunm'n&eacute;e ch&acirc;que fais tch'i' fa&icirc;sait &quot;<a href="gdfbeusse.html">Pouffe! Pouffe!</a>&quot;<br/>
<br/>
Papa m'ttait ses habits du D&icirc;nmanche quand j'allions &agrave; La Mouaie. Ch'tait un fa tch'avait d'l'&acirc;ge et tchi c'menchait &agrave; s'faner et aver un teint manni&eacute;thement v&egrave;rdaud. Toutes les fais tch'i' l&eacute; m'ttait Manman l&icirc; disait  tch'il 'en acat&icirc;sse un neu, et i' l&icirc; disait tch'i' pouvait faithe acouo pour ch't hiv&eacute;, et tch'il en acat'tait un neu pour l'&ecirc;t&eacute; tchi veint si la sa&icirc;son d'patates est bouanne et qu'les f&egrave;rmiers pi&ecirc;ssent payi lus comptes pour la forge.<br/>
<br/>
Quand j'vai l'abondance d&eacute; tout ich&icirc;n dans l'Nouvieau Monde, j'pense &agrave; ches vi&egrave;rs jours en J&egrave;rri quand nou n'avait qu'deux fas d'habits, iun pour touos les jours et l'aut' pour l&eacute; <a href="dinmanche_jour.html">D&icirc;nmanche</a>. Mais j'avions eune abondance d&eacute; bonheu et d'bouans souhaits. Ch'l&agrave; n'a pon changi, et j'vouos souhaite &agrave; tous eune raide Bouanne Ann&eacute;e.<br/>
<br/>
<i><a href="lefeuvre.html">George d'La Forge</a></i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfnoue.html">Nou&eacute;</a><p>
<li><a href="noue/gdfnoue4.html">Nou&eacute;</a><p>
<li><a href="gdfnoue1971.html">Nou&eacute;</a><p>
<li><a href="gdfnoue1976.html">Nou&eacute;</a><p>
<li><a href="gdfnoue1947.html">Les d'vis du Bouan'homme George</a> (Nou&eacute;)<p>
<li><a href="gdfnoue1948.html">Les d'vis du Bouan'homme George</a> (Nou&eacute;)<p>
<li><a href="gdfnoue1974.html">Bouan Nou&eacute;!</a><p>
<li><a href="gdfnoue1970.html">Nou&eacute;</a><p>
<li><a href="gdfcriernoue.html">All'-ous crier Nou&eacute;?</a><p>
<li><a href="gdfreunminnant2.html">En reunminnant</a><p>

<li><a href="gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="gdfgeints.html">Geints, et l'temps p&acirc;ss&eacute;</a><p>
<li><a href="gdfcrasset2.html">Av'-ous connu l'cr&acirc;sset?</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfsouvnins.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
</HTML>

