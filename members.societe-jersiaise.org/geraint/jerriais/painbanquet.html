<HTML>

<!-- Mirrored from members.societe-jersiaise.org/geraint/jerriais/painbanquet.html by HTTrack Website Copier/3.x [XR&CO'2014], Tue, 15 Jul 2025 13:53:39 GMT -->
<HEAD>
<TITLE>How Piteur Fared at the Banquet</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Piteur Fared at the Banquet</h2></font></center><p>

N'y'eut pas tant d'fonne coumme j'ai veu tchiq'fais, &agrave; chu Bantchet! Ni d'si belle compognie! Mussieu l'Baillyi n'y'&eacute;tait pon pour nos dithe  tch&egrave;s qu'en tait d'la Lou&eacute; sus l'Education; L'Connon Luce n'&eacute;tait pas l&agrave; pour nos faithe san bieau speech d'amor sus le Rou&eacute;; l's'Estats 'taient bin maigr&eacute;ment r'present&eacute;s; l'President Aubin 'tait malade au li&eacute;t, et j'ai ou&iuml; qu'a la pli&eacute;che d'etre a d&icirc;n&eacute; avec nous, il avait deu r&eacute;st&eacute; a s'met' les pids dans du bran et la t&ecirc;te dans du gli&eacute;chon. Chu c&eacute;l&egrave;bre ex-deput&eacute; Bailhache 'tait assis dans la tchaise au Vice-President Nicolle, qu'a des r'fredeuses au g'nou - et n'y'avait pour dithe que tchiq' Recteurs et m&eacute; qu'&eacute;taient ch'qu&eacute; nou peut dithe d'orn&eacute;ment. Ch'tait loin d'&ecirc;tre coumme le temps pass&eacute;.<br/>
<br/>
J'usqu'au d&icirc;n&eacute; qui n'm&eacute; semblyi pas si bon coumme aut'fais. N'y'avait pas assez d'gr&eacute;ev&eacute; dans la soupe; l'pa&icirc;sson avait des h&eacute;theques; j'n'eut qu'eunne maigre tch&ecirc;sse de vielle poule; et l'bricoli avait l'gout d'chou-flieurs. Pour dessert j'n'eut qu'eunne poumme fli&egrave;trie qu'avait des hon'tons dans l'r&acirc;tchet, et y n'm&icirc;ntes pon d'grog dans l'caf&eacute;. J'tais pr&ecirc;t a en plieuth&eacute;!<br/>
<br/>
Par bounheu, tchiq un m'pr&ecirc;ti eunne cigare qu'etait pas v&eacute;rmoulue, et - pour b&eacute;the &egrave;s sant&eacute;s - j'eut l'fond d'boutelle d'un va&icirc;sin qui s'en fut d'bouonne heuthe viyant qu'il avait laissi eunne vaque engou&eacute;e siez li.<br/>
<br/>
Jusqu'es speech qu'etaient enfuntchis! N'y'avait ni fond ni coup&eacute; d'dans! Y sembliait qu'chatchun avait peux d'en dithe trop long; et l'affaithe aheuctait tout l'temps. N'y'eut qu'Moussieu P&eacute;rr&eacute;e qui nos dit d'tchi qui vallait la peine. J'ou&eacute; haut un mio, coumme ou savez; et coumme j'tais un bouan bu d'li, j'pouorrais m'tromp&eacute; un mio sus ch'qui dit. J'cr&eacute; pourtant l'av&eacute; oui dithe qu'il avait vendu a trent mille Louis d'b&ecirc;tes ch't'ann&eacute;e. Pour rin au monde j&eacute; n'voudrais contr&eacute;dithe Moussieu P&eacute;rr&eacute;e, mais tout d'm&ecirc;me, ch'est eunne bin forte soumme pour un seul marchand. Y pathaitrait &eacute;tout qu'les fermiers ont fait d'bin bouonnes affaithes sus lus patates. Allons tant mus! tant mus! Et coumme j'ai tchiq' arr&eacute;rages des comptes pour d'la f&eacute;th&acirc;lle, faudra qu'j'alle faithe eunne tou&ocirc;n&eacute;e dans ma vielle paraisse.<br/>
<br/>
Mais coumme j'vos dit, y'avait tchiq' chose qu'aheuctait tout l'temps, et, persounne n'eut l'air contrari&eacute; quand tchiq' un dit: &quot;Speed the plough.&quot; Autrement dit: S'nou s'n'allait s'couochi?<br/>
<br/>
J'rentri siez nous en l'heu; et La&iuml;z&eacute; m'dounni un bieau 'welcome' et un verre caud - d'jou&eacute;e de m'vaie r'venin a pi. Je n'sait pon tchi'l id&eacute;e qu'ou s'&eacute;tait faite, mais ou pr&eacute;tendit pens&eacute; que je sis r'venu dans eunne chiviethe. Tchi dr&ocirc;le d'id&eacute;es qu'les femmes se font tchiq' fais, tout d'm&ecirc;me.<br/>
<br/>
<i><a href="brambilo.html">Piteur Pain</a></i><br/>
<i>The Morning News 12/12/1912</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfappetit.html">Av'-ous bouan app&eacute;tit?</a><p>
<li><a href="gdfventre.html">Ch'est l'ventre tchi sou&ocirc;tcheint l'dos!</a><p>
<li><a href="painfeast2.html">Piteur Pain Preparing for a Feast</a><p>
<li><a href="painfeast.html">After the Feast</a><p>
<li><a href="paindine.html">Piteur has some friends to dine</a><p>
<li><a href="painfricot.html">Oquo du fricot</a><p>
<li><a href="oublie1906.html">Chein qu'ou z'av&ecirc;tes oubli&eacute;</a><p>
<li><a href="pmdinner.html">Merriene Disaproves of Dinner</a><p>

<li><a href="pmdinner2.html">Ph'lip cooks the dinner</a><p>
<li><a href="elielondres1912.html">La D&eacute;putation &agrave; Londres</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painbanquet.html by HTTrack Website Copier/3.x [XR&CO'2014], Tue, 15 Jul 2025 13:53:39 GMT -->
</HTML>

