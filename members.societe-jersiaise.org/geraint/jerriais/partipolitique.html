<HTML>

<!-- Mirrored from members.societe-jersiaise.org/geraint/jerriais/partipolitique.html by HTTrack Website Copier/3.x [XR&CO'2014], Tue, 15 Jul 2025 13:44:34 GMT -->
<HEAD>
<TITLE>D'accord d&eacute; parti</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>D'accord d&eacute; parti</h2></font></center><p>

&Agrave; chein tchi patha&icirc;t y'&eacute;tha un parti Cons&egrave;rvateu d'J&egrave;rri tchi s'en va s'mett' sus les rangs &egrave;s pr&eacute;chaines &ecirc;lections. Nou-s'&eacute;thait creu qu'des Cons&egrave;rvateurs J&egrave;rriais &eacute;thaient voulu cons&egrave;rver la Constitution, mais nou-fait, nou dit qu'i' lus en vont proposer un tas d&eacute; r'formes. <br/>
<br/>
Ch'est en tchi les strades &egrave;s r&ecirc;unnions &ecirc;lectorales lus en vont &ecirc;t' ch&egrave;rgies coumme des mo&ucirc;ques &agrave; myi si touos les cheins tchi voudraient proposer des r'formes lus la&icirc;ssent porter candidat. Bein seu qu'touos ches supporteurs d&eacute; r'formes n&eacute; sont pon d'avis entouor tchi r'formes sont n&eacute;cessaithes et nou-s'en va ou&iuml; acouo du h&egrave;rtch&icirc;n entouor les taxes et tout chenna d'vant l's &ecirc;lections d'l'ann&eacute;e tchi veint.<br/>
<br/>
D'pis d's ann&eacute;es nou-s'a ou&iuml;, s'lon les cheins tchi sont contre les partis politiques, qu'les J&egrave;rriais n'ont pon 't&eacute; accou&ocirc;teunm&eacute;s &agrave; voter pouor des partis. Mais nou-fait! Car s'ou d'meuthez dans eune vielle ma&icirc;son tch'a un louothi ou un r&ocirc;syi &ecirc;tablyi d'pis bein longtemps dans l'gard&icirc;n, y'a toute eune p&ocirc;ssibilit&eacute; qu'l&eacute; propri&ecirc;taithe temps p&acirc;ss&eacute; 'tait du parti du Louothi ou du parti d'la Rose. Les Louothi&egrave;rs 'tait les cons&egrave;rvateurs tchi voulaient pr&ecirc;s&egrave;rver la vielle constitution, quandi qu'les Roses 'taient pouor eune pus grande d&eacute;mocratie. <br/>
<br/>
Pi&egrave;rre L'Sueux, l&eacute; grand Conn&ecirc;tabl'ye &egrave;rformateu d&eacute; Saint H&eacute;lyi du mitan du dgi&ecirc;x-neuvi&egrave;me si&egrave;cl'ye, et d&eacute; tchi l'monument est iun des pus bieaux orn&eacute;ments d'la Grand' Rue, 'tait du parti d'la Rose. La tcha&icirc;se du Conn&ecirc;tabl'ye dans la Salle d'Assembli&eacute;e d'la Salle P&acirc;roua&icirc;ssiale d&eacute; Saint H&eacute;lyi a des roses stchulpt&eacute;es sus.<br/>
<br/>
Et y'a ieu d'aut's partis en J&egrave;rri ava&ucirc; l's ann&eacute;es, mais au jour d'aniet les Membres d's &Ecirc;tats sont pust&ocirc;t des sou&ocirc;-d&icirc;thants &icirc;nd&eacute;pendants - ouaithe qu&eacute; nou diche qu&eacute; ches'-ch&icirc;n sont d'chutte racachie-ch&icirc;n et ches'-l&agrave; sont d'chutte dga&icirc;ngue-l&agrave;.<br/>
<br/>
Nou pou&ocirc;rrait compather la situ&acirc;tion auve l'&Icirc;le d&eacute; Man o&ugrave;'est qu'&egrave;s dreines &ecirc;lections en 2006 24 membres f&ucirc;tent &ecirc;lus &agrave; la Chambre des Cli&eacute;s (la b&acirc;sse chambre d'lus parl&eacute;ment) d&eacute; tchi trais 'taient propos&eacute;s par des partis politiques - deux des lib&eacute;thaux Manx et iun des travaillistes Manx. Chein tch'est r'm&egrave;rquabl'ye ch'est qu'la politique Manx a ieu des mouvements et partis n&acirc;tionnalistes - l&eacute; minnistre Manx d&eacute; l'agritchultuthe d'achteu soulait &ecirc;t' membre d'un parti n&acirc;tionnaliste et m&ecirc;me a 't&eacute; en bo&ecirc;te pouor la br&ucirc;l'lie d'b&acirc;tisses coumme prot&ecirc;t politique.<br/>
<br/>
Ch'est &agrave; esp&eacute;ther qu'les Cons&egrave;rvateurs d'J&egrave;rri, s'il' arrivent &agrave; pr&eacute;senter des candidats &egrave;s &ecirc;lections, lus en vont au mains cons&egrave;rver nos vi&egrave;rs b&acirc;tisses!<br/>
<br/>
<i><a href="jerpoem.html">Geraint Jennings</a></i>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="connetable.html">La Meunicipalit&eacute; en J&egrave;rri</a><p>
<li><a href="etats.html">Les &Ecirc;tats d' J&egrave;rri</a><p>
<li><a href="nosetats.html">Nos &Ecirc;tats au jour d'agniet</a><p>
<li><a href="verts.html">Les Verts</a><p>
<li><a href="partijerriais.html">Un Parti J&egrave;rriais?</a><p>
<li><a href="senateurs1948.html">Aux Electeurs de l'ile de Jerri</a><p>
<li><a href="candidat.html">Pllainttes d'un Candidat</a><p>
<li><a href="saisedhive.html">Une Sais&egrave; d'Hiv&eacute;</a><p>
<li><a href="pmsenators.html">The Election For Senators</a><p>
<li><a href="roselouothi.html">Rose ou Louothi?</a><p>
<li><a href="gdfstouen.html">&Agrave; St. Ouen l'temps p&acirc;ss&eacute;</a><p>

<li><a href="pm3candidat.html">Ph'lip et un traisi&egrave;me candidat</a><p>
<li><a href="pmelection.html">L'&Ecirc;lection</a><p>
<li><a href="pmchiviethe.html">Ph'lip et sa chivi&egrave;the</a><p>
<li><a href="cahouain_deputations1923.html">Quant ch&egrave;s l'temps des d&eacute;putations</a><p>
<li><a href="cahouain_elections1920.html">L'autre jour j'tais sus le bridge</a><p>
<li><a href="cahouain_elus.html">&Ecirc;lus sans opposition</a><p>
<li><a href="gdfpassant.html">En p&acirc;ssant...</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/partipolitique.html by HTTrack Website Copier/3.x [XR&CO'2014], Tue, 15 Jul 2025 13:44:34 GMT -->
</HTML>
