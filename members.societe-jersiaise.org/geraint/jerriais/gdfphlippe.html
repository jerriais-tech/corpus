<HTML>

<!-- Mirrored from members.societe-jersiaise.org/geraint/jerriais/gdfphlippe.html by HTTrack Website Copier/3.x [XR&CO'2014], Tue, 15 Jul 2025 13:53:04 GMT -->
<HEAD>
<TITLE>Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</h2></font></center><p>

<i><font size="-1">En Am&eacute;thique,<br/>
L&eacute; 17 d'Avri, 1964<br/></font></i>
<br/>
Moussieu l'R&eacute;dacteu<br/>
<br/>
<img src="lebrocq.jpg" width="123" height="150" alt="Douard L&eacute; Bro" title="" align="right" />
J'veins d'ou&iuml; la triste nouvelle qu&eacute; m'n anmin <a href="lebrocq.html">Ph'lippe, d&eacute; Port&icirc;nf&eacute;</a>, n'est pus. H&eacute;las! M's anm&icirc;ns d'vi&egrave;r temps lus en vont p'tit &agrave; p'tit. Si l'affaithe continnue j&eacute; s'sais beint&ocirc;t tout seu d'ma sorte!<br/>
<br/>
La pouorre vielle M&egrave;rrienne s'en va s'trouver bein &ecirc;pithot&eacute;e, et ch'est seux qu'ou' s'en va trouver les jours longs sans san bouan'-homme &agrave; la contrarier, et les nyits fraides sans san dos &agrave; &ecirc;ca&ucirc;ffer ses pids contre! M&ecirc;me ich&icirc;n en Am&eacute;thique j'm'en vais l'mantchi, l'vi&egrave;r Ph'lippe, car j'li&ecirc;sais tr&eacute;jous <a href="pmindex.html">sa colonne dans la g&acirc;zette</a> pour m&eacute; donner eune id&eacute;e d'la valeu des candidats dans l's &ecirc;lections et m'garder au couothant des b&ecirc;tises tchi font dans l's <a href="etats.html">&Eacute;tats</a> eune fais &ecirc;lus, et d'la manni&egrave;the tch'i' votent tr&eacute;jous &quot;Pour&quot; quand ch'est eune affaithe d&eacute; d&ecirc;penser nouos sou ou d'cre&ucirc;ser des tonnelles!<br/>
<br/>
Il 'tait &eacute;crivain d'la preunmi&eacute; trempe et mangnifique comme rapporteux et r&eacute;dacteu d'g&acirc;zettes. Les p'tits buts dans ses &quot;critiques&quot; quand il en publyiyant ieune 'taient souvent risibl'yes et &agrave; propos, et ch'est seux tch'il en m'ttait entouor m&eacute; - comme entouor bein d'aut' - quand j'tions tous jannes et qu'j'allions vaie les hardelles et les r'condithe au Dinmanche au s&eacute; aupr&egrave;s l's&egrave;rvice d&eacute; l'&eacute;glyise ou d'la chapelle!<br/>
<br/>
Les morts et l's ent&egrave;rrements dans les maiethons font des changements, mais j'avons veu bein des changements ensembl'yes dans la vie, le Ph'lippe et m&eacute;. Il 'tait pus vyi qu'm&eacute;, sans doute, mais j'tions quand-m&ecirc;me jannes en m&ecirc;me temps, et j'fus n&eacute; &agrave; La Forge, pon bein liain d'Port&icirc;nf&eacute;, et j'les viyais souvent, li et M&ecirc;rrienne. Dans chu temps-l&agrave; nou fa&icirc;sait s&egrave;rvi des lant&egrave;rnes atout des f'n&ecirc;tres d&eacute; corne &agrave; la pliaiche d&eacute; v&egrave;rre quand nou sortait au s&eacute; et qu'nou n'viyait pon la main d'vant s&eacute;. L's hommes mettaient acouo des braies d'b&acirc;th&icirc;n et des c'm&icirc;nses d&eacute; molleton, et n'avaient pon d'peux d'marchi deux pas. &Agrave; ch't heu, ch'est les femmes tch'aiment &agrave; en mettre, des braies, mais pon d'b&acirc;th&icirc;n! Nou n'viyait janmais d'femmes atout des courts ch&eacute;veux et eune cigarette &agrave; la bec. D&eacute; nouos jours ch'est l'contraithe - les jannes hommes ont les j'veux longs et les femmes les gardent courts!<br/>
<br/>
I' n'y avait pon d'motos &agrave; porter les gens partout, et nou-s-allait &agrave; pid la grand' partie du temps. L&eacute; Sanmedi, un tas des femmes du va&icirc;sinn&eacute; allaient en ville par la beusse &agrave; Mait' Harry L'Boutilyi. Les jannes hommes lus rencontraient au <a href="gdfpallion2.html">Pallion</a> &egrave;s Landes, en d'vant d'la maiethon &agrave; Mait' Darri L'Cornu, l&eacute; Dinmanche l'arl&eacute;v&eacute;e pour bailli d'lus bec et s'passer l'temps. Y'avait des courses sus Les Landes dans l'&ecirc;t&eacute;, et les soudards (les r&eacute;dguli&egrave;rs, car y'avait des r&eacute;giments Angliais en garn&icirc;son) v'naient y tither au blianc. L&eacute; Dinmanche il' allaient en parade atout lus rouoges c&acirc;saques &agrave; l'<a href="gdfstgeorges.html">&eacute;glyise d&eacute; St. George</a>, et j'n'avions qu&eacute; d'cr&eacute;ver d'rithe &agrave; ou&iuml; l'R&eacute;v&eacute;rend Barascud, tchi n'savait qu&eacute; l'Fran&ccedil;ais, &ecirc;prouver &agrave; annoncer les cantiques en Angliais! Mait' Elie Maugi, p&eacute;the du Seurveillant d'&agrave; ch't heu d'la Grande &Eacute;glyise, 'tait en ch&egrave;rge d'l'&Ecirc;cole du D&icirc;nmanche, et nou n'&ocirc;sait pon rithe quand i' vouos r'gardait, mais nou faisait la minne d&eacute; s'torchi l'nez et nou riait dans san mouochet! Ch'est vrai qu'nou n'ou&iuml;yait pon fort d'Anglia&icirc;chin'nie dans ches temps-l&agrave;, et j'n'en savais pon, un mot quand j'allis &agrave; l'&eacute;cole la preunmi&eacute; fais &agrave; l'&acirc;ge d&eacute; sept ans.<br/>
<br/>
L&eacute; Ph'lippe 'tait un bieau janne homme. Nou peut dithe tch'il a tr&eacute;jous 't&eacute; un bel homme, m&ecirc;me dans sa vieill&egrave;che, et il 'tait tr&eacute;jous habilyi comme un moussieu. I' n'avait janmais d'peine &agrave; trouver eune janne fille &agrave; r'condithe aupr&eacute;s l's&egrave;rvice. La M&ecirc;rrienne fut chanceuse d&eacute; l'gaffer, mais ou' l'a tr&eacute;jous bein souangni et il'ont 't&eacute; heutheurs ensembl'ye. Lus d'scendants sont illustres et f'thaient honneu &agrave; autcheune fanmile.<br/>
<br/>
L's ann&eacute;es lus sont pass&eacute;es si vite qu&eacute; j'n'avais pon r&ecirc;alis&eacute; qu&eacute; j'tions d&eacute;v'nus si vi&egrave;rs, l&eacute; Ph'lippe et m&eacute;. Enfin, les bouans s'en vont et les mauvais restent, et m&eacute; v'l&agrave; acouo par les c'm&icirc;ns! Tch'est tchi sait, j'pouorrais&nbsp;  p't &ecirc;t' vivre assez longtemps pour aller &agrave; la Leune! Dans s'n <a href="pm2familles.html">articl'ye dans la g&acirc;zette du 8 d&eacute; F&eacute;vri</a>, Ph'lippe nouos disait qu'les Russes et l's Am&eacute;thitchains allaient lus &eacute;tabl'yi d'ssus un mio pus tard, mais tch'i' n'tait pon d'avis d'y aller li'm&ecirc;me viyant tch'i' n'y avait ni femmes ni aub&egrave;rges l&agrave;! Eh bein, d&eacute;pis j'sis iun d'ches Am&eacute;thitchains-l&agrave; j'&eacute;thai p't &ecirc;t' la chance d&eacute; y'aller. Quant &egrave;s femmes, j'sis accou&ocirc;teunm&eacute; &agrave; m'graie sans. L's aub&egrave;rges n&eacute; m'int&eacute;r&ecirc;ssent pon - j'aime mus aver eune fais &agrave; baithe &agrave; la maiethon io&ugrave; qu'nou n'est pon enfeuntchis par la feunm&eacute;e d'cigarettes, et io&ugrave; tch'i' n'y a autcheun dangi d'aver l's ouothelles acc&acirc;bli&eacute;es par l&eacute; bargouaich&icirc;n des b'veurs tchi hantent ches pliaiches-l&agrave;! Mais ch&acirc;tcheun embraiche sa femme &agrave; sa manni&eacute;the. J'accordions comme des clioches, l&eacute; Ph'lippe et m&eacute;. J'm'en vais mantchi ses articl'yes dans la g&acirc;zette . Il' 'taient tr&eacute;jous si pliennes d'humour et d'anecdot&eacute;s. Honneu et hommage &agrave; sa m&eacute;mouaithe!<br/>
<br/>
<i><a href="lefeuvre.html">George D'La Forge</a></i><br/>
&nbsp; <br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="fanmail.html">A Fanmail Letter For Ph'lip From The African Jungle</a><p>
<li><A HREF="dorey.html">Jean Dorey<i> In Memoriam</i></A><p>
<li><a href="eliemort.html">La Mort d'&Eacute;lie</a><p>
<li><a href="elieobit.html">E.J. Luce</a><p>
<li><a href="eslegie.html">Eslegie sus la mort du Juge Langlois</a><p>
<li><A HREF="vickery.html">George Vickery <i>In Memoriam</i></A><p>
<li><a href="lecouteur.html">Sonnet sur la mort de Madame Le Couteur, de Belle-Vue</a><p>

<li><a href="lemaistre2.html">Frank Le Maistre: Tchiques patholes</a><p>
<li><a href="finalchapter.html">The final chapter</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfphlippe.html by HTTrack Website Copier/3.x [XR&CO'2014], Tue, 15 Jul 2025 13:53:04 GMT -->
</HTML>

