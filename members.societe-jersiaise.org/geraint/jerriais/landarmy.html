<HTML>

<!-- Mirrored from members.societe-jersiaise.org/geraint/jerriais/landarmy.html by HTTrack Website Copier/3.x [XR&CO'2014], Tue, 15 Jul 2025 13:56:41 GMT -->
<HEAD>
<TITLE>&quot;Land Army&quot;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>&quot;Land Army&quot;</h2></font></center><p>

Tch'est qu'est devenu d'Marie Hibou? V'l&agrave; che que nou me d'mande presque touos les jours acheteu, parceque je n'ai pas p&acirc;l&eacute; d'lyi &agrave; ches dernyi.<br/>
<br/>
Eh bain, ch'est bain humiliant et bain p&eacute;niblye pour m&eacute; d'aver &agrave; admettre que v'l&agrave; tchique temps que je n'd&eacute;meuthons pus ensemblye.<br/>
<br/>
Et ch'est tout d'la faute &agrave; Madame Pin&eacute;!<br/>
<br/>
D&egrave;s qu'ou c'menchi &agrave; p&acirc;ler d'former san &quot;Land Army&quot; et qu'i' y eut des meetin' &agrave; l'H&ocirc;tel-de-Ville, Marie Hibou eut la t&ecirc;te absolument tou&acirc;nn&eacute;e.<br/>
<br/>
Et pis ch'est qu'ou n'mentchi pas une seule r&eacute;union!<br/>
<br/>
Toutes les fais quand ou r'venait, ou m'&ecirc;cauffait les ouotheilles avec toutes sortes d'th&eacute;ories sus l'patriotisme, et comment que ch'tait le d'v&eacute; de toutes les femmes d'aller travaill'yi sus la terre pour aidgi &egrave;s fermiers &agrave; cra&icirc;tre les al&icirc;ments n&eacute;cessaithes pour le souostient d'la nation, etc., etc. M&eacute;, je li dis de n'm'&ecirc;lourder pas d'la sorte, que tout chenna &eacute;tait bouan pour des jennes hardelles de djaix-huit &agrave; vingt ans qui voulaient un mio de divertissement, et ainsi d'suite, mais que chenna n'&eacute;tait pas intentionn&eacute; pour des m&eacute;thes de famille comme l'yi, et sustout &agrave; l'&acirc;ge qu'oulle avait; que san d'v&eacute; &agrave; l'yi &eacute;tait de rester dans sa tchuisine &agrave; soigni d'sa castrole et ses saucepainnes et &agrave; r'graie les cauches &agrave; ses mousses; et qu'en faisant chenna, oulle 'tait &agrave; faithe pus pour la patrie que d'&ecirc;tre &agrave; passer ses s&eacute;th&eacute;es au <i>Town Hall</i> &agrave; ou&iuml; des discours pus ou mains patriotiques et &ecirc;couter les pliaintes de deus-trais vieilles pies qui trouvaient que Clarrie et d'autres comme li, ne les avaient pas trait&eacute;es comme i l'aithaient voulu. A ma grande surprinse, ou n'cherchi pas, comme d'habitude, &agrave; ardgumenter avec m&eacute;. Ou n'm&eacute; raiponni pas une seule pathole, mais je vis bain par le riton sus sa physionomie qu'oulle avait tchique sinistre projet en allant.<br/>
<br/>
Le suj&egrave;t ne r'fut pas entam&eacute; pour deus-trais jours et je l'avais qu&acirc;siment roubli&eacute; quand v'l&agrave;-t-i' pas un biau matin qu'il arrivi &agrave; la porte d'notre mansarde un mousse en &quot;<i>livery</i>,&quot; avec un grand patch&egrave;t amath&eacute; dans un brun papi. &quot;<i>Parcel for Madam</i>,&quot; qu'i' m'dit, en me l'mettant dans les pattes.<br/>
<br/>
Je n'pouvais pas m'imaginer tch'est que ch'tait et j'tais &agrave; l'examiner attentivement en l'tou&acirc;nant bord sus bord, quand Marie Hibou s'en vint comme un ouragan m'l'&ecirc;raichi d'entre les mains en m'disant. &quot;Nai pas l'malheur d'ouvri chenna! Ch'est pour m&eacute;, et ch'est d'tchi <i>private</i>!&quot;<br/>
<br/>
Je n't&ecirc;ti pas contre l'yi, pour l'amour d'&ecirc;viter une sc&egrave;ne, mais je r&ecirc;alisi que y'un d'ches jours i' m'arrivethait un biau compte que j'aithais &agrave; payi.<br/>
<br/>
Mais par exemp'le, je n'paiethai pas ch'tis-l&agrave;! J'aimethais mus la discr&eacute;diter sus les gazettes!<br/>
<br/>
Tch'est qu'ou criyiz que ch'tait?<br/>
<br/>
Un uniforme en &quot;<i>khaki</i>&quot; tout au compli&egrave;t! Ch'tait raique le lendemain au matin que j'en fis l'affreuse d&ecirc;couverte.<br/>
<br/>
J'avais 't&eacute; m'promener jusqu'&agrave; La Collette devant d&ecirc;jeuner, et quand je r'vins siez nous je fus bain &ecirc;tonn&eacute; de vaie m&acirc;t&eacute; aupr&egrave;s d'la tabl'ye un individu en uniforme. Casaque, braie, &quot;<i>gaiters</i>&quot; en jaune tchui, une &quot;<i>belt</i>&quot; attouo d'la taille et un chap&eacute; &agrave; larges bords.<br/>
<br/>
&quot;Oh bon!&quot; j'pensi, &quot;ch'est oquo du nouv&eacute;, chennechin, est-che que Marie Hibou aithait par chance l'habitude de r'narder des soudards ichin quand j'sis hors?&quot;<br/>
<br/>
Et sans l'dgerni ni rain je li criyi rup&eacute;ement &quot;<i>Who goes there</i>?&quot;<br/>
<br/>
I' s'tou&acirc;ni d'bord, et j'eus un it&egrave;t coup que j'fa&icirc;lli m'&ecirc;vanni.<br/>
<br/>
Ch'tait Marie Hibou l'yi-m&ecirc;me, sapresti!<br/>
<br/>
D&egrave;s qu'j'eus la forche de mettre deux patholes ensemblye je li dis comme chenna: &quot;Tchi dj&acirc;blye qu'chennechin veurt dithe?&quot;<br/>
<br/>
&quot;Oh,&quot; ou m'ra&icirc;ponni, i' n'y a pas d'tchi en faithe un t&eacute; train, mon doux. J'ai joint le &quot;Land Army,&quot; ch'est ichin m'n uniforme et je c'menche man travas anni&egrave;t. est-che que tu n'm'admithes pas dans ches habits ichin?&quot;<br/>
<br/>
&quot;T'admither? Esp&egrave;ce de rain-tchi-vaille! Sais-tu bain &agrave; tchi qu'tu r'semblye?&quot;<br/>
<br/>
&quot;Et je m'mins &agrave; li dithe...<a href="#censure">*</a><br/>
<br/>
Enfin tr&eacute;jous, j'e&ucirc;mes une dispute ab&ocirc;minabl'ye et ou fichi san camp et je n'l'ai pas r'veue d'pis.<br/>
<br/>
Nou m'a dit qu'oulle a '&eacute;t&eacute; veu en travas dans un clios de tchique carre dans l's envithons du Mont-au-Pr&ecirc;tre, mais qu'ou sait l&agrave; ouest qu'ou voudra, qu'oulle y reste, car je sis d&ecirc;termin&eacute; qu'ou ne r'mettra pas les pids siez-nous, ch'est-&agrave;-dithe, pas dans ches braies-l&agrave;!<br/>
<br/>
<a name="censure"></a><font size="-1">* [<i>Censur&eacute;</i>. - R&eacute;d]<br/>
Note du Chef aux Imprimeurs:<br/>
Ayez soin de supprimer les trois lignes commen&ccedil;ant: &quot;Sac'qu&eacute;tine&quot; .... .. .......... .. .... ...... .. ........ .... ......... ...... ... jusqu'&agrave;: en orfant&eacute;. Li!&quot;<br/></font>
<br/>
<i><a href="gwdec.html">Caouain</a></i><br/>
<i>20/7/1918</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dame_moussieu.html">Est-che une Dame ou un Moussieu?</a><p>
<li><a href="braies.html">L&eacute; Caouain porte les braies</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="gdfsoudards.html">Les soudards</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="sympathie.html">Sympathie</a><p>
<li><a href="incidents1914.html">Tchique petits incidents</a><p>
<li><a href="elieslamente.html">Elie s'lamente et fait des suggestions</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>
<li><a href="recruiting.html">&quot;Recruiting Rally&quot;</a><p>
<li><a href="tchuthiosites.html">L'exhibition de tchuthiosit&eacute;s</a><p>
<li><a href="chucre1918.html">Du chucre pour faithe de la g'lee</a><p>
<li><a href="greenfieldsoffrance.html">Les v&egrave;rts clios d'France</a><p>
<li><a href="femme.html">La femme</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/landarmy.html by HTTrack Website Copier/3.x [XR&CO'2014], Tue, 15 Jul 2025 13:56:41 GMT -->
</HTML>

