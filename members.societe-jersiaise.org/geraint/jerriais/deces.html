<HTML>

<!-- Mirrored from members.societe-jersiaise.org/geraint/jerriais/deces.html by HTTrack Website Copier/3.x [XR&CO'2014], Tue, 15 Jul 2025 14:04:16 GMT -->
<HEAD>
<TITLE>La Pri&eacute;the d'eune femme au d&eacute;c&egrave;s d&eacute; s'n houmme</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Pri&eacute;the d'eune femme au d&eacute;c&egrave;s d&eacute; s'n houmme</h2></font></center><p>

<CENTER><TABLE><TR><TD>

Oh Cr&ecirc;ateu du monde et d'l'Univ&egrave;r immense,<br/>
Atchi qu'la mort n'a janmais 'tait myst&eacute;the;<br/>
Que vot' pr&eacute;sence me soulage dans ma peine,<br/>
Ayis pitchi pour m&eacute; dans ma mins&eacute;the!<br/>
Ecoutez j'vos prie, mes patholles si simplyes,<br/>
En toute &eacute;sp&eacute;thance &agrave; vous adr&eacute;chie;<br/>
Car j'ai la fouai qu'vot' amour et bouant&eacute;<br/>
M'souotcheindra dans l'incertain't&eacute; d'chutte vie!<br/>
<br/>
M'n houmme n'est pus! Not' vie ensemblye finie!<br/>
Il 'tait bein pr&ecirc;t quand 'ous &ecirc;tes v'nu l'cherchi,<br/>
Et sus mes g'nouors, auv' man tchoeu plein d'chagrin,<br/>
J'accepte sa mort; je n'tchestiounne pas pourtchi!<br/>
Rest&eacute;e ichin auvec que des memou&eacute;thes,<br/>
J'vos offre entchi&egrave;thement, du tout fond d'mantchoeu<br/>
Des r'merci&egrave;ments pour man mathiage parfait,<br/>
Qui m'a apport&eacute; tant d'jouaie et d'bonheu.<br/>
<br/>
En r&eacute;flichant sus nos ann&eacute;es ensemblyes,<br/>
Heutheurs en vous; J'trouve que j'n'ai pas d'ergrets:<br/>
Il a v&ecirc;tchu coumme iun de vos &ecirc;fants<br/>
Prennant tr&eacute;jous le bouan auv' le mauvais.<br/>
La route n'a pas 'tait bein facile a suivre,<br/>
S'il a peut &ecirc;tre perdu san c'min tchiquefais;<br/>
J'vos supplie, ouiez, dans vot' charit&eacute;,<br/>
Et pardonnez chaque de ses p'tits p&eacute;ch&eacute;s!<br/>
<br/>
Donnez-m&eacute; l'couothage d'enfachi l'av'nin,<br/>
Qui s'en va m'patha&icirc;tre eune infinit&eacute;!<br/>
Des jours sustout que faut que j'passe toute seule,<br/>
Jusqu'a qu'le corps a m'n houmme est enterr&eacute;.<br/>
Erchevez &eacute;ttout, j'vos en prie, s'n &acirc;me,<br/>
Qui s'est envol&eacute; i' y a si p'tit d'temps;<br/>
Qu'est &agrave;-ch'teu dans l'immensit&eacute; des cieux:<br/>
Sus san drain viage de tout, guidez ses pas!<br/>
<br/>
J'vos prie &eacute;tout d&eacute; soignyi d'touos les siens<br/>
Qui passent chutte niet en peine ou en souffrance;<br/>
Coumme m&eacute; qu'ont perdu toute lus compagnie:<br/>
Qu'i' piesse comprendre, que ch'est qu'un temps qui s'passe.<br/>
La niet est longue, mais l'aube du jour veindra!<br/>
Car pour touos nous, vot' fis J&eacute;su mouothi!<br/>
J'attendons l'jour qu'vot' volant&eacute; s'ra faite,<br/>
Le jour de glouaire quand tout s'ra accomplyi!<br/>
<br/>
<i><a href="perchard.html">ALP</a></i><br/>
<br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="mouothi.html">Mouothi</a><p>
<li><a href="idee.html">L'id&egrave;e!</a><p>
<li><a href="mortsoeur.html">Sur la mort de ma soeur</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/deces.html by HTTrack Website Copier/3.x [XR&CO'2014], Tue, 15 Jul 2025 14:04:16 GMT -->
</HTML>

