<HTML>

<!-- Mirrored from members.societe-jersiaise.org/geraint/jerriais/scroobious.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
<HEAD>
<TITLE>L&eacute; Pipl'ye Scro&ucirc;bieux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Pipl'ye Scro&ucirc;bieux</h2>
The Scroobious Pip</font></center><p>

<CENTER><TABLE><TR><TD>
L&eacute; Pipl'ye Scro&ucirc;bieux s'en d&ecirc;halit<br/>
quand la bli&ecirc;te 'tait v&egrave;rte et l'ciel 'tait gris.<br/>
Pis des b&ecirc;tes, i' y'en v&icirc;ntent un amas<br/>
quand l'Pipl'ye Scro&ucirc;bieux y fit s'n assias.<br/>
La br&eacute;bis, l'cat, l'tchian et l'kangarou,<br/>
l&eacute; couochon d'la Dginn&eacute;e, la vaque &eacute;tout -<br/>
l&eacute; loup hue&ucirc;lit, l&eacute; j'va h&icirc;ngnit.<br/>
l&eacute; p'tit qu&eacute;tot honnit et l'&acirc;ne briyit,<br/>
et quand l'lion c'menchit &agrave; faithe des rouaux<br/>
ch'tait bein assez pouor vos faithe ou&iuml; haut.<br/>
Et ch&acirc;que annima 'tait hardi tchuthieux<br/>
pouor &egrave;rgarder d'pr&egrave;s l'Pipl'ye Scro&ucirc;bieux.<br/>
Et i' d&icirc;tent enf&icirc;n au R'nard - &quot;D&eacute; liain<br/>
tu'es l'pus esprit&eacute; d'touos nous! Tu l'sai bein!<br/>
Appr&egrave;che-t&eacute; du Pipl'ye Scro&ucirc;bieux et di,<br/>
Tchi manni&eacute;the d&eacute; tchi qu'tu'es et pouortchi?<br/>
Pouor achteu j'sommes, nous, &agrave; nos gratter la t&ecirc;te<br/>
si tu'es Pa&icirc;sson ou &Icirc;nsecte ou Oua&icirc;th&eacute; ou B&ecirc;te.&quot;<br/>
L&eacute; Pipl'ye Scro&ucirc;bieux les r'gardit, distrait,<br/>
et chantit ches patholes atout un ronnais:<br/>
Tchi p&eacute;tite flieu! Fis, p&eacute;tit tchoeu!<br/>
L&eacute; seul nom qu&eacute; j'ai est l'Pipl'ye Scro&ucirc;bieux.<br/>
<br/>
L&eacute; Pipl'ye Scro&ucirc;bieux dans un bouais, au cop&eacute;,<br/>
viyit au liain la Boll&eacute;e d&eacute; G'l&eacute;e -<br/>
Pis du oua&icirc;th'l&icirc;n, i' y'en v&icirc;ntent un fliotchet<br/>
l&eacute; trav&egrave;rs du ciel dans des dga&icirc;ngues &agrave; voler.<br/>
L&eacute; vautour et l'aigl'ye, la glinne &eacute;pis l'co,<br/>
l'autruche, ra&icirc;t&eacute;, b&eacute;cassinne et picot;<br/>
l&eacute; p&egrave;rrot pr&ecirc;chit, l&eacute; m&ecirc;le tuitit,<br/>
mais l'cahouain esprit&eacute; n'fit pon un brit.<br/>
et quand l'paon c'menchit &agrave; piailli bein fort<br/>
y'eut un camas tchi cach'chait bein tout l'monde hors.<br/>
Et ch&acirc;que oua&icirc;th&eacute; 'tait grandement tchuthieux<br/>
pouor &ecirc;couter d'pr&egrave;s l'Pipl'ye Scro&ucirc;bieux.<br/>
Enf&icirc;n - &quot;D&eacute; liain,&quot; qu'i' d&icirc;tent au Cahouain, <br/>
&quot;tu'es l'pus esprit&eacute; d's oua&icirc;thieaux! Tu l'sai bein!<br/>
Avole pr&egrave;s du Pipl'ye Scro&ucirc;bieux et di,<br/>
Tchi manni&eacute;the d&eacute; tchi qu'tu'es et pouortchi?<br/>
Pouor achteu, nous, j'attendons f&ecirc;te pouor saver<br/>
si tu'es Pa&icirc;sson ou &Icirc;nsecte ou B&ecirc;te ou Oua&icirc;th&eacute;.&quot;<br/>
L&eacute; Pipl'ye Scro&ucirc;bieux les r'gardit, bein dgai,<br/>
et chantit ches patholes atout eune b&acirc;sse vouaix:<br/>
Fis, p&eacute;tit tchoeu! Tchi p&eacute;tite flieu!<br/>
L&eacute; seul nom qu&eacute; j'ai est l'Pipl'ye Scro&ucirc;bieux.<br/>
<br/>

L&eacute; Pipl'ye Scro&ucirc;bieux s'en fut &agrave; la m&eacute;,<br/>
au bein bieau bord d&eacute; la Boll&eacute;e d&eacute; G'l&eacute;e.<br/>
Pis des pa&icirc;ssons, i' y'en v&icirc;ntent toute eune scole<br/>
auve d&eacute; l'&ecirc;catch&icirc;n fo et d'l'&ecirc;cliaqu'thie folle.<br/>
L'&ecirc;sprot, l&eacute; h&eacute;than et l'teurbot, ma f&eacute;,<br/>
l&eacute; cheurque, la sole et l'bliu maqu'th&eacute;,<br/>
la fliandre flia&ucirc;nit, l&eacute; pourpais fit d's ou&icirc;ns,<br/>
l&eacute; ha&ucirc; h&ecirc;lit l&eacute; halibot et l'scolp&icirc;n.<br/>
Et quand l'bal'not c'menchit sa so&ucirc;ffli&eacute;thie,<br/>
Tchi tinn&eacute; tch'&ecirc;cliatchit tout l'tou, mou&ocirc;n dgi!<br/>
Et ch&acirc;que pa&icirc;sson 'tait raide tchuthieux<br/>
pouor dgetter d'pus pr&egrave;s l'Pipl'ye Scro&ucirc;bieux.<br/>
Enf&icirc;n i' d&icirc;tent au Bal'not &quot;D&eacute; liain,<br/>
tu'es l'pus grand des pa&icirc;ssons! Tu l'sai bein!<br/>
Noue don pr&egrave;s du Pipl'ye Scro&ucirc;bieux et di,<br/>
Tchi manni&eacute;the d&eacute; tchi qu'tu'es et pouortchi?<br/>
Pouor achteu j'voudr&ecirc;mes eune explyic&acirc;tion<br/>
si tu'es B&ecirc;te ou &Icirc;nsecte ou Oua&icirc;th&eacute; ou Pa&icirc;sson?&quot;<br/>
L&eacute; Pipl'ye Scro&ucirc;bieux les r'gardit, en paix,<br/>
et chantit ches patholes sus un air parfait:<br/>
Fai-m&eacute; d'tchi pliutcheux, Fai-m&eacute; d'tchi pliutcheux!<br/>
L&eacute; seul nom qu&eacute; j'ai est l'Pipl'ye Scro&ucirc;bieux.<br/>
<br/>
L&eacute; Pipl'ye Scro&ucirc;bieux restait, abri&eacute;<br/>
souos un bouais dans l'pays d'la Boll&eacute;e d&eacute; G'l&eacute;e.<br/>
Pis d's &icirc;nsectes, i' y'en &ecirc;ss'm&icirc;tent eune rue&ucirc;tchie<br/>
tout l'tou du Pipl'ye Scro&ucirc;bieux d'un cly&icirc;n dg'yi.<br/>
D's &ecirc;tch&egrave;rbots et des p&ecirc;tres &agrave; pourpres i&egrave;rs,<br/>
des bibets, des bourdons, des bliues mo&ucirc;ques &agrave; v&egrave;rs,<br/>
des j'vaux d'Saint George, papillotes, mo&ucirc;ques &agrave; myi,<br/>
v&ecirc;pres, bliues d'moua&icirc;selles et mo&ucirc;tchets r&icirc;lyis.<br/>
Et quand les bibets v&icirc;ntent &agrave; bourdonner,<br/>
les branques tap&icirc;tent pouor tabouothinner,<br/>
Et ch&acirc;que &icirc;nsecte t&acirc;chit d'faithe bein seux<br/>
d'pouver vaie d'pr&egrave;s l'Pipl'ye Scro&ucirc;bieux.<br/>
Enf&icirc;n i' d&icirc;tent au Freunmion &quot;D&eacute; liain,<br/>
tu'es l'pus brillant d's &icirc;nsectes! Tu l'sai bein!<br/>
S&icirc;l'ye-t&eacute; pr&egrave;s du Pipl'ye Scro&ucirc;bieux et di,<br/>
Tchi manni&eacute;the d&eacute; tchi qu'tu'es et pouortchi?<br/>
Pouor achteu j'avons eune tchestchion tch'&egrave;rp&egrave;qu'te,<br/>
si tu'es B&ecirc;te ou Pa&icirc;sson ou Oua&icirc;th&eacute; ou &Icirc;nsecte?&quot;<br/>
L&eacute; Pipl'ye Scro&ucirc;bieux les r'gardit vitement,<br/>
et chantit ches patholes en s&ucirc;ffliotant:<br/>
Vai-m&eacute; envieux, Vai-m&eacute; envieux!<br/>
L&eacute; seul nom qu&eacute; j'ai est l'Pipl'ye Scro&ucirc;bieux.<br/>
<br/>
&Eacute;pis toutes les b&ecirc;tes tchi lus pronm&egrave;nent dans l'aithe<br/>
dans&icirc;tent eune ronde bein cirtchulaithe,<br/>
et tout l'oua&icirc;th'l&icirc;n tchi volent l&agrave;-haut dans l'ciel<br/>
f&icirc;tent des c&egrave;rcl'yes auve un bieau battement d'ailes,<br/>
et touos les pa&icirc;ssons dans la Boll&eacute;e d&eacute; G'l&eacute;e<br/>
nou&icirc;tent en tou&ocirc;nn&eacute;e d'chutte grande bliue m&eacute;,<br/>
et toutes les &icirc;nsectes tchi cr&eacute;pissent 'ch&icirc;n-bas<br/>
bourdonn&icirc;tent dans eune ronde 'ch&icirc;n et l&agrave;.<br/>
Et i' hue&ucirc;l&icirc;tent et s&ucirc;ffly&icirc;tent &agrave; tigue d&eacute; corps<br/>
jusqu'&agrave; ch'qu'nou les ou&iuml;yait par touos les bords - <br/>
Tchi p'tit pieux! Tchi p'tit pieux!<br/>
L&eacute; seul nom qu'il a est l'Pipl'ye Scro&ucirc;bieux<br/>
 <br/>
 
<p><i>Edward Lear</i><br/>
<i>V&egrave;rsion J&egrave;rriaise d&eacute; <a href="jerpoem.html">Geraint Jennings</a></i><p>
<br/>
</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="owlpussycat.html">La Catte et l&eacute; Cahouain</a><p>
<li><a href="jumblies.html">Les Jobel&icirc;ns</a><p>
<li><a href="limericklear1.html">Limerick</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/scroobious.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
</HTML>

