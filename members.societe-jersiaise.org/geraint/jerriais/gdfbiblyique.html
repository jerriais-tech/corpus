<HTML>

<!-- Mirrored from members.societe-jersiaise.org/geraint/jerriais/gdfbiblyique.html by HTTrack Website Copier/3.x [XR&CO'2014], Tue, 15 Jul 2025 13:56:47 GMT -->
<HEAD>
<TITLE>Eune le&ccedil;on biblyique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Eune le&ccedil;on biblyique</h2></font></center><p>

<font size="-1"><i>Fallbrook,</i><br/>
<i>California, USA.</i><br/></font>
<br/>
Moussieu l'R&eacute;dacteu,<br/>
<br/>
&#8220;&Agrave; l'&Ecirc;cole du Dinmanche&#8221;, j'disais &agrave; Papa et Manman eune s&eacute;th&eacute;e quand j'tions &agrave; l'entou d'l'&acirc;tre, &#8220;Moussieu P&eacute;p&icirc;n nouos dit tch'il est m&icirc;ns dans la Bibl'ye qu&eacute; si tchitchun vouos donne eune cliamuse sus la joue gauche i' faut l&icirc; pr&eacute;senter l'aut' joue &agrave; la pliaiche d&eacute; s'&egrave;rb&icirc;nfrer et d&eacute; s'battre. &Egrave;s-tu d&eacute; ch't' avis-l&agrave; &eacute;tout?&#8221;, j&eacute; d'mandis &agrave; Papa.<br/>
<br/>
&#8220;Eh bein&#8221;, i' m'dit, &#8220;d&eacute;pis qu' ch'est dans la Bibl'ye i' faut bein en &ecirc;t' d'avis. Ch'est nouot' d&eacute;ver d'ob&eacute;i &agrave; chein qu' la Bibl'ye ordonne, ouaithe qu&eacute; ch'n'est pon tr&eacute;jous a&icirc;si, pr&icirc;ncipalement dans un cas d'm&ecirc;me.<br/>
<br/>
&#8220;Albert T&acirc;ton, comme tu l'sai bein&#8221;, j'l&icirc; dis, &#8220;a la r&eacute;putation d'&ecirc;t' un mauvais sujet viyant tch'il est batilieux. Mais d&eacute; chein qu' j'en ai veu, i' n'est pon du tout m&ecirc;chant d'sa sorte. Il est un mio roupilleux et i' n'faut pon l&icirc; piler sus l's ort&eacute;s, mais i' n'ch&egrave;rche pon chicangne quand nou l'la&icirc;sse trantchil'ye.<br/>
<br/>
&#8220;Alb&egrave;rt est dans la cl&acirc;sse des grands &agrave; l'&Ecirc;cole du D&icirc;nmanche &agrave; St George, et i' m'dit tch'i' s'en allait &ecirc;prouver &agrave; vaie comment qu' v'l&agrave; tchi travail'ye d&eacute; pr&eacute;senter l'aut' joue. En sortant d'l'&Ecirc;cole Wesleyenne ch't' arl&eacute;v&eacute;e il a dit &agrave; Jean Milon tch'il 'tait pr&ecirc;t &agrave; r'ch&eacute;ver un co d'poing sus ch&acirc;que jour sans s'&ecirc;rb&icirc;nfrer. Jean n'l&eacute; criyait pon, sans doute. Mais Alb&egrave;rt m&ecirc;nagit d'l&icirc; faithe &agrave; saver tch'il 'tait s&icirc;nc&eacute;the viyant qu&eacute; ch'tait dans la Bibl'ye, et n&eacute; v'l&agrave; don Jean tchi l&icirc; bail'ye eune tape sus la joue gauche. Alb&egrave;rt l&icirc; pr&eacute;sentit l'aut' joue et r'chut eune tape dessus sans s'&egrave;rb&icirc;nfrer. L's aut's mousses n&eacute; pouvaient pon en r'v&eacute;n&icirc;n. Deux's-trais d'ieux l&icirc; d'mand&icirc;drent s'i' pouvaient l'faithe &eacute;tout, et i' lus dit qu' oui. V'l&agrave; tch'allit bein jusqu'&agrave; tch'il en r'ch&ucirc;sse ieune tchi l&icirc; fit ma, et Alb&egrave;rt s'&egrave;rb&icirc;nfrit chutte fais-l&agrave; et tchulbutit l'gas.<br/>
<br/>
&#8220;Quand les gar&ccedil;ons l&icirc; d&icirc;drent tch'il avait d's'ob&eacute;i &agrave; l'ordonnance d&eacute; la Bibl'ye, i' lus dit qu&eacute; la Bibl'ye n&eacute; p&acirc;lait pon d&eacute; pus d'eune tape - c&egrave;rtainement pon d'eune douzaine!&#8221;<br/>
<br/>
&#8220;Dans chu cas-l&agrave;&#8221;, Papa m'dit, &#8220;l'&icirc;nt&egrave;rpr&eacute;t&acirc;tion d'la Bibl'ye veurt dithe tch'i' faut r'tou&acirc;nner l'bein pour l&eacute; ma, et ch'n'est pon tr&eacute;jous a&icirc;si d'agi comme i' nouos est ordonn&eacute; d'faithe dans les Saintes &Ecirc;crituthes&#8221;.<br/>
<br/>
&#8220;Mais ch'est a&icirc;si pour les minnistres et les pr&eacute;dicateurs, est' ch-t-i' pon?&#8221;, j'l&icirc; dis, &#8220;car i' p&acirc;ssent tout lus temps &agrave; condithe les s&egrave;rvices dans l's &eacute;glyises et les chapelles, &agrave; endormi l'monde auve des longs s&eacute;rmons, et &agrave; apprendre au monde comment lus comporter. J'pense bein qu' ch'est viyant tch'i' savent bein qu' eune p&egrave;rsonne n&eacute; peut pon faithe d&eacute; ma quand ou dort tch'i' font d'longs s&egrave;rmons!&#8221;<br/>
<br/>
&#8220;Eh bein, man gar&ccedil;on&#8221;, Papa m'dit, &#8220;i' n'est pon b&eacute;soin d'&ecirc;t' dans la forge pour ou&iuml; d'dr&ocirc;les d'id&eacute;es! Je n'crai pon qu' Moussieu P&eacute;p&icirc;n ou les pr&eacute;dicateurs Wesleyens s'saient complyiment&eacute;s par tes id&eacute;es d'lus s&egrave;rmons&#8221;.<br/>
<br/>
&#8220;Oh!&#8221;, j'l&icirc; dis, &#8220;ch' tait p&ucirc;t&ocirc;t Moussieu Barastchul qu&eacute; j'avais dans l'id&eacute;e. Moussieu P&eacute;p&icirc;n n'est pon si pi&eacute;the&#8221;.<br/>
<br/>
&#8220;Enf&icirc;n&#8221;, Papa m'dit, &#8220;i' n'faut pon oublier qu&eacute; les minnistres et les pr&eacute;dicateurs sont du monde comme nous, et qu' les minnistres ont ieu &agrave; &ecirc;tudier bein d's ann&eacute;es et p&acirc;sser un tas d'examens, et tch'i' conna&icirc;ssent la Bibl'ye &agrave; fond et qu' ch'est lus d'v&eacute; d'nouos l'&icirc;nt&egrave;rpr&eacute;ter. Y'en a tch'ont l'filet bein cop&eacute; et tchi pr&ecirc;chant vite, et d'aut's tchi prannent lus temps. Mais i' sont tous &agrave; faithe d&eacute; lus mus pour nouos a&icirc;dgi &agrave; marchi dans les bouans c'm&icirc;ns&#8221;.<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>
<li><a href="gdfstgeorges.html">L'&eacute;glyise d&eacute; St. Georges</a><p>
<li><a href="gdfangelique.html">Ang&eacute;lique</a><p>
<li><a href="gdfbiblyique2.html">L'autorit&eacute; biblyique d&eacute; l'Eglyise</a><p>

<li><a href="gdfhviii.html">Henri VIII et l'Eglyise d'Angli&eacute;t&egrave;rre</a><p>
<li><a href="gdfrome.html">Cantorb&eacute;ry et Rome</a><p>
<li><a href="terresainte.html">Un Viage en T&egrave;rre Sainte</a><p>
<li><a href="gdfame.html">La Nou&ocirc;rrituthe d&eacute; l'&acirc;me</a><p>
<li><a href="gdfecc.html">Affaithes eccl&eacute;siastiques</a><p>
<li><a href="gdfpilote.html">L&eacute; Pilote</a><p>
<li><a href="gdfexam.html">Examens et s&egrave;rmons</a><p>
<li><a href="gdftouannement.html">N'y'a rein d'nouv&eacute; souos l'touannement du sol&eacute;!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfbiblyique.html by HTTrack Website Copier/3.x [XR&CO'2014], Tue, 15 Jul 2025 13:56:47 GMT -->
</HTML>

