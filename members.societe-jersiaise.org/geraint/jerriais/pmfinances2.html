<HTML>

<!-- Mirrored from members.societe-jersiaise.org/geraint/jerriais/pmfinances2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip et les finances</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et les finances</h2>
Merrienne et une heutheuse vie</font></center><p>


<i><font size="-1">&agrave; Portinf&eacute;,<br/>
Saint Ou.<br/></font></i>
<br/>
Jeudi au s&eacute;.<br/>
<br/>
Moussieu l'Editeu.<br/>
<br/>
J'veins justement d'entendre que l'Comit&eacute; des Finance ont perdu dans l's Etats par vingt-ieune vouaix &agrave; djaix-neuf. Ch'est bein appr&eacute;chi, mais ch'est une m&acirc;jorit&eacute; que nou n'peut pas ignorer. Si ch'avait 't&eacute; quarante vouaix, ch'&eacute;thait 't&eacute; la m&ecirc;me chose. L&eacute; Comit&eacute; ont perdu et dans m'n opinion, i' d&eacute;v'thaient &ecirc;tre rempli&eacute;chis sans autchun d&eacute;lai, mais, par chein que j'en comprends, chonna n'a pas ocquo 't&eacute; fait. Sans doute, j'en s&eacute;thons p&ucirc;s long bein vite.<br/>
<br/>
J'me r'souveins que l'grand Baillyi Vernon d'aut'fais, une bord&eacute;e, dans d'pathelles circonstances, avait dit que l's Etats n'pouvaient pas &ecirc;tre sans un Comit&eacute; des finances, m&ecirc;me pour une heuthe, et ch'tait un homme tchi savait tch&egrave;squ'i' disait, mais agniet tout est changi et les Comit&eacute;s font p&ucirc;s ou mains comme i' veulent. Avec chonna j'maintcheins que l'Cyril L&eacute; Merquand, ayant perdu la confianche d'eune m&acirc;jorit&eacute; des membres, s'en va s'trouver dans un dr&ocirc;le de p&ocirc;sition s'i' n'abandonne pas en faveur d'un autre, et pas seulement li, mais l'restant du Comit&eacute;. I' faut admettre, Moussieu, que je n'm'attendais pas &agrave; chein tchi s'est arriv&eacute;, car i' m'semblye que l'Cyril a fait sa djobbe comme-i'-faut.<br/>
<br/>
J'en avons p&acirc;sl&eacute; un mio, la Merrienne et m&eacute;, et, en nos couochant hier-au-s&eacute;, ou voulit saver tch&egrave;squ'&eacute;tait chu Code d&eacute; 1771, et pourtchi qu'nou-s-&eacute;thait voulu l'changi apr&egrave;s tant d'ann&eacute;es.<br/>
<br/>
&quot;J&eacute; n'peux pas t'en dithe bein long,&quot; j'li ra&icirc;ponnis, &quot;mais quand j'tais mousse man p&egrave;the m'en montrit une copie, et j'me r'souveins ocquo de tchitchunes des dr&ocirc;les d&eacute; provisions. Y'en avait yunne, par exemplye, tchi forchait touos l's hommes tchi n'taient pas en mal sant&eacute; d'aller au templye p&acirc;rouaissial tous les d&icirc;nmanches, et d'&ecirc;tre dans l&ucirc;s si&egrave;ges devant qu'la clioche eusse fini d&eacute; sonner. Y'avait une amende pour la preumi&eacute; fais tch'i' n'taient pas l&agrave; en temps et une p&ucirc;s forte amende pour la deuxi&egrave;me fais. Dans chais jours-l&agrave;, les M&eacute;thodistes n'avaient pas 't&eacute; invent&eacute;s, et ch'tait l'Recteur tchi 'tait la personne la pus importante dans la p&acirc;raisse.&quot;<br/>
<br/>
&quot;Mais,&quot; ou s'fit, &quot;tandis qu'l&ucirc;s hommes 'taient au tchulte, tch&egrave;squ'arrivait &agrave; l&ucirc;s femmes?&quot;<br/>
<br/>
&quot;Pour bein que l'd&icirc;n&eacute; fusse pr&ecirc;t quand l's hommes r'venaient de l'auberge - et souvent ch'tait dans l'mitan de l'arl&eacute;v&eacute;e - tout allait comme-i'-faut,&quot; j'lis dis. &quot;Mais n'oublie pas que quand l'Sieur de Quetteville, d&eacute; Saint Mart&icirc;n, 'tait en vie, et quand l'John Wesley v&icirc;nt dans l'&Icirc;le hardi d'gens n&eacute; consid&eacute;thaient pas que les femmes avaient d's &acirc;mes &agrave; sauver.&quot;<br/>
<br/>
&quot;Et,&quot; j'ajou&ocirc;tis, &quot;y'a p&ucirc;s d'yun d'nos vaisins tch sont fort&eacute;ment de ch't'opinion &agrave; ch'teu sinon que les pou&ocirc;rres balloques n'ont pas l'couothage de l'dithe ouvertement, sinon p't'&ecirc;tre &egrave;s parchongniers tch'i' trouvent en Ville au samedi.&quot;<br/>
<br/>
&quot;Mais,&quot; j'continuis, &quot;ch'n'est pas tout chu gniol&icirc;n-l&agrave; que l'Comit&eacute; des Finances voulait aboli, mais la provision tchi dit que personne n&eacute; peut chergi p&ucirc;s d'ch&icirc;nq du chent pour des sous pr&ecirc;t&eacute;s. Les banques savent la louai, et sont forchies d&eacute; l'ob&eacute;i, mais ils ajou&ocirc;tent yun du chent pour chein tch'ils app&egrave;lent l&ucirc;s commission.&quot;<br/>
<br/>
&quot;Mais,&quot; ou dit, &quot;quand tu fus en Ville chu samedi-l&agrave; pour t&acirc;chi d'emprunter chent louis d'la banque, ou r'f&ucirc;sit de t'pr&ecirc;ter un sou.&quot;<br/>
<br/>
&quot;V&egrave;the,&quot; j'li dis, &quot;car ou voulait une doublye garantie, ch'est-&agrave;-dithe, j'&eacute;thais veu &agrave; trouver deux bouons am&icirc;ns &agrave; garanti chent louis ch&acirc;tchun, et &agrave; chu moment-l&agrave; je n'savais pas iou les trouver, car j'n'avais pas p&eacute;yi man r&acirc;t pour trais ans et l'Conn&ecirc;tablye m'avait envi&eacute; une lettre m&eacute; disant tch'i' s'n'allait faithe arr&ecirc;t, Je n'sais vraiement pas comment que j'm'en deshallis chutte bord&eacute;e-l&agrave;, et pourtant j'avais la maison et une trentaine d&eacute; vr&eacute;gies d't&ecirc;rre.&quot;<br/>
<br/>
&quot;V&egrave;the, man pou&ocirc;re Ph'lip,&quot; ou dit, &quot;j'avons yeu &agrave; en enduther de p&ucirc;s d'eune sorte d&eacute;pis l'jour que j'd&eacute;cid&icirc;mes d'nos mathier et d'vivre en esp&eacute;thance, mais j'avons p&acirc;ss&eacute; &agrave; travers quand-m&ecirc;me et la pliupart du temps j'avons t&eacute; en sant&eacute;.&quot;<br/>
<br/>
&quot;Pas tr&eacute;jous,&quot; j'li dis: &quot;as-tu oubli&eacute; les rignons?&quot;<br/>
<br/>
&quot;Et t&eacute;, tan ma dans l'dos, ch'est-&agrave;-dithe la pi&egrave;rcheus&ecirc;t&eacute;?&quot;<br/>
<br/>
&quot;Et t&eacute;, avec tes r'fredeuses et tes gambes enflyi&eacute;es?&quot;<br/>
<br/>
&quot;Et t&eacute;, avec tes indigestions, quand tu'avais mangi trop et la djobbe &agrave; ramonter les d'gr&egrave;s apres une Assembli&eacute;e d'P&acirc;raisse?&quot;<br/>
<br/>
&quot;Et t&eacute; avec tes trais livres de tais une semaine?&quot;<br/>
<br/>
&quot;Ch'n'est pas vrai,&quot; ou dit, &quot;i' n'y en avait que deux livres et d'mie, mais Ph'lip si j'continuons comme chonnech&icirc;n, j'allons nos trouver en brit et je n'sais pas pourtchi. Si j'avons yeu une touche de mal sant&eacute; par bord&eacute;e j'avons yeu bouonne sant&eacute; &eacute;tout, et i' m'semblye qu'&agrave; notre &acirc;ge, j'pouvons nos conter bein chanceux. I' n'y en a pas hardi par ich&icirc;n tch'ont fait m&ucirc;s qu'nous. Tch&egrave;squ-tu dis d'une tranche de lard fricachi avec deus-trais patates et tchiques pais-d'mai?&quot;<br/>
<br/>
J'ai tr&eacute;jous ou&iuml;, Moussieu, que la preumi&eacute; chose qu'une femme mathi&eacute;e dait faithe pour garder s'n homme d&eacute; bouonne humeur ch'est d'li donner un ventre plein. Et j'pou&ocirc;rrais applitchi chonna &egrave;s femmes &eacute;tout, car quand l&eacute; soup&eacute; fut pr&ecirc;t la Merrienne avalit une bouonne maintchi d&eacute; chein tchi s'trouvait dans la cas'tr&ocirc;le.<br/>
<br/>
Changeant un mio d'sujet, quand au mais d'Novembre les Etats &eacute;thont &agrave; consid&eacute;ther l'Aperchu des d&ecirc;penses et des r'chettes pour l'ann&eacute;e tchi veint, i' m'semblye que l'Chancellyi &eacute;thait &agrave; s'gratter la t&ecirc;te un mio pour t&acirc;chi d'balanchi, car y'&eacute;tha des d'mandes comme l's Etats n'ont jamais veu, et les d&ecirc;penses extraordinaithes s'en vont &ecirc;tre hardi pi&egrave;thes que jamais.<br/>
<br/>
Quand j'dis chonna &agrave; la Merrienne ou d'mandit tch&egrave;sque chais d&ecirc;penses voulaient dithe et j'fis d'man m&ucirc;s pour lyi explitchi.<br/>
<br/>
&quot;Y'en a tr&eacute;jous yeu,&quot; j'li dis. &quot;Ch'est pour des sous tchi n'ont pas ocquo 't&eacute; vot&eacute;es, mais comme de r&egrave;glye i' sont assez raisonnablye. Chutte fais, &agrave; chein qu'nou-s-en comprend, ch'est un total &ecirc;norme que l'Comit&eacute; des Finances &eacute;thont &agrave; trouver tchiquebord. Mais la vraie situ&acirc;tion nou n's&eacute;tha pas d'vant l'Budget, au mais d'Avri. Touos l's ans l's Etats sont pr&egrave;s d&eacute; s'trouver en banq'route &agrave; la fin d'Novembre, mais, par tchique mithaclye, quand veint l'mais d'Avri, y'a tout plien d'sous dans l'coffrefort. Mais j'd&ecirc;pensons bein trop chais jours, et si chonna continue j'ne s'sons pas longtemps d'vant nos trouver dans l'embarras.&quot;<br/>
<br/>
La Merrienne d'mandit si y'&eacute;thait autcheune chose de fait pour les fermiers. &quot;Autr&eacute;ment,&quot; ou dit, &quot;y'&eacute;tha b&eacute;t&ocirc;t des fermes &agrave; vendre.&quot;<br/>
<br/>
&quot;N't&eacute; g&ecirc;ne pas,&quot; j'li dis, &quot;y'&eacute;tha &eacute;tout des millionaithes &agrave; l's accater.&quot;<br/>
<br/>
<i><a href="lebrocq.html">Ph'lip</a></i><br/>
<i>EP 23/9/1961</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmfinances.html">Les finances en embarras</a><p>
<li><a href="gdfmefaits.html">M&ecirc;faits et finnances</a><p>
<li><a href="gdfdepenses.html">Tchi d&ecirc;penses!</a><p>
<li><a href="gdfprix.html">Des prix fos!</a><p>
<li><a href="gdftroublye.html">L'troubl'ye en g&acirc;ngne!</a><p>
<li><a href="pmcost.html">The cost of living</a><p>
<li><a href="pmpensions.html">Merrienne on Pensions</a><p>
<li><a href="gdfbanqueroutes.html">Banqueroutes!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmfinances2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

