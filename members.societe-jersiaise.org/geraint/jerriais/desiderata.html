<HTML>
<HEAD>
<TITLE>Desiderata</TITLE>
<META  name="keywords" content="JÃ¨rriais, language, langue, Go placidly amid the noise and haste">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Desiderata</h2></font></center>

<P>Allez trantchilement, parmi l'brit et l't&icirc;ntamarre. &Egrave;rsouv'nous qu&eacute; o&ugrave;'est qu'ou trouvethez l'silence ou trouvethez la trantchilit&eacute; d'esprit. S&eacute;yiz en bouan rapport auve tout l'monde. Dites la v&eacute;thite nette et cliai, et &ecirc;coutez chein qu&eacute; l's autres ont &agrave; dithe, m&ecirc;me les cheins tchi n'sont pon trop avis&eacute;s, et l's innouothants, viyant tch'il' ont drouait &agrave; la pathole. N'hantez pon les p&egrave;rsonnes tch'ont trop d'becque et d'fortes id&eacute;es. I' pou&ocirc;rraient vouos adg&eacute;chi et vouos ennouorter &agrave; h&egrave;rtchingni.</P>

<P>N'faites pon d'compatha&icirc;sons entre vouos-m&ecirc;mes et l's autres, car ou trouvethez tch'i' y'en a d'pus riches qu&eacute; vous et ch'la vouos f'thait p't &ecirc;t' oublier tch'i' y'en a d'pus pauvres &eacute;tout! I' vaut mus vouos contenter d'gabouother drait dans l'&ecirc;tat dans tchi l'Bouan Dgieu vouos a appel&eacute;s; et s&eacute;yiz vou&eacute;s &agrave; vouot' travas. I' pou&ocirc;rrait tout &agrave; fait &ecirc;tre eune b&eacute;n&eacute;diction en temps p&eacute;nibl'ye pour vouos a&icirc;dgi &agrave; faithe &agrave; mauvaise forteune bouan tchoeu. T&eacute;n'-ous sus vouos gardes en affaithes, car l&eacute; monde est pliein d'tritcheurs, mais i' n'faut qu'ch'la vouos emp&ecirc;chent d&eacute; r'conna&icirc;tre tch'i' y'a des braves gens et d'l'honn&ecirc;tet&eacute; dans l'monde &eacute;tout. S&eacute;yiz naturels en vous-m&ecirc;me et dans tout. L&eacute; monde peuvent s'en app&eacute;rch&eacute;ver quand nou fait d'san tchian et nou peut tr&eacute;jous r'conna&icirc;tre un moussieu d'fanmile.</P>

<P>Vieillissez gr&acirc;cieusement et sans r'gret ni rantcheune. Nou n'peut pon arr&ecirc;ter la vieillithie, et en vieillissant nou-s-apprend d'l'avis.</P>

<P>Les gens tchi font tout &agrave; contre-tchoeu et tchi vont tr&eacute;jous contre vent et math&eacute;e s&eacute; donnent souvent un tas d'g&ecirc;ne et d'craintes tchi sont &icirc;nmaginnaithes. I' faut don vouos accou&ocirc;teunmer &agrave; prendre l&eacute; bouan auve l&eacute; mauvais, mais i' faut faithe l&eacute; bein d'san bouan vouler et n'pon oublier qu&eacute; l'Bouan Dgieu compte vouos r'vaie dans tchique jour. Armez vouot' esprit par la pri&egrave;the et la m&eacute;dit&acirc;tion pour pouver combattre autcheune peine ou av&acirc;rie innattendue, et prenez l's &ecirc;v&eacute;nements d'la vie comme L&eacute; Bouan Dgieu les donnent.</P>

<P>N'oubliez pon qu'ou-s-&ecirc;tes ieune des criatuthes d&eacute; l'univ&egrave;rs, et qu&eacute; L'Criateu vouos a m&icirc;ns sus la t&egrave;rre pour en profiter; ch'est en tchi ayiz fouai en Li et Ses plians pour vouot' bonheu &ecirc;t&egrave;rnel. Ouaithe qu'ou n'est pon parfaite en toutes choses, et qu&eacute; l'mauvais temps emb&ecirc;te tchiquesfais l'tchultivateu d'ses clios, qu'la fraid est p&eacute;nibl'ye pour les uns et la chaleu pour d'autres, et qu'la paix est dans les temps &icirc;nterrompue par la dg&egrave;rre, i' faut avouer qu'la t&egrave;rre est eune belle et bouanne pliaiche &agrave; d'meuther d'dans. Ch'est en tchi s&eacute;yiz contents d'vouot' sort &agrave; seule f&icirc;n qu'vouot' s&eacute;jour dessus pi&ecirc;sse vouos apporter bonheu et contentement!</P>

<I><P><a href="lefeuvre.html">George d'la Forge</a></P></i>
&nbsp;<p>
&nbsp;<p>

<center><font color="#215e21"><h2>Desiderata</h2></font></center>

&#8220;N's&eacute;yiz pon tr&eacute;jous en h&acirc;te et en pr&ecirc;sse pour tout faithe. Prannez la vie trantchil'ment, et l'temps comme l&eacute; Bou&acirc;n Dgieu vouos l'donne. Autant comme il en est possibl'ye et raisonnabl'ye, s&eacute;yiz en bou&acirc;n rapport auve tout l'monde. N'&eacute;yiz pon d'peux d'faithe &agrave; saver vouot' v&eacute;thitabl'ye pens&eacute;e d'eune faichon f&egrave;rme et autoritouaithe s'ou-s-&ecirc;tes seux d'vouot' coup, mais en m&egrave;me temps i' faut &ecirc;couter chein qu&eacute; l's aut' ont &agrave; dithe - m&egrave;me les p'tits esprits et l's innouothants - car il' ont autant d'drouait &agrave; la pathole comme les cheins tch'ont d'fortes id&eacute;es.<br/>
<br/>
&#8220;M&ecirc;l'ous d'vouos affaithes, mais n'vouos m&ecirc;lez pon parmi les bagouleurs et mauvaises langues, car i' g&acirc;tent les bouannes moeurs et d&ecirc;nigrent l'caract&eacute;the. S'ou-s-&ecirc;tes encly&icirc;ns &agrave; vouos compather auve d'aut' p&egrave;rsonnes, ou n'y trouvethez pon d'satisfaction, car i' y'en &eacute;tha tr&eacute;jous tchitch'uns pus avis&eacute;s et d'aut' pus b&ecirc;tes qu&eacute; vous.<br/>
<br/>
&#8220;Profitez des bouannes r&ecirc;compenses d&eacute; vouot' travas, et nouorrissez vouos ambitions. S&eacute;yiz contents - et m&egrave;me ordgilleurs - d&eacute; la voc&acirc;tion tch'est vouot' gangne-pain. Quand m&egrave;me qu' ou n&eacute; s'sait p't &ecirc;t' pon des pus fanmeuses ou distindgies, ou peut d&eacute;v'nin eune vraie b&eacute;n&eacute;diction dans ches temps changeants et &icirc;nc&egrave;rtains, et i' n'faut janmais oublier qu' ch'est la f&icirc;n tchi couronne l'oeuvre.<br/>
<br/>
&#8220;S&eacute;yiz sus vouos gardes et m&ecirc;fi'-ous en ch'tch'i' conc&egrave;rne vouos transactions et entr&eacute;pr&icirc;nses, car i' y'a un tas d'tritcheurs et d'malhonn&ecirc;tes par les c'm&icirc;ns.  Mais i' n'faut pon oublier tch'i' y'a quand m&egrave;me des braves gens tchi sont honn&ecirc;tes et &icirc;nt&eacute;gres et tchi peuvent vouos v'n&icirc;n en aigue en cas d'b&eacute;soin. Y'a acouo un tas d'h&eacute;ros dans l'monde.<br/>
<br/>
&#8220;S&eacute;yiz p&ocirc;s&eacute;s et d'comport naturel. Ch'est pus a&icirc;si d'&ecirc;t' eune aut' p&egrave;rsonne, et i' n'faut pon oublier tch'i' y'a d'la bou&acirc;nt&eacute; dans l'monde tchi fait s'n appathence en temps et lieu quand nou crait qu' ch'est la mauva&icirc;tchi tch'en gangne. Profitez d'l'expr&eacute;rience d&eacute; la vie atchise par l&eacute; passage du temps, et n'vouos r'b&icirc;nfrez pon contre l'arriv&eacute;e d'la vieill&egrave;che, sachant tch'i' faut vivre vi&egrave;rs ou mouothi jannes, mais la&icirc;ssiz couorre - trantchil'ment, gr&acirc;cieusement et sans rantcheune contre l&eacute; dest&icirc;n - l's activit&eacute;s tch'appartchiennent &agrave; l'&ecirc;n&egrave;rgie d'la jann&egrave;che. I' faut renforchi l'esprit par la pri&eacute;the et l'ex&egrave;rcice spirituel qu&eacute; la lectuthe et l'&ecirc;tude des Saintes &Ecirc;crituthes vouos apportent, en f&icirc;n d'compte d&eacute; pouver lutter contre la probabilit&eacute; &ecirc;ventuelle d'av&acirc;ries et d'm&icirc;ns&eacute;thes tchelconques.<br/>
<br/>
&#8220;I' n'faut pon vouos tracachi d'trop. S&eacute;yiz contents d'travailli honn&ecirc;tement et sans pi&egrave;rche&ucirc;ser, et d'faithe vouot d&eacute;v&eacute; 'dans l'&eacute;tat de vie auquel il a plu &agrave; Dieu de vous appeler', comme nouos l'dit l'Catic&egrave;me dans la Litourgie d'l'&Eacute;glyise, sachant qu&eacute; si l'Bou&acirc;n Dgieu soingne des flieurs et des bouais et d'toutes choses dans l'univ&egrave;rs, I' souangn'na d'autant pus d'Ses &ecirc;fants tch'I' l'aiment. S&eacute;yiz don en paix dans l'asse&ucirc;thance d&eacute; S'n amour, un amour tchi d&ecirc;passe tout entendement, et en m&egrave;me temps gardez vouot' esprit calme et un harmonie auve vouot' va&icirc;s&icirc;n, car chutte t&egrave;rre est belle et av'nante et la vie vaut la peine de vivre dans l'bonheur du bein-&ecirc;tre.&#8221;<br/>
<p>

<I><P><a href="lefeuvre.html">George d'la Forge</a></P></i>
&nbsp;<p>
&nbsp;<p>

<center><font color="#215e21"><h2>Desiderata</h2></font></center>

Va paisibli&eacute;ment parmi l'camas et la pr&ecirc;sse, ram&eacute;mouaithe-t&eacute; combein d'paix qu'i' peut y'aver sans brit. Autant qu'p&ocirc;ssibl'ye, sans s'&egrave;rnier, sai en t'nanche auve ch&acirc;tchun. P&acirc;le ta v&eacute;thit&eacute; trantchil'yement et cliaithement, et &ecirc;coute les aut's, m&ecirc;me les dolents et &icirc;ngnots; il' ont ieux &eacute;tout d'tchi &agrave; raconter. C&acirc;rre-t&eacute; d'p&egrave;rsonnes brite&ucirc;thes et batilie&ucirc;thes; v'l&agrave; tchi g&ecirc;ne l'esprit. S'tu t'compathe d'auve les aut's, tu pou&ocirc;rrais d&eacute;v'n&icirc;n ordgilleux et ami&egrave;rti, viyant qu'i' y'&eacute;tha tr&eacute;jous tchiqu's'uns pus grands et pus p'tits qu't&eacute;. R&ecirc;jouis-t&eacute; d'tes succ&egrave;s aussi bein qu'tes plians. Reste &icirc;nt&eacute;r&ecirc;ssi dans ta carri&eacute;the &agrave; t&eacute;, n'&icirc;mporte combein humbl'ye qu'ou sait; oulle est vra&icirc;nment bein &agrave; poss&eacute;der coumme les temps et forteunes lus changent. Sai pr&eacute;ca&ucirc;cieux dans tan d&eacute;mn&icirc;n, ch'est en tchi l'monde est remplyi d'triqu'thie. Mais qu'chennech&icirc;n n't'aveugl'ye pon &agrave; combein qu'i' y'a d'v&egrave;rtu; y'a bein du monde tchi lus &ecirc;canchent &agrave; des hautes pr&icirc;ncipes, et partout y'a des h&eacute;ros dans la vie. Sai t&eacute;-m&ecirc;me. Sustout n'fausse pon l'affection. N'sai pon nitout oua&icirc;n&acirc;tre entouor l'amour, ch'est en tchi enfachi d'toute sicr&egrave;che et tout r'ta, i' r'cra&icirc;t tr&eacute;jous coumme l'h&egrave;rbe. &Egrave;rchai aimabli&eacute;ment l'avis d's ann&eacute;es, en r'nonchant gr&acirc;cie&ucirc;thement les choses d'la jann&egrave;che. Nou&ocirc;rris la forche d'esprit &agrave; seule f&icirc;n d'faithe contre malforteune bou&ocirc;n tchoeu. Mais n't&eacute; badre pon l'esprit auve la br&eacute;lue ni&egrave;rchie. Y'a bein des craintes tchi sont n&eacute;es d'la l&acirc;ss'sie et d'la solitude. Par dessus d'la disciplyinne saine, sai doux auve t&eacute;-m&ecirc;me. Tu'es un &ecirc;fant d'l'unniv&egrave;rs d&eacute; m&ecirc;me qu'les bouais et l's &ecirc;tailes; tu'as l'drouait d'&ecirc;t' ich&icirc;n. Et si chenna t'est cliai ou n&acirc;nn&icirc;n, l'unniv&egrave;rs sans doute s&eacute; d&ecirc;vouaile coumme i' d&eacute;vthait. Sai don &agrave; la paix auve l&eacute; Bou&ocirc;n Dgieu, n'&icirc;mporte coumme tchi qu'tu l'&icirc;nmaginne. Et n'&icirc;mporte tch'est qu'i' sont tes travaux et aspith&acirc;tions, dans l'tch&egrave;rnage d&eacute; la vie, garde la paix dans l'&acirc;me. Auve touos ses embli&ucirc;tr&eacute;thies, tue&ucirc;thies, et r&ecirc;ves b&ucirc;chis, l&eacute; monde est acouo b&eacute;. Sai tchoeuthu. &Ecirc;canche-t&eacute; &agrave; &ecirc;t' heutheux.<br/>
<br/>


<p>
<i><a href="jerpoem.html">Geraint Jennings</a></i><p>

&nbsp;<p>

<i><P>traduit d'l'Angliais d'Max Ehrmann</P></i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdfbouansens.html">Du bouan sens!</a><p>
<li><a href="gdfpresse.html">Tant pus d'pr&ecirc;sse, tant pus d'abus!</a><p>
<li><a href="if.html">Si...</a><p>


</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
