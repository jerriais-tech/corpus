<HTML>

<!-- Mirrored from members.societe-jersiaise.org/geraint/jerriais/cahouain1avri1916.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
<HEAD>
<TITLE>Samedi pass&eacute;, comme je prenais un p'tit somme oppr&egrave;s d&icirc;ner</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Samedi pass&eacute;, comme je prenais un p'tit somme oppr&egrave;s d&icirc;ner</h2></font></center><p>

Samedi pass&eacute;, comme je prenais un p'tit somme oppr&egrave;s d&icirc;ner, je fus r&ecirc;villyi en sursaut par une affreuse capuchechie &agrave; la porte de not'e mansarde.<br/>
<br/>
&quot;Douochement!&quot; je criyi, &quot;vos 'n'allous tr&eacute;butchi la maison?&quot;<br/>
<br/>
Et la d'sus une vouaix officielle ra&icirc;ponni, &quot;Ouvre nous la porte imm&eacute;diatement au nom d'la louai!&quot;<br/>
<br/>
&quot;Hall&ocirc;,&quot; j'pensi, &quot;tchest qui peut oquo y aver qui n'va pas bain?&quot;<br/>
<br/>
Enfin, j'pouvri la porte en trembliant, et deux hommes lus pr&eacute;cipitirent dans la mansarde.<br/>
<br/>
&quot;B-b-b-bonjour messieux!&quot; je lus dis, ou pathaissiz diversement pressis; tch'est que j'peux faithe pour vous?&quot;<br/>
<br/>
I' y en avait un haut mince avec des lunettes et pis un p'tit court, et l'pus grand des deux me d'mandi tout rup&eacute;ement:<br/>
<br/>
&quot;Est-che t&eacute; qu'est l'Caouain?&quot;<br/>
<br/>
&quot;Oui dja, j'ai ch'tte honneur l&agrave;.&quot;<br/>
<br/>
&quot;Eh bain je t'pliains bain man vyi. J'avons r'chu certaine information que tu as d'la marchandise en ta possession en contravention &agrave; la louai. Ah &ccedil;a, montre nous tout d'suite ouest qu'tu gardes ta p&eacute;trole!&quot;<br/>
<br/>
&quot;M&eacute;! d'la p&eacute;trole? Et pourtchi craithe que j'en gardethais? Je n'ai pas d'automobile, m&eacute;, che s'sait si en cas pour cachi la machine-&agrave;-cou&ocirc;tre &agrave; Marie Hibou, don!&quot;<br/>
<br/>
&quot;Je n'avons pas besoin de t'n insolence! Montre nous ouest qu'oulle est tout-d'un-coup, ou j'allons fou&ocirc;llyi les pr&eacute;misses du haut en bas!&quot;<br/>
<br/>
&quot;Eh bain,&quot; je li ra&icirc;ponni, &quot;puis-qu'ou n'pouvez pas prendre la pathole d'un Caouain, fou&ocirc;illiz, et que l'dj&acirc;ble vos enl&egrave;ve!&quot; Je sais bain que je n'aithais pas deu aver p&acirc;l&eacute; d'm&ecirc;me, mais j'&eacute;tais m&acirc;rri, par exemplye!<br/>
<br/>
Nos messieux ne perdirent pas un moment, mais qu&eacute;menchirent a touanner tout chein d'sus d'sous. Heutheusement que Maris Hibou &eacute;tait horte au marchi ou bain i' y aithait du feu d'satchi.<br/>
<br/>
Ils ouvrithent l'armouaithe dans tchi que j'garde ma m&eacute;decine et d&eacute;bouchithent toutes les bouteilles pour les senti.<br/>
<br/>
I' y en avait tchiqu'unes que l'odeur lus &eacute;tait famili&egrave;the et patha&icirc;ssait lus pliaithe assez bain, mais le lus fis comprendre qu'i' n'taient pas v'nus l&agrave; pour supper ma litcheu.<br/>
<br/>
Oppr&egrave;s qu'i' furent satisfaits qu'i' n'y avait rain en haut, i' d'cendithent dans la cave ouest qu'la Chronique s'imprimait le temps pass&eacute;. Chute cave l&agrave; ne sert pas &agrave; grand chose acheteu et j'ai ieu permission de m'en servir pour y rattither tchique mio d'man butin.<br/>
<br/>
Dans une carre, j'y garde une barique de cidre que j'avais ieu &agrave; Nou&eacute; siez un fermi d'<a href="la_trinnete.html">la Trinnet&eacute;</a>, et d&egrave;s qu'nos messieux l'apperchurent, iun d'ieux s'&ecirc;criyi &quot;Ah! nouos y v'chin chute feis!&quot; Et i' s'mins &agrave; touanner la chante-plieuthe. Au m&ecirc;me instant je satchi une allumette que j'envyi en d'sous d'la barrique. I' firent un brai et couothirent pour la porte.<br/>
<br/>
&quot;T'en vas tu soufflier la ville en haut, imb&eacute;cile?&quot;<br/>
<br/>
&quot;N'ayiz pas d'peux, messieux,&quot; j'lus dis, du cidre bain arros&eacute; comme est ch't-is l&agrave; ne s'en va pon exploder comme chenna.&quot;<br/>
<br/>
Oppr&egrave;s aver examin&eacute; la cave bain minutieusement, i' r'montithent en haut et pathaissaient tout-&agrave;-fait d&eacute;sappoint&eacute;s de n'pouver pas m'mettre souos arr&ecirc;t.<br/>
<br/>
&quot;Exchusez-m&eacute;, messieux,&quot; je lus dis, &quot;mais je voudrais bain saver pas tchil accompte qu'ous &ecirc;tes venus ichin touanner tout man fait chein d'sus d'sous souos pr&eacute;texte de r'garder pour de la p&eacute;trole, qu'ou d'vez bain saver que je n'poss&eacute;de pas.&quot;<br/>
<br/>
L&agrave;-dus le pus haut dit au p'tit, &quot;Montre-la la lettre.&quot;<br/>
<br/>
Ch'tait une lettre qu'avait 't&eacute; &ecirc;crite avec un &quot;typewriter&quot; et qui portait la signatuthe &quot;<i>Patriote</i>.&quot;<br/>
<br/>
Oulle informait l's autorit&eacute;s que les d&ecirc;couvertes qu'avaient 't&eacute; faites &agrave; Niermont, &agrave; <a href="st_sauveux.html">St. Sauveux</a>, &agrave; la Prumi&eacute; Tour et &agrave; <a href="grouville.html">Grouville</a> n'&eacute;taient rain &agrave; compatha&icirc;te &agrave; chein qui pouorrait se d&ecirc;couvri au haut du <a href="royal_square.html">Vier Marchi</a> siez un individu qui s'appelait &quot;Caouain.&quot;<br/>
<br/>
En la liaisant i' m'sembli vaie un mio d'lumi&egrave;the, sustout quand j'vi qu'oulle 'tait dat&eacute;e du 31 de <a href="mar_mais.html">Mars</a>.<br/>
<br/>
Je pointi la chose &egrave;s deux messieux et je lus dis, &quot;Ou viyiz bain quand tchi qu'ou fu post&eacute;e?&quot;<br/>
<br/>
&quot;Vaithe, mais tch'est qu'chenna a &agrave; y faithe?&quot;<br/>
<br/>
&quot;Ous allez vaie tout-d'suite. Quand est-che qu'ou l'avez r'chue?&quot;<br/>
<br/>
&quot;A matin &agrave; huit heuthes.&quot;<br/>
<br/>
&quot;Justement, et tchi jour que ch'est anni&eacute;t?&quot;<br/>
<br/>
&quot;Le prumi d'<a href="avri_mais.html">Avri</a> sans doute!&quot;<br/>
<br/>
&quot;Eh bain, vos y v'l&agrave;!&quot;<br/>
<br/>
Je voudrais, gar&ccedil;ons, qu'ous aithiez peu vaie l'expression sus la fache de ches deux hommes-l&agrave; et qu'ous aithiez ou&iuml; lus langage.<br/>
<br/>
Mais je voudrais bain saver le tchet d'entre vous qu'&ecirc;crivi chute lettre-l&agrave;.<br/>
<br/>
<i><a href="gwdec.html">Caouain</a></i><br/>
<i>1916</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="gdffarce.html">Les farceurs</A><P>
<li><a href="gdffarces.html">Les farces bouannes</a><p>
<li><a href="farche.html">Une Bounne Farche</a><p>
<li><a href="farce.html">Eune farce</a><p>
<li><a href="2histoethes.html">Deux histo&egrave;thes d&eacute; man janne temps</a><p>
<li><a href="goodtimes.html">How Mister Piteur had good times in his youth</a><p>
<li><a href="tictac.html">Tic... Tac... Tac...</a><p>
<li><a href="farces_chapelle.html">Des farces dans la chapelle</a><p>
<li><A HREF="raintchivale.html">Un Farceux Raintchiv&acirc;le &egrave;t Ap&egrave;rt</A><p>
<li><a href="paissondavri2.html">Paisson d'Avri</a><p>
<li><a href="farcethie.html">La farc&eacute;thie</a><p>
<li><a href="papa_avri.html">Papa et l'Pa&icirc;sson d'Avri</a><p>


<li><a href="petrole1916.html">Caouain et la p&eacute;trole</a><p>
<li><a href="mathie.html">L'histouaithe du nouvieau mathi&eacute;</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain1avri1916.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
</HTML>

