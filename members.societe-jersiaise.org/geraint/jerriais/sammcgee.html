<HTML>

<!-- Mirrored from members.societe-jersiaise.org/geraint/jerriais/sammcgee.html by HTTrack Website Copier/3.x [XR&CO'2014], Tue, 15 Jul 2025 14:04:01 GMT -->
<HEAD>
<TITLE>La Cr&eacute;m&acirc;tion d&eacute; Sam Mcgee - The Cremation of Sam McGee</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La Cr&eacute;m&acirc;tion d&eacute; Sam Mcgee</h2></font></center><p><br>
<CENTER><TABLE><TR><TD>
D'un fraid pays dans l'Nord, les chercheurs d'or<br>
Vos content des sc&egrave;nes &agrave; faire fr&eacute;mi,<br>
Entou&ocirc;re d&eacute; pou&ocirc;res corps, g'l&egrave;s &agrave; mort,<br>
D&eacute;vant trouver chein qu'i v'naient cherchi ;<br>
Les &quot;Merridance&quot; y jo&ucirc;ent, coumme pour s&eacute; fichi d&eacute; vous,<br>
Quand ou z'&ecirc;tres en p&eacute;ri' d'vot' vie,<br>
Mais j&acirc;mais i n'ont jou&eacute; pus qu'i n'firent la ni&egrave;t<br>
Qu&eacute; j'cr&eacute;mati Sam McGee.<br>
<br>

L&eacute; Sam McGee, v'nait du Tennessee,<br>
Un pays ca&ucirc;d et b&eacute;,<br>
Pourtch'&egrave;st qu'i tchitti, san charmant si&egrave;z-li,<br>
Bouan Djieu seul l&eacute; sait,<br>
Mais l'amour pour l'or, ov li &eacute;tait fort,<br>
Quoiqu' i nos disait en gr&eacute;nottant,<br>
Qu&eacute; la chaleu' d' enfer, l'y conveindrait<br>
Bein mus qu&eacute; d'pareil temps.<br>
<br>

Un jour d&eacute; Nou&eacute;, j'marchions li et m&eacute;<br>
Dans d'la nai jusqu'au g'nou,<br>
L&eacute; vent fraid nos pitchait, jusqu'&agrave; la p&eacute;<br>
Coumme si nou s'y cachait du cliou ;<br>
La barbe g'l&egrave;e, la candelle au n&egrave;z<br>
Les membres tou&ocirc;s engourdis,<br>
M&eacute;, si j'avais ma, j'endurais chounna,<br>
Mais pas l'pou&ocirc;re Sam McGee!<br>
<br>

L&eacute; jour fini, pour nos mettre &agrave; l'abri,<br>
J'f&icirc;mes, un creux dans la nai,<br>
Ov tou&ocirc;s nos habits, alentou' d'nous patchis<br>
Pour &ecirc;viter la fraid ;<br>
Cou&ocirc;chis l&agrave; d'dans, Sam, dans un temps,<br>
S'ertou&ocirc;ni d&eacute; man bord :-<br>
&quot;Cap'tainne, s'f&icirc;t-i,&quot; m&eacute; f'ras tu un pliaisi<br>
&quot;Unn' fais qu&eacute; j&eacute; s'rait mort?&quot; -<br>
<br>

I'm p&acirc;slait tout bas, et j&eacute; n'r'fusit pas,<br>
Car i trembliait coumme unn'fielle, -<br>
&quot;Ah, j&eacute; n'en peux pus, ch'est la fraid qui m'tue,<br>
&quot;J'ai l's os g'les jusqu'&agrave; la mouelle,<br>
&quot;Mais unn' id&egrave;e m&eacute; n&acirc;vre, d&eacute; penser qu'man cad&acirc;vre<br>
&quot;Dans l&eacute; glia&icirc;chon s'ra coul&egrave;,<br>
&quot;Je mou&ocirc;rrais en paix, si tu m'promettais<br>
&quot;D&eacute; l'vais bein cr&eacute;mat&egrave;!&quot; -<br>
<br>

Pour s'en asse&ucirc;rer, i m'f&icirc;t l'y jurer<br>
Qu&eacute; j'soign'nais d&eacute; chounna m&eacute;-ma&icirc;me ;<br>
Mais l&eacute; pr&eacute;chain matin, fallut s&eacute; r'mettre en qu'min.<br>
Et l&eacute; pou&ocirc;re triste embli&egrave;me<br>
Allou&ocirc;gni sus l'tra&icirc;nai, tout fi&egrave;vreux, r&egrave;svait<br>
D&eacute; san chier Tennessee,<br>
Et chu jour l&agrave; mou&ocirc;rit, man vier parchounnyi,<br>
L&eacute; pou&ocirc;re Sam McGee.<br>
<br>
Et tout seu' j'resti, dans un pays ma&ucirc;dit,<br>
Sans camarades ou va&icirc;sins.<br>
Le mort sus l'tra&icirc;nai, s'y ra&icirc;dissait<br>
L&agrave; ou&egrave;qu'j&eacute; l'avais mins,<br>
Ses yiers ou'erts m&eacute; r'gardaient, coumme si m'disaient.-<br>
&quot;Tu m'l'as promins, valet,<br>
&quot;Qu&eacute; dans l'gliaichon, j&eacute; n'irai pon,<br>
&quot;Mais qu&eacute; j&eacute; s'rai cr&eacute;mat&egrave;!&quot; -<br>
<br>

Chose prominse est deue, et j&eacute; n'tais pon assez gueux<br>
Pour t&acirc;chi d&eacute; l'&ecirc;viter.<br>
Mais jour opr&egrave;s jour, j&eacute; n'trouvais rein pour<br>
M'a&icirc;dji &agrave; don br&ugrave;ler<br>
La fichue carcasse, car la foua&icirc;lle est &egrave;scarse<br>
Dans un pays d&eacute; glia&icirc;chon et d'nai :<br>
Seigneur! coumme j&eacute; fr&eacute;missais, quand je viyais<br>
L&eacute; mort sus l'tra&icirc;nai tout g'l&egrave;!<br>
<br>

Mille opr&egrave;s mille, ch'tait &egrave;scrille et &egrave;scrille,<br>
Et je hallais du pourtant,<br>
Et i m'sembliait, qu&eacute; l'cad&acirc;vre p'sait<br>
Bein pus qu'i n'fa&icirc;sant d'vant ;<br>
Mais j'avais jur&egrave;, d&eacute; l'vais cr&eacute;mat&egrave;,<br>
Et pour m'encou&ocirc;ragi -<br>
J&eacute; chantais tchiq'fais, et j&eacute; pensais vais<br>
L&eacute; pou&ocirc;re vier Sam grinnyi!<br>
<br>

Enfin j'vins au large, du Lac L&eacute;barge,<br>
Et un vier navire na&ucirc;fragi<br>
Etait &ecirc;chou&egrave; sus l'plien, sans ma&icirc;tre ou gardjien,<br>
Tout-&agrave;-fait d&egrave;slaissi,<br>
J&eacute; r'gardais du bat&eacute; &agrave; man triste fard&eacute;<br>
Cou&ocirc;chi sus l&eacute; gliachon,<br>
Et je m'dis : &quot;L&eacute; v'chin la pli&egrave;che, ou&egrave;qu'i fa&ucirc;t qu&eacute; j'faishe<br>
La Cr&eacute;m&acirc;-ti-on!&quot; -<br>
<br>

J&eacute; fis unn' trouvaille, d&eacute; tchierbon dans la c&acirc;le,<br>
Et ov un tas d&eacute; morciaux d'bouais,<br>
J'arrangi ma fouaie, bein ha&ucirc;te pil&egrave;e,<br>
Dans la chambre, sus l'plianchais,<br>
Et si ou z'av'&ecirc;tes veu, l&eacute; bia&ucirc; grand feu<br>
Qu&ecirc; chu m&egrave;slange-l&agrave; don f&icirc;t,<br>
Ch'tait unn' fourna&icirc;se, et dans l'mitan d'la bra&icirc;se<br>
J'y coulit Sam McGee!<br>
<br>

L&eacute; vent souffliait, et l&eacute; feu rounnait....<br>
J'e&ucirc;t peux, et j&eacute; m'sa&ucirc;vit,<br>
Du d'jiantre si j'pouvais, rester &agrave; vais<br>
La carcasse &agrave; Sam grillyi :-<br>
Unn' fum&egrave;e naire et &ecirc;paisse, qu'avait l'odeu' d&eacute; graisse,<br>
Sembliait partout m&eacute; si&egrave;re,<br>
J'en purais d&eacute; sueur, et j'avais mal au tchoeur<br>
D'la job qu&eacute; j&eacute; v'nais de faire!<br>
<br>

Pour des heures j&eacute; resti, dans la nai accroupi,<br>
Et les esprits tou&ocirc;s bas,<br>
Mais ov' un' effort, j&eacute; m'en r'fut, &agrave; bord,<br>
Vais la fin d&eacute; man fichu trav&acirc;s,<br>
Pensant qu'il 'tait tchuit, man vier parchounnyi,<br>
Et qu&eacute; j&eacute; n&eacute; l&eacute; r'verrais pus,<br>
Trembliant dans tou&ocirc;s mes membres, j' appr&eacute;chi d'la chambre,<br>
Et dou&ocirc;chement j'ouvrit l'hus :-<br>
<br>

Djiantre! Sam &eacute;tait l&agrave;, sans aver yieu d'ma',<br>
Dans l'pus fort du feu assis!<br>
Et i m'd&icirc;t en riant, et en s'cauffant :-<br>
&quot;Frumme vite la porte, j't'en prie,<br>
&quot;Pour qu&eacute; nai ou gliaichon, ichin n' entre pon,<br>
&quot;J&eacute; n'pense pus &agrave; tou&ocirc;s mes ma&ucirc;x<br>
&quot;J'peux dire qu&eacute; d&eacute;pis qu'j'tchitte Tennessee,<br>
&quot;Pour la preumi&egrave;re fais j'ai ca&ucirc;d!&quot; -<br>

&nbsp;<p>

<i><a href="picot.html">J.P.</a><br>
V&egrave;rsion d'&quot;The Cremation of Sam McGee&quot; par Robert W. Service<br></i>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="mckie.html">L'enterrement d&eacute; Bill McKie</a><p>
<li><a href="pasdchance.html">Pas d'chance!</a><p>
<li><a href="chewedear.html">La T&ecirc;te-nue &agrave; Chewed-ear</a><p>

<li><a href="satanjp.html">&quot;Satan&quot; (au Canada)</a><p>
<li><a href="jeandesprez.html">Jean Desprez</a><p>

<li><P><A HREF="rfraid.html">Les R'fraide&ucirc;res</A></P>
<li><a href="pmchilblains.html">Merrienne has chilblains</a><p>
<li><a href="tempethatuthe.html">La Temp&eacute;thatuthe</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/sammcgee.html by HTTrack Website Copier/3.x [XR&CO'2014], Tue, 15 Jul 2025 14:04:01 GMT -->
</HTML>
