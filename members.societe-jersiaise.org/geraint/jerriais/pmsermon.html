<HTML>
<HEAD>
<TITLE>Merrienne ouait un bouon s&egrave;rmon</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne ouait un bouon s&egrave;rmon</h2>
Et Ph'lip en profite</font></center><p>


&agrave; Portinf&eacute;,<br/>
Saint Ou.<br/>
<br/>
Moussieu l'Editeu,<br/>
<br/>
J'avons 't&eacute; bein trantchilles siez-nous chutte semaine, et tout va assez bein. La Merrienne fut &agrave; la chapelle d&icirc;nmanche au s&eacute;, et ou m'dit apr&egrave;s que l'pr&eacute;dicateur avait pr&ecirc;chi un raide bouon s&egrave;rmon s&ucirc;s l'texte &quot;mes petits enfants, aimez-vous les uns les autres&quot;. Je n'sais pas s'ou m'aime p&ucirc;s qu'ou n'soulait, mais ou n'dit pas un seul mot mardi mat&icirc;n quand ou s'en fut d'hors sans mettre l'armouaithe &agrave; la cli&eacute;, et m'attrapit avec la boutelle &agrave; la main. Aut'fais ou m'&eacute;thait trait&eacute; de touos les vices. Si ch'est l&agrave; l&eacute; r'sultat d'aver &ecirc;cout&eacute; un bouon s&egrave;rmon j'm'en vais t&acirc;chi d'l'encouothagi d'aller &agrave; la chapelle deux fais par d&icirc;nmanche, et j'pou&ocirc;rrais m&ecirc;me y'aller &eacute;tout tchique bord&eacute;e quand ma sant&eacute; p&egrave;rmett'ra! Tou ch'que j'esp&egrave;the ch'est que l'pr&eacute;dicateur ne s'&ecirc;vanitha pas quand i' v&ecirc;rra Ph'lip d&eacute; Portinf&eacute; dans l'grand banc!<br/>
<br/>
Bein seux, la bouonnefemme ne manque pas d'li&egrave;the la &quot;Post&quot; d'un but &agrave; l'autre touos les si&egrave;rs, et bein seux &eacute;tout, une fais qu'oulle a fini, ou s'met &agrave; p&ocirc;ser des tchestchions qu&eacute; tchiquefais j'ai bein d'la peine &agrave; ra&icirc;pondre. I' faut qu&eacute; j'vos l'diche, Moussieu, que j'gaffe l&eacute; papi l'moment tch'il arrive, tandis qu'la Merrienne est &agrave; laver la vaisselle, et qu&eacute; par cons&eacute;quent j'si au couothant de chein tch'i' y'a d'&icirc;mportant rapport&eacute; dans ses colonnes.<br/>
<br/>
Chein qu'ou voulit saver en qu'menchant ch'tait sis la oaix avait 't&eacute; faite entre l's Etats et l'union. &quot;J'ai liut la longue histouaithe s&ucirc;s la g&acirc;zette,&quot; ou s'fit, &quot;mais j'n'en si pas p&ucirc;s savante que j'n'tais d'vant. I' y'a-t-i' autchune chose de d&eacute;cid&eacute;? Par chein qu&eacute; l'S&eacute;nateur J.J. en dit, ch'n'est pas ocquo fini. Entre nous, man Ph'lip, j'm'&ecirc;tonne qu'un bouon M&eacute;thodiste comme lyi aie peut faithe &ucirc;sage de patheil langage. I' d'vait &ecirc;t'e bein m&acirc;rri. A-t-i' p&egrave;rdu san point?<br/>
<br/>
&quot;Grand doux, nenn&icirc;n, Merrienne,&quot; j'li dis. &quot;Pour dithe vrai, l'affaithe est r'minse pour une p&ocirc;se, mais i' faut qu'ou r'veinne d'vant long, et tu v&ecirc;rras bein vite si l'S&eacute;nateu s&eacute; trouve vaintchu. &Agrave; ma veue la p&ocirc;sition n'a pas changi du tout, et j'ai bein d'la peine &agrave; craithe qu'i' n'y'&eacute;tha pas une m&acirc;jorit&eacute; pour sa r&eacute;solution. Quand au language d'un bouon M&eacute;thodiste, tan p&egrave;the 'tait d'la chapelle, mais une bord&eacute;e s&ucirc;s l'Bridge quand i' n'pouvait pas trouver un ach'teur pour ses patates, i' dit &agrave; haute vouaix chein tch'i' criyait des marchands, et j'eus &agrave; bouchi mes ouothelles d'vant tch'il eut fini, manque d'haleine.&quot;<br/>
<br/>
&quot;S&ucirc;s un sens,&quot; ou dit, &quot;il avait bouonne raison, car i' fut forchi, chu jour-l&agrave;,d&eacute; vendre &agrave; douze sous l'cabot. Il est vrai qu'les patates 'taient un mio rouongnieuses, &agrave; cause de la nethe t&ecirc;rre, mais i' valaient p&ucirc;s quand-m&ecirc;me. &Agrave; ch'teu, Ph'lip, par chein qu'tut dis, j'pou&ocirc;rraimes ocquo vais une 'strike.&quot;<br/>
<br/>
&quot;V&egrave;the, bein seux,&quot; j'li dis. &quot;Tout d&eacute;pend d&eacute; chain que l's Etats s'en vont d&eacute;cider. I' peuvent donner &agrave; l'union tout ch'qu'ou d'mande, ou i' peuvent dithe qu'un honn&ecirc;te J&egrave;rriais n&eacute; s'sa jamais forchi de joindre l'union. N'oublie pas qu&eacute; m&ecirc;me en Angli&eacute;t&ecirc;rre les unions n'peuvent pas faithe chonna. Un travailleux est ocquo libre d&eacute; dithe 'oui' ou 'nenn&icirc;n' S'i' y'a une 'strike' ich&icirc;n, J&ecirc;rri en p&acirc;ss'sa &agrave; travers. Ou l'a fait d'vant, et oulle est ocquo l&agrave;.&quot;<br/>
<br/>
&quot;Tu'as raison, Ph'lip,&quot; ou dit, &quot;mais ch'est malheutheux, quand-m&ecirc;me. Tch&egrave;sque les f&egrave;rmiers f'thont s'i' n'peuvent pas exporter l&ucirc;s patates?&quot;<br/>
<br/>
&quot;N't'g&egrave;ne pas,&quot; j'li dis. &quot;I' y'&eacute;thait tr&eacute;jous moyen, m&ecirc;me si j'avions &agrave; d'mander au Gouvernement de v'n&icirc;n &agrave; notre aide. Mais j'ai liut tchiquechose d'autre dans la g&acirc;zette tchi m'a hardi inter&ecirc;ssi. Tu'as veu, sans doute, que l'D&eacute;put&eacute; Farley et le Cyril Le M&egrave;rquand, Pr&eacute;sident du Comit&eacute; des Finances, sont en brit?&quot;<br/>
<br/>
&quot;V&egrave;the,&quot; ou dit, &quot;ch'est au sujet d's &ecirc;gouts, mais j'n'comprends pas tout-&agrave;-fait pourtchi qu'chais deux-l&agrave; sont en dispute.&quot;<br/>
<br/>
&quot;Ch'est bein s&icirc;mplye,&quot; j'li dis. &quot;&Agrave; qu'menchi je n'crais pas tch'i' s'entre-aiment comme des fr&egrave;thes, mais y'a p&ucirc;s qu'chonna. Touos l's ans l's'&ecirc;gouts nos couotent de p&ucirc;s en p&ucirc;s, et Cyril voudrait arr&ecirc;ter chonna un mio. Chutte fais l'D&eacute;put&eacute; Farley voudrait qu&eacute; l's Etats approuv'thaient un appointment sp&eacute;ciale. I' maintcheint que ch'est absol&ucirc;ment n&eacute;cessaithe, et dit qu&eacute; si l's Etats r'f&ucirc;sent, ils &eacute;thont &agrave; nommer un autre Comit&eacute;. D&eacute; san bord, Cyril L&eacute; M&egrave;rquand insiste qu&eacute; l'travas peut &ecirc;t'e fait par l'Analyste des Etats, et il a produit un rapport en support d&eacute; l'office de l'Analyste en support d&eacute; s'n ardg&ucirc;ment. Ch'est bein seux qu&eacute; l'Sieur Farley s'sait difficile &agrave; rempli&eacute;chi; mais avec chonna nou n'peut pas bliaumer Cyril pour t&acirc;chi de sauver les sous du publyi. Ch'est grand dommage de vais deux hommes si capablyes en d's'accord s&ucirc;s une affaithe si s&eacute;rieuse. Yun dait p&egrave;rdre et l'autre dait g&acirc;gni, mais chein qu'i' y'a d'pi&egrave;the ch'est tchi rest&eacute;tha tr&eacute;jous du mauvais sang.&quot;<br/>
<br/>
La Merrienne hauchit l's &ecirc;paules. &quot;Tchi l&ucirc;s ram&acirc;ssent,&quot; ou s'fit. &quot;P&acirc;slons d&eacute; tchiquechose p&ucirc;s &icirc;mportant. Les patates dans ta bordeuse en ont fait hardi chutte semaine, et il est temps qu'tu t'm&eacute;tte &agrave; les houetter. Tu f'thas m&ucirc;s d&eacute; qu'menchi d'main-au-mat&icirc;n tout-d'suite apr&egrave;s d&ecirc;jeun&eacute;. Tu n'gagne rain d'faithe un grimache.&quot;<br/>
<br/>
&quot;Ch'est man ma dans l'dos, Merrienne,&quot; j'li dis. &quot;Il est tr&eacute;jous pi&egrave;the la preumi&eacute; chose au mat&icirc;n. J'qu'menche &agrave; craithe qu&eacute; j'ai l'&ecirc;pine du dos moyennement dislotchie. Enf&icirc;n, j&eacute; f'thait d'man m&ucirc;s, mais si j'attrape une attaque de paralysie, tu s&eacute;thas tch&egrave;squ'en est r&eacute;sponsablye.&quot;<br/>
<br/>
&quot;J'n'ai pas d'peux des cons&eacute;quences,&quot; ou dit, &quot;car j't&eacute; promets un bouon d&icirc;n&eacute; &agrave; douze heuthes tchi t&eacute; f'tha oublier tan ma dans l'dos. N'oublie pas qu'tu m'as prom&icirc;nt un fricot d'nouvelles patates fricachies d'vant la f&icirc;n d'Avri.&quot;<br/>
<br/>
Ou manque p't'&ecirc;t'e un mio ich&icirc;n et l&agrave;, ma bouonnefemme, Moussieu, mais oulle a une raide bouonne m&eacute;mouaithe, et, don, j'm'en vais houetter mes patates d'main en &eacute;sp&eacute;thance de pouver garder ma prom&ecirc;sse.<br/>
<br/>
<br/>
<i><a href="lebrocq.html">Ph'lip</a></i><br/>
<i>Morning News 2/4/1960</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="erligion.html">L'&egrave;rligion en J&egrave;rriais</a><p>
<li><a href="assembliee/service1960.html">S&egrave;rmon du S&egrave;rvice Annuel 1960</a><p>
<li><a href="sermon62.html">S&egrave;rmon du S&egrave;rvice Annuel 1962</a><p>
<li><a href="sermon71.html">S&egrave;rmon du S&egrave;rvice Annuel 1971</a><p>
<li><a href="sermon73.html">S&egrave;rmon du S&egrave;rvice Annuel 1973</a><p>
<li><a href="sermon76.html">S&egrave;rmon du S&egrave;rvice Annuel 1976</a><p>
<li><a href="sermon99.html">S&egrave;rmon du S&egrave;rvice Annuel 1999</a><p>
<li><a href="reinemethe3.html">L&eacute; s&egrave;rmon d'l'Arch&ecirc;v&ecirc;que d&eacute; Cantorb&eacute;ry au s&egrave;rvice d'ent&egrave;rrement d'la Reine M&eacute;the</a><p>
<li><a href="assembliee/service1965.html">L&eacute; service annuel &agrave; St. Mart&icirc;n</a><p>
<li><a href="chrysostom.html">L&eacute; S&egrave;rmon d'P&acirc;ques d&eacute; Saint Jean Chrysostome</a><p>
<li><a href="gdferpos.html">L&eacute; jour d'&egrave;rpos</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

