<HTML>

<!-- Mirrored from members.societe-jersiaise.org/geraint/jerriais/noue/menpodin.html by HTTrack Website Copier/3.x [XR&CO'2014], Tue, 15 Jul 2025 14:04:11 GMT -->
<HEAD>
<TITLE>Men podin d'Nou&eacute;</TITLE>
<META  name="keywords" content="Jèrriais, Jersey-French,  Christmas pudding, Noël, food, cooking, recipes, recettes, gastronomie, festivals, holidays, Yule, cuisine, language, langue, Channel Islands, îles anglo-normandes, Geraint Jennings">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>
&nbsp;<p>

<center><font color="#215e21"><h2>Men podin d'Nou&eacute;</h2></font></center><p>

&nbsp;<p>
<CENTER><IMG SRC="podin.gif" WIDTH=100 HEIGHT=100><p></CENTER>
&nbsp;<p>

<CENTER><TABLE><TR><TD>


S'ou s'av&egrave;zh l'temps d&eacute; m'&eacute;couter.<br>
Dans chins minutes j&eacute; vos dithai,<br>
Comme j'fais, si ou voul&egrave;zh l'saver -<br>
Men podin d'Nou&eacute;.<p>

Une livre, tout fra&icirc;che; qu'i' n'n'yiait pas d'p&eacute; :<br>
D'graisse d&eacute; rignon i' faut happer,<br>
Et pis bein fine faut la "chopper" -<br>
Pour not'e podin.<p>

Faut haler &eacute;tout les p&eacute;pins<br>
D'une livre &egrave;t d'mie d&eacute; bouans raisins,<br>
S'ou voul&egrave;zh aver, mes amins - <br>
Un bouan podin.<p>

D&eacute; deux limons i' vos faut l'jus,<br>
Huit ou d'gh&egrave;z oe&uuml;s, touos frais ponnus,<br>
Errgard&egrave;hs qu'i' saient bein battus -<br>
Pour chu podin.<p>

Une livre &egrave;t d'mie d'corrintes n&euml;itties,<br>
D'commun jaune chucre une livre &egrave;t d'mie,<br>
Et d' "allspice" une p&eacute;tite pinchie -<br>
Fianque dans l'podin.<p>

Une d&eacute;mi&eacute; livre d&eacute; p&eacute; d'citron,<br>
D&eacute; p&eacute; d'orange, &egrave;t d'p&eacute; d'limon<br>
M&eacute;l&egrave;hs : i' nos faut, men gar&ccedil;on <br>
Pour not'e podin.<p>

Une d&eacute;mi&eacute; livre d&eacute; sultan&acirc;s,<br>
Nou peut faithe sans s'nou-s'en a pas,<br>
Ah! mes pouorres gens, t'chil embarras -<br>
Pour un podin !<p>

Chins bouannes t'chul'l&ecirc;hs &agrave; soupe d&eacute; fyieu,<br>
Ou v&egrave;rr&ecirc;hs qu'i' s'sa bein miyeu<br>
D'n'en m&euml;ittre pas trop, men chi&egrave;rrh moussieu -<br>
Dans chu podin.<p>

La p&eacute; d'un limon bein gratt&eacute;h,<br>
Et quatre ou chins almandes bein pl&ecirc;hs,<br>
Et en touos p'tits morciaux copp&eacute;hs -<br>
Pique dans l'podin.<p>

Un p'tit d'muscade, un p'tit d'canelle<br>
Et pis un bouan v&egrave;rrh d&eacute; "Martell",<br>
N&eacute; manque pas, tr&eacute;jous, ma hardelle -<br>
D'm&euml;ttre dans l'podin.<p>

Une livre d&eacute; mies d'pain bein frinn&ecirc;hs,<br>
D&eacute; commune m'lasse une grande t'chul'l&ecirc;h,<br>
Une bague, et un "sixpence", tapp&ecirc;hs<br>
Dans chu podin.<p>

Une pinchie d'sno - j'veur dithe, d&eacute; s&ecirc;h!<br>
Pis m&eacute;ler tout avec du la&iuml;t :<br>
Ch'est d'm&ecirc;me, bouannes gens, qu'j'ai tr&eacute;jous fa&iuml;t<br>
Men podin d'Nou&eacute;.<p>

Huit ou d'gh&egrave;z heuthes i' faut qu'i' bouolle :<br>
So&iuml;gniz bein qu'ieau n'sait pas trop molle,<br>
Et i' s'sa miyieu dans une bolle -<br>
Not'e podin d'Nou&eacute;.<p>

Qu'i' bouolle &agrave; "sasspan" d&eacute;foncer ;<br>
Faites bouan feu, car s'il arr&ecirc;tait,<br>
Bein v&icirc;te, mes bouannes gens, n'ou g&acirc;t'tait<br>
Not'e pouorre podin.<p>

N'en mangiz pas trop; ch'est m'n'avis,<br>
La ponceraisse ous &eacute;thaites, et pis<br>
Ou by&icirc;aum'thaites tous, sans doute, m's'amis -<br>
Men podin d'Nou&eacute;.<p>

Siez Mess Pitcha&iuml;t faudrait aller<br>
Et l&icirc; d'mander d&eacute; vos donner<br>
Des boulets, ou bein du s&euml;inn&eacute; -<br>
Apr&egrave;s l'podin.<p>

Mais mangiz n'en tous en raison,<br>
Et s'ous av&egrave;zh bouanne digestion,<br>
J'sis seux qu'p&egrave;rrhsonne n&eacute; gronn'nons pon<br>
D'men "Plum Pudding" -<br>
D'men podin d'Nou&eacute; .<p>

<i><a href="../lock.html">"CH'LA S'PEUT"</a></i><p>

</TD></TR></TABLE></CENTER>

&nbsp;<p>
&nbsp;<p>
<FONT SIZE=2>
<i>Viyiz &eacute;tout:</i><p>

<ul>
<li><a href="bouannoue.html">Bouan Nou&eacute;!</a><p>

<li><a href="../nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>

<li><a href="podin.html">L&eacute; pod&icirc;n d'Nou&eacute;</a><p>

<li><a href="podin2.html">L&eacute; Pod&icirc;n d'Nou&eacute;</a><p>
<li><a href="nouegrouville.html">Tout chein qu&eacute; j'veurs pouor man Nou&eacute;...</a></li><p>
<li><a href="mangeaille.html">La mangeaille d&eacute; Nou&eacute; d'aut'fais</a><p>
<li><a href="../gachedenoue.html">Eune G&acirc;che d&eacute; Nou&eacute;</a><p>
<li><a href="../cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>

<li><a href="../gdfnoue.html">Nou&eacute;</a><p>

<li><a href="../nativite.html">Eune pi&egrave;che d&eacute; Nativit&eacute;</a><p>

<li><a href="index.html">La nativit&eacute; clyiquabl'ye</a><p>

<li><a href="vraimessage.html">L&eacute; vrai message de Nou&eacute;</A><p>

<li><a href="../cartes_noue.html">Les Cartes d&eacute; Nou&eacute;</a><p>

<li><a href="../noue.html">Un Bouan Nou&eacute;</a><p>

<li><a href="gdfnoue2.html">&Agrave; Nou&eacute; l'temps p&acirc;ss&eacute;</a><p>

<li><a href="../raidenoe.html">Un raide bouon No&euml;</a><p>

<li><a href="../notnoe.html">Not' No&eacute;</a><p>

<li><a href="../papanoe.html">Quand Papa No&euml; veindra</a><p>

<li><a href="../samdi.html">L'Samdi d'Nou&eacute;</a><p>

<li><a href="../noue1938.html">&Agrave; touos nos Membres et nos Anm&icirc;ns</a><p>

<li><a href="../noue_portraits.html">Des portraits pouor Nou&eacute;</A><p>

<li><a href="noue_en_jerri.html">Nou&eacute; en J&egrave;rri</a><p>

<li><a href="../dinednoue.html">San Din&eacute; d'Nou&eacute;</a><p>
<li><a href="service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>
</ul>

</FONT>

&nbsp;<p>
&nbsp;<p>

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/noue/menpodin.html by HTTrack Website Copier/3.x [XR&CO'2014], Tue, 15 Jul 2025 14:04:11 GMT -->
</HTML>
