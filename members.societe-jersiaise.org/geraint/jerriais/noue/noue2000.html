<HTML>
<HEAD>
<TITLE>Nou&eacute; 2000</TITLE>
<META  name="keywords" content="Jèrriais, Jersey-French, language, langue normande, Channel Islands, îles anglo-normandes, Christmas, patois normand">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>
&nbsp;<p>


<center><font color="#215e21"><h2>Nou&eacute; 2000</h2></font></center><p>

&nbsp;<p>

 Ev'l&agrave; Nou&eacute; tch'appraiche acouo eune fais et d'vant qu'nou l'sait le 25 d&eacute; D&eacute;zembre veindra et s'en &icirc;tha comme d'habitude, apportant jouaie, excitement et esp&ecirc;thance pouor bein des gens, mais pouor d'autres seulement tristesse et m'sesp&eacute;.<p>

 Nou ouait dithe parmi plusieurs qu&eacute; Nou&eacute; n'est pus l&eacute; Nou&eacute; du temps p&acirc;ss&eacute; et i' y'en a d'autres tchi disent qu&eacute; Nou&eacute; n'est qu&eacute; pouor les &ecirc;fants. Et bein, n&eacute; v'l&agrave; du niol&icirc;n. Malheutheusement les cheins tchi pensent d&eacute; m&ecirc;me n'ont pas pr&icirc;ns conna&icirc;ssance du vrai message d&eacute; l'Evangile. J'avons tous bouonne ra&icirc;thon d&eacute; nos r&ecirc;joui, comme l&eacute; f&icirc;tent les b&egrave;rgers quand l'ange lus dit 'J'vos annonce eune grande jouaie, tchi s'sa pouor tout l'peupl'ye; aniet, dans la ville d&eacute; David, l&eacute; Sauveur, tch'est l&eacute; Christ, l&eacute; Seigneur, vos est n&eacute;'.<p>

<img src="arbredenoue.jpg" width="197" height="100"  align="right" alt="Bouan Nou&eacute;!">

 Et ches b&egrave;rgers s'en f&ucirc;tent a Bethl&eacute;hem pouor vaie chein tchi 'tait arriv&eacute;. I' d&ecirc;couvr&icirc;tent pouor ieux-m&ecirc;mes la bouont&eacute; de Dgieu envers san peupl'ye en env'yiant un Sauveur pouor les lib&eacute;ther d&eacute; lus p&eacute;ch&eacute;s. Mou&ocirc;n Doue d'la vie! Comment qu'nou peut dithe qu&eacute; Nou&eacute; est seulement pouor les &ecirc;fants? Nou&eacute; est pouor tous tch'ont p&eacute;chi, et i' n'y a p&egrave;rsonne tchi n'a pas b&eacute;s&ocirc;in d'la gr&acirc;ce d&eacute; Dgieu. St Paul, dans s'n &ecirc;pitre &egrave;s Romains, nos la&icirc;sse en autchun doute quand i' nos dit qu&eacute; tous ont p&eacute;chi, m&ecirc;me l&eacute; pus saint homme.<p>

 Quand les clioches sonn'thont la s&egrave;rvelle d&eacute; Nou&eacute;, sachiz tch'i' procli&acirc;ment la miyeu nouvelle d&eacute; tout temps et &egrave;rch&eacute;vez pouor vos-m&ecirc;mes l&eacute; pr&eacute;sent qu&eacute; Dgieu vos offre. Ch'est un pr&eacute;sent tch'a 't&eacute; acat&eacute; &agrave; grand' prix et sa valeu agrandit &agrave; m'suthe qu&eacute; nou d&ecirc;couvre qu&eacute; ch'est J&eacute;s&ucirc;-Christ uniquement tchi nos donne d&eacute; l'esp&eacute;thanc&eacute; pouor l'av'nin et pouor l'&ecirc;t&egrave;rnit&eacute;.<p>

&nbsp;<p>

<i> Brian Vibert<p>

JEP 12/12/2000<p></i>


 &nbsp;<p>
&nbsp;<p>
<FONT SIZE=2>
Viyiz &eacute;tout:<p>

<ul>

<li><a href="../cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>

<li><a href="bouannoue.html">Bouan Nou&eacute;!</a><p>

<li><a href="../gdfnoue.html">Nou&eacute;</a><p>

<li><a href="../nativite.html">Eune pi&egrave;che d&eacute; Nativit&eacute;</a><p>

<li><a href="index.html">La nativit&eacute; clyiquabl'ye</a><p>

<li><a href="vraimessage.html">L&eacute; vrai message de Nou&eacute;</A><p>

<li><a href="vraimessage2.html">Nou&eacute; tch'appraiche</a><p>
<li><a href="noue_langlois.html">Nou&eacute;</a><p>
<li><a href="../cartes_noue.html">Les Cartes d&eacute; Nou&eacute;</a><p>

<li><a href="service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>
<li><a href="service2003.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute; 2003</a><p>
<li><a href="servelle2016.html">La S&egrave;rvelle d&eacute; Nou&eacute; 2016</a><p>
<li><a href="noue2016gj.html">L&eacute; 25 d'D&eacute;zembre 2016</a><p>
</ul>

</FONT>



&nbsp;<p>
&nbsp;<p>
<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>
</HTML>
