<HTML>
<HEAD>
<TITLE>S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute; 2005</TITLE>
<META  name="keywords" content="Jèrriais, Jersey-French, language, langue normande, Channel Islands, îles anglo-normandes, patois normand">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>
&nbsp;<p>



<center><font color="#215e21"><h2>S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</h2></font><p><br>
<b>dans l'&Eacute;glyise d&eacute; St.-Andr&eacute;<br>
Sanm 'di l&eacute; 3 d'D&eacute;zembre 2005 &agrave; 7h30 du s&eacute;<br></b>
<br>
Madame Joyce Gilbert s 'en va faithe la pri&egrave;the et annoncer les cantiques<br>
<br>
<B>J&eacute;s&ucirc; est N&eacute;<br>
</B><br>
Pri&eacute;the<br>
<br>
Notre P&egrave;re <I>(chant&eacute; par l&eacute; Tchoeu)</I><br>
<br>
<B>O P&eacute;tite Ville de B&eacute;thl&eacute;hem<br>
</B><br>
Preunmi&eacute; L&eacute;&ccedil;on: Gen&ecirc;se Ch.3 vv. 8 &agrave; 15 - <I>Mde Enid de Gruchy</I><br>
<br>
<B>Parmi la G'l&eacute;e d'Hiv&eacute;<br>
</B><br>
Deuxi&egrave;me L&eacute;&ccedil;on: Esaie Ch.9  vv. 2 &agrave; 7 - <I>Mde. Anne Herrod </I><br>
<br>
Le Fis d&eacute; Marie <I>(chant&eacute; par l's &Ecirc;tudgiants)</I><br>
<br>
Tra&icirc;si&egrave;me L&eacute;&ccedil;on: Esaie Ch.11  vv. 1 &agrave; 5 - <I>Mde. Margaret Perr&eacute;e </I><br>
<B><br>
Atout Jouaie dans l'Temps Jadis<br>
</B><br>
Quatri&egrave;me L&eacute;&ccedil;on: St.-Luc Ch.l  vv. 26 &agrave; 38 - <I>M. Clifford Laisney </I><br>
<br>
<B>O Tchi Douoche Niet<br>
</B><br>
Ch&icirc;ntchi&egrave;me L&eacute;&ccedil;on: St.-Matchi Ch.l  vv. 18 &agrave; 23 - <I>M. David Perr&eacute;e </I><br>
<br>
Ta&icirc;s'-ous, ta&icirc;s'-ous, viyiz l&eacute; p'tit &ecirc;fant <I>(l&eacute; Tchoeu seulement)</I><br>
<br>
Si&ecirc;xi&egrave;me L&eacute;&ccedil;on: St.-Luc Ch.2  vv. 1 &agrave; 7 - <I>Mlle. Lucy Le Gallais </I><br>
<br>
<B>Sus l'Coup d'M&icirc;nniet<br>
</B><br>
Septi&egrave;me L&eacute;&ccedil;on: St.-Luc Ch.2  vv. 8 &agrave; 20 - <I>M. Ted Syvret </I><br>
<br>
Solo: <I>(Mde. June Le Rossignol)</I><br>
<br>
Huiti&egrave;me L&eacute;&ccedil;on: St.-Matchi Ch.2  vv. 1 &agrave; 11 - <I>Mde. Joyce Haines </I><br>
<br>
<B>Tchi bieau nom<br>
</B><br>
Neuvi&egrave;me L&eacute;&ccedil;on: St.-Jean Ch.l  vv.1 &agrave; 14 - <I>Mde. Barbara Le Geyt</I><br>
<br>
<B>&Agrave; Trav&egrave;rs les Montangnes<br>
</B><br>
&Egrave;rm&egrave;rques et Collecte en faveur d&eacute; l'&Eacute;glyise<br>
<br>
<B>L&eacute; Cantique du Sussex<br>
</B><br>
B&eacute;n&eacute;diction<br>
<B><br>
<br>
J&eacute;s&ucirc; est n&eacute;<br>
</CENTER></B><br>
Louangez l&eacute; Seigneur, J&eacute;s&ucirc; est n&eacute;;<br>
Car dans eune &ecirc;tabl'ye l'&ecirc;fant div&icirc;n<br>
Annonc&eacute; des anges, m&egrave;rtchi d'l'&ecirc;taile;<br>
Not' Sauveur fut n&eacute; &agrave; Bethl&eacute;hem!<br>
<br>
<I>Chantez auve les anges, chantez d'la paix,<br>
Qu'les cieux r&eacute;tentissent d'amour et d'jouaie!<br>
Chantez auve les anges d&eacute; not' Sauveur!<br>
&Ecirc;fant d&eacute; Marie, fis du Seigneur!<br>
</I><br>
Les mages et b&egrave;rgers agenouoillis l&agrave;,<br>
L'&acirc;ne et les br&eacute;bis, la biche, l&eacute; ch'va,<br>
Adorant l'&ecirc;fant sus l'fain couochi,<br>
La glouaithe du Bouan Dgieu l&icirc;sant l'tou d'li!<br>
<br>
<I>Chantez auve les anges, chantez d'la paix,<br>
Qu'les cieux r&eacute;tentissent d'amour et d'jouaie!<br>
Chantez auve les anges d&eacute; not' Sauveur!<br>
&Ecirc;fant d&eacute; Marie, fis du Seigneur!<br>
</I><br>
Bethl&eacute;hem dormait, &egrave;rpos profond,<br>
Quand l's anges apport&icirc;tent &agrave; toutes n&acirc;tions,<br>
Nouvelle d&eacute; l'&ecirc;fant; prannant sus li,<br>
Les p&eacute;ch&eacute;s &ecirc;normes du monde entchi.<br>
<br>
<I>Chantez auve les anges, chantez d'la paix,<br>
Qu'les cieux r&eacute;tentissent d'amour et d'jouaie!<br>
Chantez auve les anges d&eacute; not' Sauveur!<br>
&Ecirc;fant d&eacute; Marie, fis du Seigneur!<br>
</I><br>
Les anciens proph&egrave;tes l'avaient pr&eacute;dit,<br>
Chu s&eacute;-l&agrave; l'mithacl'ye fut accomplyi!<br>
Chantez vos cantiques &agrave; Dgieu anniet,<br>
Louangez l&eacute; Seigneur, J&eacute;s&ucirc; est n&eacute;.<br>
<br>
<I>Chantez auve les anges, chantez d'la paix,<br>
Qu'les cieux r&eacute;tentissent d'amour et d'jouaie!<br>
Chantez auve les anges d&eacute; not' Sauveur!<br>
&Ecirc;fant d&eacute; Marie, fis du Seigneur!<br>
</I><br>
<br>
<B><CENTER>Nouotre P&eacute;the<br>
</CENTER></B><br>
Nouotre p&eacute;the, tch'es dans les cieux,<br>
Qu&eacute; Tan nom sait saint,<br>
Tan r&egrave;gne veinge,<br>
Ta volant&eacute; sait faite sus la t&egrave;rre comme au ciel.<br>
Donne-nous aniet nouot' pain d&eacute; touos les jours et pardonne-nous nouos p&eacute;ch&eacute;s,<br>
Comme j'pardonnons &egrave;s cheins tchi nouos ont offens&eacute;s;<br>
Et n&eacute; nouos la&icirc;sse pon tchaie dans la tent&acirc;tion.<br>
Mais d'livre-nous du ma,<br>
Car l&eacute; r&egrave;gne T'appartcheint, et l'pouver et la glouaithe, &agrave; tout janmais.<br>
&Acirc;men<br>
<br>
<B><CENTER>O p&eacute;tite ville d&eacute; B&eacute;thl&eacute;hem<br>
</CENTER></B><br>
O p&eacute;tite ville d&eacute; B&eacute;thl&eacute;hem<br>
Tu'es couochie trantchilement.<br>
L&eacute; ciel &egrave;rlit sus tan dormi<br>
Bein silencieus&eacute;ment.<br>
Mais v'l&agrave; tchi r'lit dans tes sombres rues<br>
La leunmi&eacute;the &ecirc;t&egrave;rnelle,<br>
L'&ecirc;ffrai, l'esp&eacute; d&eacute; ch&acirc;que ann&eacute;e<br>
Lus r'trouvent souos ches &ecirc;tailes.<br>
<br>
J&eacute;s&ucirc; est n&eacute; d'la Vi&egrave;rge Mathie!<br>
Sus la t&egrave;rre coumme &egrave;s cieux,<br>
Les hoummes au liet, les anges au dget,<br>
&Egrave;rch&egrave;vent l'amour d&eacute; Dgieu.<br>
Procli&acirc;mez, &ecirc;tailes du mat&icirc;n,<br>
La na&icirc;ssance du Sa&ucirc;veux!<br>
Chantez auve jouaie &agrave; Dgieu, not' Rouai,<br>
Qu'Sa paix sait ou&iuml; achteu!<br>
<br>
Bein trantchilement, bein trantchilement,<br>
La m&egrave;rvelle appatha&icirc;t,<br>
L&eacute; don d&eacute; Dgieu &agrave; ch&acirc;que humbl'ye tchoeu,<br>
L&eacute; pr&eacute;sent d&eacute; Sa paix.<br>
J&eacute; n'ou&iuml;yons pon Sa tape &agrave; l'us<br>
Siez nous, des pou&ocirc;rres p&eacute;cheurs,<br>
Mais ch&acirc;que esprit tch'a fouai en Li<br>
&Egrave;rchait l'saint v&icirc;siteur.<br>
<br>
O p'tit &ecirc;fant d&eacute; B&eacute;thl&eacute;hem,<br>
Siez nous, Tu'es v'nu d'meuther.<br>
Hale tout h&egrave;rtch&icirc;n, et entre ich&icirc;n:<br>
Sai n&eacute; en nous aniet.<br>
J'ou&iuml;yons l'assembli&eacute;e ang&eacute;lique<br>
Tchi chante la bouonne nouvelle,<br>
Car il est v'nu, l&eacute; p'tit J&eacute;s&ucirc;,<br>
Not' Rouai Emmanuel!<br>
<br>
<br>
<br>
<CENTER>Gen&ecirc;se<br>
Chapitre 3 V&egrave;rsets 8 &agrave; 15<br>
</CENTER><br>
Et i' ou&iuml;tent dans la fra&icirc;cheur du jour, la vouaix d&eacute; l'&Ecirc;t&egrave;rnel Dgieu, tchi s'prom'nait dans l'gard&icirc;n. Et Adam et sa femme s'much&icirc;tent d&eacute; d'vant la fache d&eacute; l'&Ecirc;t&egrave;rnel Dgieu, parmi les bouais du gard&icirc;n.<br>
Mais l'&Ecirc;t&egrave;rnel Dgieu criyit &agrave; Adam et li dit, &quot;O&ugrave;'est qu'tu est?&quot;<br>
Et i' r&ecirc;ponnit, &quot;J'ai entendu ta vouaix dans l'gard&icirc;n et j'ai ieu peux, car j'tais nu; et j'm&eacute; sis muchi.&quot;<br>
Et Dgieu li dit, &quot;Tch'est qui t'a montr&eacute; qu&eacute; tu'&eacute;tais nu? Est-che qu&eacute; tu'as mangi du bouais qu&eacute; J't'avais d'fendu d'mangi?&quot;<br>
Et Adam r&ecirc;ponnit, &quot;La femme qu&eacute; Tu m'as donn&eacute; pour &ecirc;tre auvec m&eacute;, m'a donn&eacute; du fruit du bouais, et j'en ai mangi.&quot;<br>
Et l'&Ecirc;t&egrave;rnel Dgieu dit &agrave; la femme, &quot;Pourtchi qu&eacute; tu'as fait chenna?&quot; Et la femme r&ecirc;ponnit, &quot;L&eacute; s&egrave;rpent m'a seduite, et j'en ai mangi.&quot;<br>
Et l'&Ecirc;t&egrave;rnel Dgieu dit au s&egrave;rpent, &quot;Pa'ce qu&eacute; tu'as fait chenna, tu s'sa maudit entre touos l's annimaux et entre touos les b&ecirc;tes des clios; tu t'prom'nas sus ta ventre, et tu mange'geas la poussi&egrave;the tous les jours d'ta vie,<br>
et j'mettrai d&eacute; l'ennmit&eacute; entre t&eacute; et la femme, entre tes d'scendants et les d'scendants d&eacute; la femme, et ses d'scendants t'&eacute;cras'saient la t&ecirc;te, et tu les bless'sa au talon.&quot;<br>
<br>
<br>
<br>
<br>
<br>
<B><CENTER>Parmi la g'l&eacute;e d'hiv&eacute;<br>
</CENTER></B><br>
Parmi la g'l&eacute;e d'hiv&eacute;<br>
I' ventait si fraid<br>
L'ieau coumme d'la pi&egrave;rre sembliait<br>
La t&egrave;rre coumme du f&eacute;<br>
I' tchiyait d'la n&eacute; sus n&eacute;<br>
N&eacute; sus n&eacute;<br>
Parmi la g'l&eacute;e d'hiv&eacute;<br>
Y'a bein des ann&eacute;es<br>
<br>
Ni chu monde ni l'Paradis<br>
N'est trop humbl'ye pouor Li<br>
Dgieu aime tant l'monde entchi<br>
Qu'I' donnit San Fis.<br>
Parmi la g'l&eacute;e d'hiv&eacute;<br>
L'&ecirc;tabl'ye 'tait ass&egrave;z<br>
Pouor not' Dgieu, Rouai des Rouais -<br>
Chu p'tit saint b&eacute;b&eacute;.<br>
<br>
Tch'est qu&eacute; j'peurs L&icirc; donner,<br>
Eune pou&ocirc;rre &acirc;me coumme m&eacute;?<br>
Si j'tais iun des b&egrave;rgers,<br>
J'donn'nais un angn&eacute;.<br>
Si j'tais iun des Trais Rouais,<br>
J&eacute; L&icirc; f'thais honneu.<br>
Tout chein qu&eacute; j'peurs donner,<br>
J&eacute; L&icirc; donne - man tchoeu.<br>
<br>
<CENTER>Esaie<br>
Chapitre 9, V&egrave;rsets 2 &agrave; 7<br>
<br>
</CENTER>Tu'as multipli&eacute; la n&acirc;tion, tu' as augment&eacute; sa jouaie - i' lus r&ecirc;jouithont d'vant t&eacute;, comme nou s'r&ecirc;jouit dans l'temps de l'avout, ou quand nou fait un partage.<br>
Pa'ce qu&eacute; tu'as m&icirc;ns l'fard&eacute; qu'i' portait en miots, et l'b&acirc;ton auvec tchi ordinaithement nou li b&acirc;ttait sus l's &ecirc;paules, comme tu fis aujour de Madian.<br>
Car tout combat des siens qui s'battent se fait auvec tumulte, et lus habits sont tachis d'sang, mais chennech&icirc;n est comme quand l'feu passe et tout est r&eacute;duit &agrave; chendres.<br>
Car l'Efant nos est n&eacute;, l&eacute; Fis nos a 't&eacute; donn&eacute;, et l'empire a 't&eacute; pos&eacute; sus s'n &ecirc;paule, et san nom es'sa l'Admithablye, l&eacute; Conseiller, l&eacute; Dgieu fort, l&eacute; Puissant, l&eacute; P&eacute;the d&eacute; l'&ecirc;t&egrave;rnit&eacute;, l&eacute; Pr&icirc;nce d'la paix.<br>
Et i'n'y etha pas d'f&icirc;n &agrave; la grandeur d&eacute; l'empire, ni &agrave; la prosp&eacute;thit&eacute; du tr&ocirc;ne d&eacute; David et d&eacute; san r&eacute;gne, pour l'&ecirc;tablyi dans la justice au pr&eacute;sent et pour tr&eacute;jous. La jalousie d&eacute; l'&Ecirc;t&egrave;rnel des arm&eacute;es f'tha chenna.<br>
<CENTER><br>
<br>
<br>
L&eacute; Fis d'Marie<br>
</CENTER>Y'a bein longtemps &agrave; Bethl&eacute;em, <br>
d'apr&egrave;s chein qu'la Bibl'ye nos dit, <br>
l&eacute; fis d'Marie, J&eacute;s&ucirc; Christ, <br>
fut n&eacute; l&eacute; jour d&eacute; Nou&eacute;. <br>
<br>
&Ecirc;coutez les Anges qui chantent, <br>
Un nouvieau Rou&eacute; est n&eacute;. <br>
Et l'homme vivra &ecirc;t&egrave;rnellement<br>
&agrave; cause du jour d&eacute; Nou&eacute;. <br>
Trompettes sonnent et les Anges chantent, <br>
&Ecirc;coutez chein qu'i' d&icirc;sent: <br>
Qu&eacute; l'homme vivra &ecirc;t&egrave;rnellement<br>
&agrave; cause du jour d&eacute; Nou&eacute;.<br>
<br>
Gardant lus troupieaux &agrave; l'ouv&egrave;rt, <br>
Les b&egrave;rgers ou&icirc;tent un chant au liain, <br>
V&icirc;tent eune &ecirc;taile parfaite <br>
Qui brillait dans l&eacute; ciel si bein. <br>
Et Joseph et sa femme Marie <br>
V&icirc;ntent &agrave; Bethl&eacute;em chutte niet, <br>
Et n'p&ucirc;tent pas trouver m&ecirc;me eune chambre <br>
O&ugrave;'est qu'l'&ecirc;fant pouvait &ecirc;tre n&eacute;.<br>
<br>
&Ecirc;coutez les Anges qui chantent, <br>
Un nouvieau Rou&eacute; est n&eacute;. <br>
Et l'homme vivra &ecirc;t&egrave;rnellement<br>
&agrave; cause du jour d&eacute; Nou&eacute;. <br>
Trompettes sonnent et les Anges chantent, <br>
&Ecirc;coutez chein qu'i' d&icirc;sent: <br>
Qu&eacute; l'homme vivra &ecirc;t&egrave;rnellement<br>
&agrave; cause du jour d&eacute; Nou&eacute;.<br>
<br>
B&eacute;t&ocirc;t i' trouv&icirc;tent un p'tit coin, <br>
Et l&agrave;, dans eune &ecirc;tabl'ye sombre, <br>
Auvec les b&ecirc;tes pour compangnie, <br>
J&eacute;s&ucirc; fut n&eacute; au monde. <br>
Y'a bein longtemps &agrave; Bethl&eacute;em, <br>
D'apr&egrave;s chein qu'la Bibl'ye nos dit, <br>
L&eacute; fis d&eacute; Marie, J&eacute;s&ucirc; Christ, <br>
Fut n&eacute; l&eacute; jour d&eacute; Nou&eacute;.<br>
<br>
&Ecirc;coutez les Anges qui chantent, <br>
Un nouvieau Rou&eacute; est n&eacute;. <br>
Et l'homme vivra &ecirc;t&egrave;rnellement<br>
&agrave; cause du jour d&eacute; Nou&eacute;. <br>
Trompettes sonnent et les Anges chantent, <br>
&Ecirc;coutez chein qu'i' d&icirc;sent: <br>
Qu&eacute; l'homme vivra &ecirc;t&egrave;rnellement<br>
&agrave; cause du jour d&eacute; Nou&eacute;.<br>

<CENTER><br>
<br>
<br>
Esaie<br>
Chapitre 11 Vers&ecirc;ts 1 &agrave; 5<br>
</CENTER><br>
Mais i' sortitha un r'jeton du tr&ocirc;ne d'Isa&iuml;, et un surgeon cra&icirc;tra d'ses rachines.<br>
Et l'Esprit d&eacute; l'&Ecirc;t&egrave;rnel erpos'sa sus li, l'Esprit d&eacute; sagesse et d'&icirc;ntelligence, l'Esprit d&eacute; conseil et d'forche, l'Esprit de science et d'la crainte d&eacute; l'&Ecirc;t&egrave;rnel.<br>
Et i' li f'tha senti la crainte d&eacute; l'&Ecirc;t&egrave;rnel, tellement qu'i' n'juge'ga pas par chein qu'i' vait, et i'n' condamn'na pas sus un ou&iuml;-dithe.<br>
Mais i' jugetha auvec justice les p'tits, et i' condamn&eacute;tha auvec &icirc;nt&eacute;grit&eacute; pour souost'n&icirc;n les debonnaires d'la t&egrave;rre, et i'frapp'tha la t&egrave;rre par l&eacute; b&acirc;ton d'sa pathole, et i' f'tha mouothi l&eacute; m&eacute;chant par l&eacute; soufflye d&eacute; ses l&egrave;vres.<br>
Et la justice s'sa la cheintuthe d'ses reins, et la fidelit&eacute; la cheintuthe d'ses fliancs.<br>
<br>
<br>
<B><CENTER>Atout jouaie dans l'temps jadis.<br>
</CENTER></B><br>
Atout jouaie dans l'temps jadis,<br>
L's anciens tch'&eacute;taient r&ecirc;vilyis<br>
V&icirc;drent l&agrave; lueu d'la belle &ecirc;taile<br>
Tch'&ecirc;cliaithait l&eacute; c'min du Ciel;<br>
O Bouan Dgieu, donne-nous l'avis<br>
D&eacute; T&eacute; Si&eacute;the toute nouotre vie.<br>
<br>
Comme i' suiv&icirc;drent la lueu,<br>
Tchi les m'nit jusqu'au Saint Lieu,<br>
Ou'est tch'i' p&ucirc;drent lus agenouoilli,<br>
Pour adouother l'Chi&egrave;r P&eacute;tit<br>
Tchi d'v&icirc;nt pus tard le Sauveux.<br>
D&eacute; Toutes &acirc;mes souos les Cieux.<br>
<br>
Il' apport&icirc;drent des pr&eacute;sents<br>
D&eacute; grand' valeu' et d'l'enchens;<br>
Ch'est &agrave; nous d&eacute; si&eacute;the lus pas,<br>
Et d'nouos comporter 'ch&icirc;n bas,<br>
D' manni&eacute;the a L&icirc; pr&eacute;senter<br>
Nouot' amour et nouot' resp&eacute;<br>
<br>
O chi&egrave;r J&eacute;s&ucirc;s, &acirc; ch&acirc;que jour,<br>
Veil'yes sus nous avec amour,<br>
Et &agrave; l'heuthe du drain soupi<br>
Erchai-nous dans l'Paradis<br>
O&ugrave;'est tchi' n'y'a plieurs ni m&icirc;ns&eacute;thes,<br>
Dans la glouaithe d&eacute; Tan Sanctuaithe.<br>
<br>
L&agrave;, dans l'bonheu et la jouaie,<br>
Mat&icirc;n, m&eacute;jeu, arl&eacute;v&eacute;e,<br>
D&eacute; Ta Pr&eacute;sence, et des Anges,<br>
J'pou&ocirc;rrons T'offri nouos louanges<br>
Et chanter l's all&eacute;l&ucirc;ias<br>
Auve l&eacute; Sanctus d'ich&icirc;n bas.<br>
<br>
<br>
<B><CENTER>L'&Ecirc;vangile s&eacute;lon Saint Luc<br>
chapitre 1, v&egrave;rsets 26-38<br>
</CENTER></B><br>
Ch'tait dans l'siexi&egrave;me mais que Dgieu env'yit l'Ange Gabriel dans eune ville d&eacute; Galil&eacute;e, nomm&eacute; Nazareth, &agrave; eune vi&egrave;rge qu'&eacute;tait engagie &agrave; un homme app'l&eacute;e Joseph d&eacute; la fanmille d&eacute; David; et chutte vi&egrave;rge 'tait app'l&eacute; Marie.<br>
Et l'Ange, ayant entr&eacute; dans la pliaiche ou'est qu' Marie s'trouvait, lyi dit, &quot;Je t&eacute; salue, t&eacute; qui est r'chue en gr&acirc;ce; l&eacute; Seigneur est auvec t&eacute;; tu'es b&eacute;nie parmi les femmes.&quot;<br>
Et viyant l'Ange, ou fut troubli&eacute;e par ses patholes, et ou pensit en li-m&ecirc;me tch'est qu&eacute; chutte salut&acirc;tion voulait dithe.<br>
Alors l'Ange lyi dit, &quot;Marie, n'ayiz pon d'peux, car tu'as trouv&eacute; gr&acirc;ce dans les yi&egrave;rs de Dgieu, et tu t'en va donner na&icirc;ssance &agrave; un fis, &agrave; qui tu don'nas l&eacute; nom d&eacute; JESUS. I' s'sa remplyi d'pouv&eacute; et port&eacute;tha l&eacute; nom d&eacute; Fis du Tout Puissant, et le Seigneur Dgieu li don'na l&eacute; tr&ocirc;ne d&eacute; David, s&egrave;n anch&ecirc;tre.<br>
I' r&egrave;gn'tha &agrave; tout janmais sus touos les d'scendants d&eacute; J&acirc;cob, et i'n'y &eacute;tha janmais d&eacute; f&icirc;n &agrave; san r&egrave;gne.&quot;<br>
Alors Marie dit &agrave; l'Ange, &quot;Comment qu&eacute; ch'na peut s'arriver, viyant que je n'connais janmais d'homme?&quot;<br>
Et l'Ange lyi r&eacute;ponnit, &quot;Le Saint Esprit travail'la en t&eacute;, et la v&egrave;rtu du Tout Puissant t&eacute; couvritha de s'n ombre; ch'est pourtchi qu&eacute; l&eacute; saint &ecirc;fant &agrave; tchi qu'tu don'nas na&icirc;ssance es'sa app'l&eacute; l&eacute; Fis de Dgieu.<br>
Et n'evch&icirc;n Elizab&eacute;, ta cou&ocirc;sinne, qui s'en va donner na&icirc;ssance &agrave; un fis dans sa vieill&egrave;che, et ch'est ich&icirc;n la siexi&egrave;me mais d'la grossesse de chein qui 'tait app'l&eacute; st&eacute;rile, car rein n'est &icirc;mpossiblye &agrave; Dgieu.&quot;<br>
Et Marie li dit, &quot;J'sis la s&egrave;rvante du Seigneur, qu'i' vienne &agrave; s'passer comme tu m'as dit.&quot; Et l'Ange dispathut, la la&icirc;ssant seule auvec ses pens&eacute;es.<br>
<br>
<br>
<B><CENTER>Oh Tchi Douoche Niet<br>
</CENTER></B><br>
Oh tchi douoche niet! oh tchi sainte niet!<br>
Tout est calme, tout est b&eacute;.<br>
Viy'-ous la M&eacute;the Vi&egrave;rge d&eacute;vant<br>
San p&eacute;tit, chu Saint &Ecirc;fant?<br>
Dors en paix c&eacute;leste,<br>
Dors en paix c&eacute;leste!<br>
<br>
Oh tchi douoche niet! oh tchi sainte niet!<br>
Rouais et b&egrave;rgers veinnent L&eacute; vaie.<br>
L'air est pliein d&eacute; cantiques jouaiyeux<br>
Chant&eacute;s par les anges &egrave;s cieux:<br>
Christ, not' Sauveur est n&eacute;,<br>
Christ, not' Sauveur est n&eacute;!<br>
<br>
Oh tchi douoche niet! oh tchi sainte niet!<br>
Tout est calme, tout s&eacute; tait.<br>
Viy'-ous ch't'&Ecirc;fant adouothabl'ye<br>
Couochi dans eune pou&ocirc;rre &ecirc;tabl'ye?<br>
Ch'est l&eacute; Fis d&eacute; Dgieu,<br>
Ch'est l&eacute; Fis d&eacute; Dgieu!<br>
<br>
Oh tchi douoche niet! oh tchi sainte niet!<br>
L'&ecirc;taile l&icirc;t, tout est cliai.<br>
L'&Ecirc;fant dort en paix et sou&ocirc;rit<br>
J'trouv'thons not' salut en Li:<br>
Christ au monde est donn&eacute;,<br>
Christ au monde est donn&eacute;!<br>
<br>
<br>
<br>
<B><CENTER>L'&Ecirc;vangile s&eacute;lon St.-Matchi: <br>
chapitre 1 v&egrave;rsets 18 &agrave; 23<br>
</CENTER></B><br>
Achteu la na&icirc;ssance d&eacute; J&eacute;sus-Christ s'arrivit comme chennech&icirc;n.<br>
Marie, sa m&eacute;the, ayant 't&eacute; prom&icirc;nse en mathiage &agrave; Jos&eacute;ph, i'fut d&ecirc;couvert qu'ou s'en allait aver un &ecirc;fant par la v&egrave;rtu du Saint-Esprit d'vant que Jos&eacute;ph la pr&icirc;nse comme sa femme.<br>
Mais Jos&eacute;ph, s'n homme, &eacute;tant d&eacute; fort principes, et n'voulant pas lyi faithe la honte d&eacute; l'exposer au publyi, voulut la d&ecirc;mathier en s&eacute;gret.<br>
Mais duthant l'temps qu'i pensait &agrave; ch'na, un ange du Seigneur li appathut dans un r&ecirc;ve, et li dit, &quot;Jos&eacute;ph, fis d&eacute; David, n'ai pas d'peux de prendre Marie comme ta femme, car l'&ecirc;fant &agrave; tchi qu'ou s'en va donner na&icirc;ssance, s'en va &ecirc;tre n&eacute; du Saint-Esprit.<br>
Et ou s'en va mettre au monde un fis, et tu li don'nas l'nom d&eacute; JESUS, car ch'est li tchi sauv'tha san peuplye d&eacute; ses p&eacute;ch&egrave;s.<br>
Tout chennech&icirc;n a 't&eacute; fait, pour qu&eacute; la chose es'sait accomplyie qu&eacute; l&eacute; Seigneur avait dit par l&eacute; proph&egrave;te ;<br>
V'l&agrave;, eune vi&egrave;rge s'sa encheinte, et ou don'na na&icirc;ssance &agrave; un fis, et nou l'app'la EMMANUEL, tchi explyitchi veurt dithe, DGIEU AUVEC NOUS.<br>
<br>
<br>
<br>
<B><CENTER>Ta&icirc;s'-ous, ta&icirc;s'-ous, viyiz l&eacute; p'tit &ecirc;fant<br>
</CENTER><br>
</B>Ta&icirc;s'-ous, ta&icirc;s'-ous, viyiz l&eacute; p'tit &ecirc;fant<br>
tchi dort paisibli&eacute;ment dans chu b&egrave;r.<br>
Ou&iuml;yiz les vouaix des anges et hoummes chantant<br>
l&agrave;-haut dans l&eacute; Ciel et sus la T&egrave;rre.<br>
<I>Car l&eacute; p'tit J&eacute;s&ucirc;<br>
&agrave; ces s&eacute; est v'nu!<br>
Chu pou&ocirc;rre p'tit &ecirc;fant est l&eacute; Bou&ocirc;n Dgieu!<br>
Car ch'est man Sa&ucirc;veux<br>
et man R&eacute;dempteux,<br>
n&eacute; dans eune &ecirc;tabl'ye et dans man tchoeu.<br>
<br>
</I>L&eacute; boeu n&eacute; be&ucirc;le pon et l'&acirc;ne n&eacute; brait pon<br>
&agrave; g'nouors dans lus st&acirc;lles louangeant lus Rouai.<br>
Agenouoill'-ous &eacute;tout en contempli&acirc;tion<br>
d&eacute; chutte s&eacute;th&eacute;e d&eacute; m&egrave;rvelles et jouaie.<br>
<I>Car l&eacute; p'tit J&eacute;s&ucirc;<br>
&agrave; ces s&eacute; est v'nu!<br>
Chu pou&ocirc;rre p'tit &ecirc;fant est l&eacute; Bou&ocirc;n Dgieu!<br>
Car ch'est man Sa&ucirc;veux<br>
et man R&eacute;dempteux,<br>
n&eacute; dans eune &ecirc;tabl'ye et dans man tchoeu.<br>
</I><br>
D'val&eacute;s des clios, y'a des gardeurs d'br&eacute;bis.<br>
Des Mages ont apport&eacute; lus pr&eacute;sents.<br>
Humbli&eacute;ment offrons, auve l'esprit r&ecirc;joui,<br>
Au p'tchiot nos louanges tchi montent coumme l'enchens.<br>
<I>Car l&eacute; p'tit J&eacute;s&ucirc;<br>
&agrave; ces s&eacute; est v'nu!<br>
Chu pou&ocirc;rre p'tit &ecirc;fant est l&eacute; Bou&ocirc;n Dgieu!<br>
Car ch'est man Sa&ucirc;veux<br>
et man R&eacute;dempteux,<br>
n&eacute; dans eune &ecirc;tabl'ye et dans man tchoeu.<br>
</I><br>
<br>
<B><CENTER>L'&Ecirc;vangile s&eacute;lon St.-Luc<br>
chapitre 2, V&egrave;rsets 1 &agrave; 7<br>
</CENTER></B><br>
I' s'adonnit dans chu temps-l&agrave; qu'un &ecirc;dit fut publi&eacute;e d'la part d&eacute; C&eacute;sar Auguste pour faithe un r&eacute;censement d&eacute; tout l'monde.<br>
Chu r&eacute;censement fut fait quand Quirinus 'tait gouv&egrave;rneux d'la Syrie.<br>
Ch'est en tchi, tout l'monde s'en f&ucirc;drent pour &ecirc;tre enregistr&eacute;s, chatchun dans sa ville.<br>
Et Jos&eacute;ph s'en fut d&eacute; Galil&eacute;e en Jud&eacute;e, ch'est &agrave; dithe, d&eacute; la ville d&eacute; Nazareth &agrave; la ville d&eacute; David nomm&eacute;e Bethl&eacute;hem, pa'ce qu'il 'tait d'la m&ecirc;me fanmille et d'la m&ecirc;me l&icirc;ngne comme David, pour &ecirc;tre enregistr&eacute; auvec Marie, sa femme, qu'attendait un &ecirc;fant.<br>
Et quandi qu'i' 'taient l&agrave;, ou vint pr&ecirc;te &agrave; accou&ocirc;chie.<br>
Et ou mint au monde san fis preunmyi-n&eacute;, et ou l'frottit, et l&eacute; mint dans un b&egrave;r, pa'ce qu'i' n'y avait pon d'run pour ieux dans l'h&ocirc;tell'lie.<br>
<br>
<br>
<B><CENTER>Sus l'coup d'm&icirc;nniet les b&egrave;rgers ou&icirc;tent<br>
</CENTER></B><br>
Sus l'coup d'm&icirc;nniet les b&egrave;rgers ou&icirc;tent,<br>
Chu vi&egrave;r chant glorieux;<br>
Des anges qu'i' s'penchaient v&egrave;rs la t&egrave;rre,<br>
Jouant lus harpes d'or;<br>
&quot;Paix sus la t&egrave;rre, bouanne volant&eacute;<br>
Es hoummes, du Tout Puissant&quot;<br>
L&eacute; Monde entchi d&eacute;v&icirc;nt trantchille<br>
Pour ou&iuml; l&eacute; chant des Anges.<br>
<br>
Acouothe i' veinnent trav&egrave;rs les cieux,<br>
Lus ailes pa&icirc;sibl'yes ouv&egrave;rtes;<br>
Et lus musique Sainte et C&eacute;leste<br>
Sonne si douoche sus la t&egrave;rre.<br>
En d'sus ses pliaines et ses montangnes<br>
Gr&acirc;cieuses i' vont et veinnent;<br>
Et tr&eacute;jous par sus l'brit des hoummes<br>
Les anges heutheuses chantent.<br>
<br>
O vous, souos l'fard&eacute; d&eacute; la vie<br>
Courb&eacute;s d&eacute; vos m&icirc;ns&eacute;thes,<br>
Vous qui peinez sus vot' qu&eacute;m&icirc;n<br>
&Agrave; pas p&eacute;nibl'yes et longs;<br>
Couothage, pour vous bonheu et jouaie<br>
D'cendant sus d's ailes des cieux.<br>
Erpos'-ous don d&eacute; temps en temps<br>
Pour ou&iuml; l&eacute; chant des Anges.<br>
<br>
V'l&agrave; don! l&eacute; temps bein vite s'envole,<br>
Coumme les proph&egrave;tes disaient;<br>
Auve ch&acirc;que si&egrave;cl'ye nou-s-appraiche du jour<br>
Quand touos s'sont r&ecirc;unnis;<br>
Quand j'conna&icirc;trons la Paix supr&ecirc;me<br>
En touos lieux, en touos &acirc;ges,<br>
Et qu'cieux et t&egrave;rre r&eacute;sonn'nont<br>
Au chant des hoummes et Anges.<br>
<br>
<br>
<B><CENTER>L'&Ecirc;vangile s&eacute;lon St.-Luc<br>
chapitre 2, v&egrave;rsets 8 &agrave; 20<br>
</CENTER></B><br>
Et i'y avait dans l'm&ecirc;me pays des bergers qui couochaient dans les clios et qui y gardaient lus troupieaux la niet.<br>
Et soudainement un Ange du Seigneur lus appathut, et la glouaithe du Seigneur s'&ecirc;cliatit tout alentou d'ieux, et i' fudrent bein &ecirc;ffrit&eacute;s.<br>
Et l'Ange lus dit, &quot;N'ayiz pon d'peux, car j'vos apporte la bouonne nouvelle d'eune grande jouaie qui s'sa pour tout l'monde.<br>
Ch'est qu'aniet, dans la ville de David, l&eacute; Sauveur, tch'est l&eacute; Christ, l&eacute; Seigneur, vos est n&eacute;.<br>
Et ou l&eacute; r'conna&icirc;trez comme chennech&icirc;n; ou trouv'thez le p'tit &ecirc;fant bein embonnt&eacute; et couochi dans un b&egrave;r.&quot;<br>
Et &agrave; chu moment-l&agrave;, i'y avait auvec l'Ange eune multitude d&eacute; l'arm&eacute;e c&eacute;l&eacute;ste, louant Dgieu et disant;<br>
&quot;Glouaithe &agrave; Dgieu dans l'pus haut des cieux! La paix sus la t&egrave;rre, bouonne volont&eacute; envers l's hommes!&quot;<br>
Et aupr&egrave;s que l's anges s'fudrent &egrave;rtith&eacute;s d'avec ieux dans l'ciel, les bergers s'entred&icirc;tent, &quot;Allons jusqu'&agrave; Bethl&eacute;em, et viyons chein qui s'est arriv&eacute; et que l&eacute; Seigneur nos a fait saver.&quot;<br>
Et i' s'en f&ucirc;drent don en grand' pr&ecirc;sse, et i' trouv&icirc;tent Marie, et Jos&egrave;ph, et l&eacute; p'tit &ecirc;fant qui 'tait couochi dans l'b&egrave;r.<br>
Et l'ayant veu, i' publy&icirc;tent partout chein qui lus avait 't&eacute; dit concernant chu p'tit &ecirc;fant.<br>
Et touos les siens qui les ou&iuml;tent, 'taient dans l'admith&acirc;tion de chein qu&eacute; les bergers lus disaient.<br>
Et Marie cons&eacute;rvit toutes ches choses, et les gardit dans san tchoeu.<br>
Et les bergers s'en &egrave;rvintent, glorifiant et louant Dgieu de tout chein qu'i' avaient ou&iuml; et veu, justement comme chein qui lus avait 't&eacute; dit.<br>
<br>
<br>
<br>
<B><CENTER>L'&Ecirc;vangile s&eacute;lon St.-Matchi<br>
chapitre 2, v&egrave;rsets 1 &agrave; 11<br>
</CENTER></B><br>
J&eacute;sus, &eacute;tant n&eacute; &agrave; Bethl&eacute;em, ville d&eacute; Jud&eacute;e, dans l'temps du rouai H&eacute;rode, des Mages d&eacute; l'Orient arriv&icirc;tent &agrave; J&eacute;rusalem,<br>
et i'd'mand&icirc;tent, &quot;O&ugrave;'est qu'est l&eacute; Rouai des Juifs qui est n&eacute;? car j'avons veu s'n &ecirc;taile en Orient, et j'sommes v'nus pour l'adorer.&quot;<br>
Le rouai H&eacute;rode, l'ayant apprint, il en f&ucirc;t bein g&ecirc;n&eacute;, et tout J&eacute;rusalem auvec li.<br>
Et ayant re&ucirc;nit touos les pr&icirc;ncipaux sacrificateurs et les scribes du peuplye, i' lus d'mandit o&ugrave;'est qu&eacute; l&eacute; Christ dev'thait na&icirc;tre.<br>
Et i' li d&icirc;tent, ''Ch'est &agrave; Bethl&eacute;em, ville de Jud&eacute;e, car ch'est comme chennech&icirc;n qu' &ecirc;crit un proph&egrave;te :<br>
Et t&eacute;, Bethl&eacute;em, t&egrave;rre d&eacute; Judah, tu n'est pas la moindre entre les pr&icirc;ncipales villes d&eacute; Judah; car ch'est d&eacute; t&eacute; que veindra le Conducteur qui pa&icirc;tra Isra&euml;l, man peuplye.&quot;<br>
Donc H&eacute;rode, ayant f&icirc;t v'n&icirc;n en s&eacute;gr&eacute;t les mages, i' lus d'mandit exactement du temps tch'il' avaient veu l' &ecirc;taile.<br>
Et les env'yant &agrave; Bethl&eacute;em, i' lus dit, &quot;Allez, et d&ecirc;couvrez tout entouor chu p'tit &ecirc;fant; et quand ous l'aithez trouv&eacute;, faites-m&eacute; l&eacute; saver, pour que j'piesse y aller &eacute;tout, et que j'l'adore.&quot;<br>
Ayant ou&iuml; l&eacute; rouai, i' s'en r'm&icirc;ntent en route; et n'evch&icirc;n l'&ecirc;taile qu'il' avaient veu en Orient allant l'avant &agrave; ieux, jusqu'&agrave; chein qu'&eacute;tant arriv&eacute; &agrave; la pliaiche o&ugrave;'est qu&eacute; l&eacute; p'tit &ecirc;fant 'tait, ou s'y arr&ecirc;tit.<br>
Et quand i' viyaient l'&ecirc;taile s'arr&ecirc;ter, i' f&ucirc;drent remplyis d'eune forte grande jouaie.<br>
Et ayant entr&eacute;s dans la ma&icirc;son, i' trouv&icirc;tent l&eacute; p'tit &ecirc;fant, avec Marie, sa m&egrave;the, et i'li fitent ador&acirc;tion en lus prost&eacute;rnant; et aupr&egrave;s aver ouvri lus tr&eacute;sors, i'li pr&eacute;sent&icirc;tent des dons; d&eacute; l'or, d&eacute; l'enchens et d'la myrrhe.<br>
<br>
.<br>
<B><CENTER>Tchi bieau nom<br>
</CENTER></B><br>
Prannez l&eacute; doux nom d&eacute; J&eacute;s&ucirc;,<br>
Dites-l&eacute; dans toutes vos pri&eacute;thes!<br>
Par san pouv&eacute;, faites d&eacute; vot' mus,<br>
Ch'est un nom d&eacute; jouaie et d'glouaithe!<br>
<I>Tchi bieau nom, tchi bieau nom<br>
tchi bieau nom, tchi bieau nom<br>
Ch'est l&eacute; nom du Fis d&eacute; Dgieu!<br>
Tchi bieau nom, tchi bieau nom<br>
tchi bieau nom,<br>
Ch'est l&eacute; nom d&eacute; not' Sa&ucirc;veux!<br>
</I><br>
Portez san nom pouor vot' &ecirc;tchu,<br>
Faites tout ch'qu'ou faites en san nom!<br>
Ou trouv'thez qu'l&eacute; nom d&eacute; J&eacute;s&ucirc;<br>
Pilv&acirc;qu'tha la tent&acirc;tion!<br>
<I>Tchi bieau nom, tchi bieau nom<br>
tchi bieau nom, tchi bieau nom<br>
Ch'est l&eacute; nom du Fis d&eacute; Dgieu!<br>
Tchi bieau nom, tchi bieau nom<br>
tchi bieau nom,<br>
Ch'est l&eacute; nom d&eacute; not' Sa&ucirc;veux!<br>
</I><br>
Louangiz san nom dans vos chansons<br>
Sus la t&egrave;rre et dans les cieux.<br>
Auve les anges en adouoth&acirc;tion,<br>
&Egrave;rdites san nom niet' et jeu!<br>
<I>Tchi bieau nom, tchi bieau nom<br>
tchi bieau nom, tchi bieau nom<br>
Ch'est l&eacute; nom du Fis d&eacute; Dgieu!<br>
Tchi bieau nom, tchi bieau nom<br>
tchi bieau nom,<br>
Ch'est l&eacute; nom d&eacute; not' Sa&ucirc;veux!<br>
</I><br>
Adouothez san nom &agrave; janmais!<br>
Des rouais, il est l'pus rouoya!<br>
Mus qu'les titres d&eacute; ducs et d&eacute; rouais,<br>
Ch'est l&eacute; pus bieaux nom qu'i' y'a!<br>
<I>Tchi bieau nom, tchi bieau nom<br>
tchi bieau nom, tchi bieau nom<br>
Ch'est l&eacute; nom du Fis d&eacute; Dgieu!<br>
Tchi bieau nom, tchi bieau nom<br>
tchi bieau nom,<br>
Ch'est l&eacute; nom d&eacute; not' Sa&ucirc;veux!<br>
</I><br>
Gardez san nom pouor vot' tr&eacute;sor.<br>
Les sou n'sont qu'eune vannit&eacute;.<br>
Chu nom tchi contch&eacute;thit la mort<br>
Est la seule richesse pouor m&eacute;!<br>
<I>Tchi bieau nom, tchi bieau nom<br>
tchi bieau nom, tchi bieau nom<br>
Ch'est l&eacute; nom du Fis d&eacute; Dgieu!<br>
Tchi bieau nom, tchi bieau nom<br>
tchi bieau nom,<br>
Ch'est l&eacute; nom d&eacute; not' Sa&ucirc;veux!<br>
</I><br>
Chantez san nom pouor vot' plia&icirc;si,<br>
Sa jouaie s'sa v&egrave;rs&eacute;e sus vous!<br>
En san nom la vie est a&icirc;sie,<br>
Ch'est l&eacute; pus grand nom d&eacute; tous!<br>
<I>Tchi bieau nom, tchi bieau nom<br>
tchi bieau nom, tchi bieau nom<br>
Ch'est l&eacute; nom du Fis d&eacute; Dgieu!<br>
Tchi bieau nom, tchi bieau nom<br>
tchi bieau nom,<br>
Ch'est l&eacute; nom d&eacute; not' Sa&ucirc;veux!<br>
<br>
<br>
<br>
</I><B><CENTER>L'&Ecirc;vangile s&eacute;lon Saint Jean,<br>
 chapitre 1, v&egrave;rsets 1 &agrave; 14<br>
</B><br>
</CENTER>La Path&ocirc;le 'tait au c'menchement; la Path&ocirc;le 'tait auve Dgieu, et chutte Path&ocirc;le 'tait Dgieu.<br>
Ou 'tait au c'menchement auvec Dgieu.<br>
Toutes choses a 't&eacute; fait par lyi, et rein de chein qu'a 't&eacute; fait, n'a 't&eacute; fait sans lyi.<br>
Ch'est en lyi qu'&eacute;tait la vie, et la vie 'tait la leunmi&eacute;the des hommes.<br>
Et la leunmi&eacute;the l&icirc;t dans les t&eacute;n&egrave;bres, et les t&eacute;n&egrave;bres ne l'ont janmais &egrave;rchue.<br>
I'y avait un homme, tchi s'app'lait Jean, qui f&ucirc;t env'y&eacute; par Dgieu.<br>
I' vint pour &ecirc;tre l&eacute; t&eacute;moin d'la leunmi&eacute;the, pour que tous cr&ucirc;ssent par li.<br>
I' n'tait pas li-m&ecirc;me la leunmi&eacute;the, mais i' tait env'y&eacute; pour &ecirc;tre t&eacute;moin &agrave; la leunmi&eacute;the.<br>
Ch'tait la v&eacute;thitablye leunmi&eacute;the, qui &ecirc;cliaithe touos les gens en v'nant au monde.<br>
Ou 'tait dans l'monde, et l'monde a 't&eacute; fait par lyi, mais l'monde ne l'a pon connue.<br>
Il est v'nu siez-s&eacute;, et les siens ne l'ont pon r'chu.<br>
Mais &agrave; tous cheins qui l'ont r'chu, i'lus a donn&eacute; l&eacute; drouait d'&ecirc;tre faits &ecirc;fants d&eacute; Dgieu; ch'est &agrave; dithe, &egrave;s siens qui craient en san nom;<br>
qui n'sont pas n&eacute;s du sang, ni d'la volont&eacute; d'la chai, ni d'la volont&eacute; de l'homme, mais qui sont n&eacute;s de Dgieu.<br>
Et la Path&ocirc;le a 't&eacute; fait chai, et &agrave; v&ecirc;tchu parmi nous, remplyie d'gr&acirc;ce et d'v&eacute;thit&eacute;; et j'avons veu sa glouaithe, eune telle glouaithe qu'est l'chein du Fis eunique v'nu du P&egrave;the.<br>
<br>
<br>
<br>
<br>
<B><CENTER>&Agrave; trav&egrave;rs les montangnes<br>
</CENTER></B><br>
&Agrave; trav&egrave;rs les montangnes<br>
Et du d'sert i' veinnent,<br>
Les Mages savants et sages<br>
&Agrave; sa pou&ocirc;rre humbl'ye d'meuthe<br>
D'eune ardeur d&ecirc;vou&eacute;e<br>
De liain il' arrivent<br>
Pour suivre sans tchestchion<br>
Eune &ecirc;taile coumme dgide.<br>
<br>
L&agrave; lus Rouai, lus Sauveur<br>
Couochi, humbl'ye et doux,<br>
Chutte veue qui les am&egrave;ne<br>
Tout du long d'lus viage,<br>
Pour &ecirc;cliaithi tr&eacute;jous<br>
Les n&acirc;tions au liain,<br>
Suivant l&eacute; c'm&icirc;n jouaiyeux<br>
Condis par l'&ecirc;taile.<br>
<br>
T&eacute; qui dans eune &ecirc;tabl'ye<br>
Au monde arrivit,<br>
Qui &agrave; ch'teu en glouaithe<br>
Sus touos rouoyaumes r&egrave;gne,<br>
&Egrave;rtchil'ye les pou&ocirc;rres pa&iuml;ens<br>
Des pays lointains<br>
Qui n'ont janmais veu lithe<br>
Ch't' &ecirc;taile sans pathelle.<br>
<br>
En avant toute la niet,<br>
Niet si seule et sombre,<br>
Auve Ta sainte leunmi&eacute;the<br>
Lithant l'avant &agrave; ieux,<br>
M&egrave;ne-les, Juis et Pa&iuml;ens,<br>
Au r'pos &ecirc;t&egrave;rnel,<br>
Jannes et vi&egrave;rs &eacute;tout<br>
Condis par T'n &ecirc;taile.<br>
<br>
<br>
<br>
<B><CENTER>L&eacute; Cantique du Sussex<br>
</CENTER></B><br>
L&eacute;s Chr&eacute;tiens chantent chutte s&eacute;th&eacute;e d'Nou&eacute;,<br>
Pour ou&iuml; ches nouvelles d&eacute; grande jouaie.<br>
L&eacute;s Chr&eacute;tiens chantent chutte s&eacute;th&eacute;e d'Nou&eacute;,<br>
Pour ou&iuml; ches nouvelles d&eacute; grande jouaie.<br>
Dans les cieux appatha&icirc;ssent des anges,<br>
Chantant, &egrave;rp&eacute;tant lus louanges.<br>
<br>
Et pourtchi qu&eacute; j'devrons &ecirc;t' triste,<br>
Quand j'f&ecirc;tons la na&icirc;ssance du Christ?<br>
Et pourtchi qu&eacute; j'devrons &ecirc;t' triste,<br>
Quand j'f&ecirc;tons la na&icirc;ssance du Christ?<br>
Quand not' Sauveur a lib&eacute;th&eacute;<br>
Les hommes d'la prison d&eacute; p&ecirc;ch&eacute;.<br>
<br>
La lueu nos a illeunminn&eacute;s<br>
Et fit chanter les anges chutte niet,<br>
La lueu nos a illeunminn&eacute;s<br>
Et fit chanter les anges chutte niet,<br>
&quot;Glouaithe c&eacute;leste et paix humaine<br>
A ch't heu et pour tr&eacute;jous.Amen.&quot;<br>
<br>
Sa Gr&acirc;ce a chass&eacute; l&eacute; p&ecirc;ch&eacute;,<br>
Donnant la Vie et la Sant&eacute;.<br>
Sa Gr&acirc;ce a chass&eacute; l&eacute; p&ecirc;ch&eacute;,<br>
Donnant la Vie et la Sant&eacute;.<br>
Hommes et Anges, chantez auve jouaie,<br>
Pour saluer l&eacute; nouvieau rouai!<br>
<br>

&nbsp;<p>

<center><img src="gachedenoue2004.jpg" width="278" height="250" alt="G&acirc;che d&eacute; Nou&eacute; 2004"><p></center>


&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="../cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>
<li><a href="noue2000.html">Nou&eacute; 2000</a><p>
<li><a href="vraimessage.html">L&eacute; vrai message de Nou&eacute;</A><p>
<li><a href="vraimessage2.html">Nou&eacute; tch'appraiche</a><p>
<li><a href="../cartes_noue.html">Les Cartes d&eacute; Nou&eacute;</a><p>
<li><a href="partya2k.html">Nou&eacute; 2000 - L'Assembli&eacute;e d'J&egrave;rriais</a><p>
<li><a href="../gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>
<li><a href="noue_langlois.html">Nou&eacute;</a><p>
</ul>
</FONT>


&nbsp;<p>
&nbsp;<p>

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>
</HTML>
