<HTML>

<!-- Mirrored from members.societe-jersiaise.org/geraint/jerriais/noue/vraimessage2.html by HTTrack Website Copier/3.x [XR&CO'2014], Tue, 15 Jul 2025 13:59:11 GMT -->
<HEAD>
<TITLE>Nou&eacute; tch'appraiche</TITLE>
<META  name="keywords" content="Jèrriais, Jersey-French, language, langue normande, patois normand, minority languages, langues régionales, langues minoritaires, langues d'oïl, folklore, Christmas, Yule, folklore, dialect, linguistics, linguistique, Normandy, Normandie, Channel Islands, îles anglo-normandes">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>
&nbsp;<p>

<center><font color="#215e21"><h2>Nou&eacute; tch'appraiche</h2></font></center><p>
&nbsp;<p>

Ev'la Nou&eacute; tch'appraiche acouo eune fais et, ma&ucirc;gr&eacute; m&eacute;, j'me trouve oblyigi d&eacute; pr&eacute;pather pouor l&eacute; grand jour bein d'avanche. Les cartes et les lettres sont &ecirc;crites, les pr&eacute;sents acat&eacute;s, l&eacute; parleux a un aithe d&eacute; f&ecirc;te auve toutes les d&eacute;cor&acirc;tions, l'arbre d&eacute; Nou&eacute; est dans la grande all&eacute;e &eacute;you qu'les &ecirc;fants vont &ecirc;pier et t&acirc;ter les patchets pouor d&ecirc;couvri si j'avons acat&eacute; chenna tch'i'nos ont sugg&eacute;th&eacute;. Dans les &ecirc;coles l'histouaithe d&eacute; la na&icirc;ssance d&eacute; not' Sauveur a 't&eacute; pr&eacute;sent&eacute;e et les cantiques d&eacute; Nou&eacute; ont 't&eacute; chant&eacute;s, et sans doute l&eacute; 25 d&eacute; d&eacute;zembre veindra et s'en &icirc;tha comme d'habitude, apportant jouaie, excitement et esp&eacute;thance pouor bein des gens, mais pouor d'autres seulement tristesse et m'sesp&eacute;.<p>

<a href="../papanoe.html"><IMG SRC="noue2000d.jpg" width="170" height="250" align="right" border=0 alt="Papa Nou&eacute;"></a>


 Les &ecirc;fants &eacute;thont un bouon temps comme tr&eacute;jous. Pouor ieux, ch'est l'temps d&eacute; pr&eacute;sents et d'partis; ch'est la p&eacute;riode d&eacute; l'ann&eacute;e quand i' sont g&acirc;t&eacute;s et quand i' peuvent aver tout tch i' veulent quand i' promettent d'&ecirc;tre bou&ocirc;ns. Et pis, i' y a chu moment si pr&eacute;cieux quand i' lus trouvent f&acirc;che &agrave; f&acirc;che auve ch't &ecirc;trange moussieu habilyi en rouoge, &eacute;tout eune &ecirc;norme barbe blianche, tchi veint touos l's ans d'un pays hardi fraid &eacute;you qu'i' y'a tr&eacute;jous d'la n&eacute;. Et quand nou pense qu&eacute; chu m&ecirc;me moussieu d'scend toutes les cheunm'n&eacute;es la S&egrave;rvelle d&eacute; Nou&eacute;, nou-s-a d'la peine &agrave; l'craithe, mais nou n'ose pon en p&acirc;ler. J'm'rapelle qu'eune ann&eacute;e les &ecirc;fants la&icirc;ss&icirc;tent eune v&egrave;rr&eacute;e d'whisky pouor li, car i' faisait grand fraid chutte s&eacute;th&eacute;e-la. Malheutheusement, i' n'en but pas eune seule goutte, et j'd&ucirc;mes explyitchi &agrave; la fanmil'ye qu&eacute; ch'n'est pas parce qu&eacute; nou-s-a l&eacute; nez rouoge qu&eacute; nou-s-est ivrouongne! Pouor les grand' personnes Nou&eacute; apporte un amalgamot d'm&eacute;mouaithes. Combein qu'i' y'en a tchi vos disent que Nou&eacute; n'est pus l&eacute; Nou&eacute; du temps pass&eacute;? Mais, avau l's ann&eacute;es, tout change et i' n'faut pon compather ch'na qu&eacute; j'fa&icirc;thons en 2001 auve les cou&ocirc;teunmes d&eacute; nos grand-pathents. Pouortant, nou s'rapelle qu'eune poutchie d'chucr&icirc;ns &eacute;tha&icirc;t apport&eacute; grand pliaisi &egrave;s mousses i y'a ch&icirc;nquante ans, mais aniet i'y'en a plusieurs tchi s'en motch'thaient. Tchi damage qu'i'y'en a parmi les jannes tchi n'appr&ecirc;cyient pas tr&eacute;jous la pens&eacute;e. I s'peut que ch'est d&eacute; not' faute car, priv&eacute;s d&eacute; tant dans les dg&egrave;rres et apr&egrave;s, j'lus avons donn&eacute; en abondance chenna tchi nos mantchait.<p>

I' y'a d'autres m&eacute;mouaithes tchi nos veinnent &agrave; l'id&eacute;e. Nou&eacute; est sp&eacute;cialement pouor la fanmil'ye et nou-s-attend f&ecirc;te d&eacute; s'r&eacute;uni auve les pathents qu&eacute; nou n'rencontre pas toutes les s'maines.<p>

 Quand nou-s-appartcheint d'eune grande fanmil'ye i' y'a souvent eune tchaise tchi reste vi&egrave;de et tchi nos ram&eacute;mouaithe tristement qu'i' y en a tch'ont pass&eacute; l'pas. Mais la pi&egrave;che qu'il'ont la&icirc;ssie peut &ecirc;tre remplyie, et tchi belle opporteunit&eacute; qu&eacute; j'avons d'&icirc;nviter les cheins tchi sont seuls et tchi peuvent enrichi nos c&eacute;l&eacute;br&acirc;tions par lus pr&eacute;sence. T&acirc;chiz d&eacute; vaie s'i' y'a tchitch'un tchi po&ucirc;orrait partagi vot' fest&icirc;n, car en asseuthant l&eacute; bonheu d'autrui j'gangnons pouor nos-m&ecirc;mes la pus grande satisfaction. <p>

Nou ouait dithe souvent qu&eacute; Nou&eacute; n'est qu&eacute; pouor les &ecirc;fants. N&eacute; v'l&agrave; du niol&icirc;n!<p>

Malheutheusement les cheins tchi pensent d&eacute; m&ecirc;me n'ont autcheune conna&icirc;ssance du vrai message d&eacute; l'Evangile. J'avons tous bouonne ra&icirc;son d&eacute; nos r&ecirc;joui, comme l&eacute; f&icirc;tent les b&egrave;rgers quand l'ange lus dit 'J'vos annonce eune grande jouaie, tchi s'sa pouor tout l'peupl'ye; aniet, dans la ville d&eacute; David, l&eacute; Sauveur, tch'est l&eacute; Christ, l&eacute; Seigneur, vos est n&eacute;'. Et ches b&egrave;rgers s'en f&ucirc;tent &agrave; Bethl&eacute;hem pouor vaie chenna tchi 'tait arriv&eacute;. I' decouvr&icirc;tent pouor ieux-m&ecirc;mes la bouont&eacute; d&eacute; Dgieu env&egrave;rs san peupl'ye en env'yiant un Sauveur pouor les lib&eacute;ther d&eacute; lus p&eacute;ch&eacute;s. Nou&eacute; n'est pas seulement pouor les &ecirc;fants - mouon Doue d'la vie! Nou&eacute; est pouor tous tch'ont p&eacute;ch&eacute;, et i' n'y a p&egrave;rsonne tchi n'a pas b&eacute;soin d'la gr&acirc;ce d&eacute; Dgieu. St Paul, dans s'n &ecirc;pitre &egrave;s Romains, nos la&icirc;sse en autchun doute quand i'nos dit qu&eacute; tous ont p&eacute;ch&eacute;, m&ecirc;me l&eacute; pus saint homme.<p>

Et bein, ch'est auve grand' confianche qu&eacute; j'vos souhaite tous un Bouon Nou&eacute;. Sachiz qu&eacute; les clioches sonnent pouor procli&acirc;mer la miyeu nouvelle d&eacute; tout temps, et &egrave;rch&eacute;vez pouor vos-m&ecirc;mes l&eacute; cadeau qu Dgieu vos offre. Ch'est un cadeau tch'a 't&eacute; acat&eacute; &agrave; grand prix et sa valeu agrandit &agrave; m'suthe qu&eacute; nou d&eacute;couvre qu&eacute; ch'est J&eacute;s&ucirc;-Christ seul tchi nos donne d&eacute; l'esp&eacute;thance pouor l'av'n&icirc;n et pouor l'&eacute;ternit&eacute;.<p>

&nbsp;<p>

<i>Brian Vibert</i><p>

 
&nbsp;<p>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="../cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>

<li><a href="index.html">La nativit&eacute; clyiquabl'ye</a><p>

<li><a href="../gdfnoue.html">Nou&eacute;</a><p>

<li><a href="../nativite.html">Eune pi&egrave;che d&eacute; Nativit&eacute;</a><p>

<li><a href="vraimessage.html">L&eacute; vrai message de Nou&eacute;</A><p>

<li><a href="../cartes_noue.html">Les Cartes d&eacute; Nou&eacute;</a><p>

<li><a href="partya2k.html">Nou&eacute; 2000 - L'Assembli&eacute;e d'J&egrave;rriais</a><p>

<li><a href="../gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>

<li><a href="../noue.html">Un Bouan Nou&eacute;</a><p>

<li><a href="noue_muchis.html">Bouan Nou&eacute;! - des mots muchis</a><p>

<li><a href="gdfnoue2.html">&Agrave; Nou&eacute; l'temps p&acirc;ss&eacute;</a><p>
<li><a href="noue_langlois.html">Nou&eacute;</a><p>
<li><a href="../bethlehem.html">Eune &ecirc;taile dans l'&Ecirc;st</a><p>

<li><a href="service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>

<li><a href="podin.html">L&eacute; pod&icirc;n d'Nou&eacute;</a><p>

<li><a href="podin2.html">L&eacute; Pod&icirc;n d'Nou&eacute;</a><p>

<li><a href="menpodin.html">Men podin d'Nou&eacute;</a><p>

<li><a href="../raidenoe.html">Un raide bouon No&euml;</a><p>

<li><a href="../notnoe.html">Not' No&eacute;</a><p>

<li><a href="../papanoe.html">Quand Papa No&euml; veindra</a><p>

<li><a href="../samdi.html">L'Samdi d'Nou&eacute;</a><p>

<li><a href="../noue1938.html">&Agrave; touos nos Membres et nos Anm&icirc;ns</a><p>

<li><a href="../noue_portraits.html">Des portraits pouor Nou&eacute;</A><p>

<li><a href="cauche.html">Tch'est qu'i' y'a dans les cauches d&eacute; Nou&eacute;?</a><p>

<li><a href="../dgi.html">J't'embraich'chai souos l'dgi</a><p>

<li><a href="noue_en_jerri.html">Nou&eacute; en J&egrave;rri</a><p>

<li><a href="sonnnie.html">La Sonn'nie d'Clioches &agrave; Nou&eacute;</A><p>

<li><a href="sethee_dnoue.html">Une S&eacute;th&egrave;e d'Nou&eacute;</a><p>

<li><a href="enethous.html">En Ethous!!</a><p>

<li><a href="cartes_noue1899.html">Cartes de Nou&eacute;</a><p>

<li><a href="cmenche.html">Quand tchi qu'Nou&eacute; c'menche?</a><p>

<li><a href="noueqz.html">Bouan Nou&eacute;!</a><p>

</UL>
</FONT>


&nbsp;<p>
&nbsp;<p>

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/noue/vraimessage2.html by HTTrack Website Copier/3.x [XR&CO'2014], Tue, 15 Jul 2025 13:59:11 GMT -->
</HTML>
