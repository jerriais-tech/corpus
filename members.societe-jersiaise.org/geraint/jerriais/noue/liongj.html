<HTML>

<!-- Mirrored from members.societe-jersiaise.org/geraint/jerriais/noue/liongj.html by HTTrack Website Copier/3.x [XR&CO'2014], Tue, 15 Jul 2025 13:58:36 GMT -->
<HEAD>
<TITLE>Un lion pouor Nou&eacute;</TITLE>
<META  name="keywords" content="JÃ¨rriais, Jersey language, langue jersiaise, Christmas">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../../jerriais.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un lion pouor Nou&eacute;</h2></font></center><p>


&quot;Et tch'est qu'tu veurs pouor Nou&eacute;, man moussetchot?&quot;<br/>
<br/>
&quot;J'veurs un lion, P'p&egrave;e!&quot; qu'l&eacute; mousse r&ecirc;ponnit.<br/>
<br/>
&quot;Un lion? Tchi sorte d&eacute; lion? Un livre entouor les lions?&quot;<br/>
<br/>
&quot;N&acirc;nn&icirc;n! Un grand lion, f&eacute;roce et futhieux, auve eune cr&icirc;ngne, et tchi hue&ucirc;le pouor &ecirc;ffriter l'monde!&quot;<br/>
<br/>
&quot;J'sai bein qu'tu'as eune ourse en pliuque. Eune ourse, n'est-alle pon f&eacute;roce et futhie&ucirc;the assez?&quot;<br/>
<br/>
&quot;J&eacute; n'veurs pon un lion en pliuque. Il est d'm&ecirc;tchi qu'man lion couothe et &ecirc;tril'ye et gaffe et d&ecirc;chithe!&quot;<br/>
<br/>
&quot;Ch'n'est pon exact&eacute;ment chein qu'nou voudrait dans la ma&icirc;son &agrave; Nou&eacute;,&quot; qu&eacute; M'm&egrave;e r'm&egrave;rtchit. &quot;Un lion f'thait des d'g&acirc;ts, &ecirc;tril'lait les pr&eacute;sents, abatt'tait l'arbre d&eacute; Nou&eacute;, et s'sait un pid-ni&eacute;the &icirc;nst&eacute;nabl'ye quand nou 'tait &agrave; graie l'd&icirc;nner d'Nou&eacute;. Y'a des bieaux livres entouor l's annimaux en Afrique, et tu pou&ocirc;rrais apprendre tout chein qu'i' y'a &agrave; saver entouor les lions.&quot;<br/>
<br/>
&quot;V&eacute;the, y'a des lions en Afrique, mais i' n'y'en a pon ich&icirc;n en J&egrave;rri, pon m&ecirc;me &agrave; la m&ecirc;nag'gie,&quot; qu&eacute; P'p&egrave;e ajou&ocirc;tit.<br/>
<br/>
&quot;Mais s'tu veurs vaie d's annimaux, j'&icirc;thons &agrave; la m&ecirc;nag'gie, o&ugrave;'est qu'i' y'a des marmo&ucirc;thieaux et...&quot; Mais M'm&egrave;e n'pouvait pon penser pouor l'moment tchi d'aut' qu'i' y'avait &agrave; la m&ecirc;nag'gie.<br/>
<br/>
&quot;Et des tortues et des l&ecirc;zardes,&quot; qu&eacute; P'p&egrave;e dit.<br/>
<br/>
&quot;Mais,&quot; qu'l&eacute; mousse objectit, &quot;les tortues et les l&ecirc;zardes n&eacute; sont n&eacute;ment f&eacute;roces ni futhie&ucirc;thes. J'veurs un lion.&quot;<br/>
<br/>
&quot;Y'a des marmo&ucirc;thieux tchi sont malengronn&eacute;s, tout coumme,&quot; que M'm&egrave;e dit.<br/>
<br/>
&quot;Et &agrave; la m&ecirc;nag'gie nou peut adopter un annima, pouor a&icirc;dgi &agrave; l'souongni,&quot; qu&eacute; P'p&egrave;e dit. &quot;N'aim'thais-tu pon mus adopter un annima, coumme un bou&ocirc;n p'tit l&eacute;mur, par exempl'ye?&quot;<br/>
<br/>
&quot;Ou un marmo&ucirc;thet?&quot; qu&eacute; M'm&egrave;e sugg&eacute;thit.<br/>
<br/>
&quot;J'veurs un lion, m&eacute;. Ich&icirc;n siez nous!&quot; qu'l&eacute; mousse t&ecirc;touongnit.<br/>
<br/>
&quot;Mais, man moussetchot,&quot; qu&eacute; M'm&eacute;e objectit, &quot;eune ma&icirc;son n'est pon eune pliaiche pouor un lion. N'y'a pon assez d'louga. &Eacute;pis tch'est qu'i' mang'geait?&quot;<br/>
<br/>
&quot;Des sa&ucirc;ciches. Et des frites. Et du chocolat. Et des chucr&icirc;ns. Et du pod&icirc;n d'Nou&eacute;! J'veurs un lion pouor Nou&eacute;!&quot; Et l'mousse fit la lippe, et s'en fut engrouffli&eacute;.<br/>
<br/>
&quot;Eh bein,&quot; qu&eacute; P'p&egrave;e dit &agrave; M'm&egrave;e un co lus fis hors la vaie, &quot;tch'est qu'j'nos'n'allons faithe? Il est t&ecirc;touongne coumme eune chouque, chu mousse-l&agrave;, et i' veurt un lion pouor Nou&eacute;.&quot;<br/>
<br/>
&quot;Of&ucirc;che un p'tit caton li'&icirc;thait? S'i' veurt un annima. Et un cat, v&eacute;the, est coumme un p'tit lion.&quot;<br/>
<br/>
&quot;Mais i' n'veurt pon un cat, et nous n'd&eacute;vthait pon bailli d's annimaux pouor Nou&eacute;, viyant qu'ch'est eune responsabilit&eacute; et aupr&egrave;s les f&ecirc;tes quand l'affit s'sa p&acirc;ss&eacute; l's annimaux peuvent &ecirc;t' n&eacute;glyigis.&quot;<br/>
<br/>
&quot;Ch'est un pitchi en tout qu'nou n'peut pon aver un marmo&ucirc;thet,&quot; qu&eacute; M'm&egrave;e dit.<br/>
<br/>
&quot;Un marmo&ucirc;thet, ch'n'est ni pratique ni d'sithabl'ye,&quot; qu&eacute; P'p&egrave;e r&ecirc;ponnit. &quot;&Icirc;nmaginne chein qu'un marmo&ucirc;thet f'thait dans la tchu&icirc;thinne, &agrave; d'pichi l's assiettes, gr&icirc;mper sus l's ais, et ch&egrave;rfouoilli partout. Nou-fait-dgia, pon d'annimaux.<br/>
<br/>
&quot;Mais i' veurt tant aver un lion. Ch'est s'sait un pitchi d'l&eacute; d'sappouainter d'm&ecirc;me.&quot;<br/>
<br/>
&quot;Sai don un mio raisonnabl'ye, ma chi&eacute;the. Il &eacute;tha &agrave; vivre auve l&eacute; d'sappouaintement. Ouaithe qu&eacute; nou vielle la leune, nou n'peut pon l'aver.&quot;<br/>
<br/>
Et n&eacute; v'l&agrave; la tchestchion la&icirc;ssie pouor achteu.<br/>
<br/>
L'pr&eacute;chain mat&icirc;n dans la tchu&icirc;thinne, M'm&egrave;e d'mandit au mousse, &quot;T&eacute; plia&icirc;t-i' d'la c&eacute;r&eacute;ale ou du pain r&ocirc;ti?&quot;<br/>
<br/>
&quot;J'veurs un lion pouor Nou&eacute;!&quot;<br/>
<br/>
Et quand l'mousse rentrit d'l'&ecirc;cole l'arl&eacute;v&eacute;e et 'tait assis pouor l'souper, P'p&egrave;e l&icirc; d'mandit tch'est qu'il avait fait dans ses l&eacute;&ccedil;ons duthant la journ&eacute;e.<br/>
<br/>
&quot;J'veurs un lion pouor Nou&eacute;!&quot;<br/>
<br/>
Et chenna continnuit d'm&ecirc;me duthant l'mais d'D&eacute;zembre. Ch'tait un lion 'ch&icirc;n, un lion l&agrave;, un lion achteu &eacute;pis un lion pus tard. Tr&eacute;jous l'lion, ou bein un troup&eacute; d'lions dans tout chein qu'l&eacute; mousse d&icirc;thait. Ses pou&ocirc;rres pathents 'taient soup&eacute;s d'lions.<br/>
<br/>
&quot;Mais tchi faithe enf&icirc;n?&quot; qu&eacute; M'm&egrave;e dit &agrave; P'p&egrave;e eune s&eacute;th&eacute;e un co l'mousse t&acirc;n&eacute;. &quot;I' veurt absol&ucirc;ment un lion.&quot;<br/>
<br/>
&quot;J&eacute; n'sis pon seux, ma chi&eacute;the,&quot; qu'i' l&icirc; r&ecirc;ponnit. &quot;Ch'est psychologique, j&eacute; crai. Les mousses aiment les grands annimaux f&eacute;roces et futhieurs - coumme des dinnosaures - ch'est en tchi en grandissant i' veulent aver pus d'forche qu'i' n'n'ont &eacute;tant p'tits. I' veulent aver d'l'autorit&eacute;, d'n'&ecirc;t' d'aut' gouv&egrave;rn&eacute;s ni contr&ocirc;l&eacute;s, et aver toute la lib&egrave;rt&eacute; qu'un mousse n&eacute; d&eacute;vthait pon aver pouor lus bein. I' crait qu'aver un lion l&eacute; f'tha fort et pi&ecirc;ssant. Les mousses n&eacute; pensent pon &egrave;s cons&eacute;quenches.&quot;<br/>
<br/>
&quot;Mais i' n'fait qu&eacute; d'p&acirc;ler d'aver un lion. Tch'est qu&eacute; j'nos'n'allons faithe, man chi&egrave;r? I' n'veurt pon un lion en pliuque, ni un livre entouor les lions, ni eune gamme auve des lions.&quot;<br/>
<br/>
&quot;Mais s'i' veurt &ecirc;t' fort comme un lion, pouortchi pon l'la&icirc;ssi &ecirc;t' un lion pouor Nou&eacute;? N&eacute; v'ch&icirc;n m'n id&eacute;e...&quot; Et P'p&egrave;e explyitchit san plian &agrave; M'm&egrave;e.<br/>
<br/>
Duthant les jours si&ecirc;thants, M'm&egrave;e fit sa boutiqu'sie d'Nou&eacute;. Fallait aver du fricot, du baithe pouor les grandes p&egrave;rsonnes, &eacute;pis y'aver des pr&eacute;sents. Et sustout oulle e&ucirc;t &agrave; acater un lion pouor l&eacute; mousse... car l&eacute; p'tchiot p&acirc;lait tr&eacute;jous entouor un lion du mat&icirc;n au s&eacute;. Et sans doute ses r&ecirc;ves 'taient remplyis d'lions &eacute;tout.<br/>
<br/>
Ch'tait la S&egrave;rvelle d&eacute; Nou&eacute;, et l'mousse dit, &quot;J'esp&eacute;the qu&eacute; Papa Nou&eacute; s'en va m'apporter un lion!&quot;<br/>
<br/>
P'p&egrave;e l&icirc; dit, &quot;Il est d'm&ecirc;tchi d'esp&eacute;ther si tu'as 't&eacute; un bou&ocirc;n gar&ccedil;on.&quot;<br/>
<br/>
&quot;J&eacute; n'veurs pon &ecirc;t' un bou&ocirc;n gar&ccedil;on. J'veurs un lion tch'est f&eacute;roce et futhieux!&quot;<br/>
<br/>
&quot;Dans chu cas-l&agrave;, nou n'sait pon chein qu'Papa Nou&eacute; f'tha, don.&quot;<br/>
<br/>
Mais l'mousse n&eacute; savait pon nitout tch'est qu'sa M'm&egrave;e 'tait &agrave; plianner. Quand v&icirc;nt la S&egrave;rvelle d&eacute; Nou&eacute; l'mousse 'tait tout &ecirc;coqu'vilyi, tout excit&eacute; et fr&eacute;bustch&icirc;n et p&acirc;lait tr&eacute;jous du lion qu'i' voulait pouor Nou&eacute;. I' 'tait si excit&eacute; qu'pouor l'heuthe d&eacute; s't&acirc;ner i' n'avait d'aut' d'&ecirc;n&egrave;rgie et 'tait pouor dormi coumme un pourpais. I' m&icirc;nt ses pyjamas et s'endormit sans autchun train.<br/>
<br/>
P'p&egrave;e et M'm&egrave;e lus ent'-souhait&icirc;tent un Bouan Nou&eacute; (auve un p'tit l&egrave;rm&icirc;n d'tchiquechose) d'vi&egrave;rs m&icirc;nniet, ayant pendu les cauches sus l'ais du fouoyi, &eacute;pis M'm&egrave;e s'en fut sans brit amont la mont&eacute;e jusqu'&agrave; la chambre du mousse, ouvrit la porte douochement et, asse&ucirc;th&eacute; qu'san fis dormait coumme un pr&icirc;nce, l&eacute; pr&icirc;nt d'dans san liet sans l'r&ecirc;vilyi, halit ses pyjamas et l&icirc; changit l's habits. &Eacute;pis auve un sou&ocirc;ri ou l'&egrave;rcouochi au liet.<br/>
<br/>
L&eacute; mat&icirc;n d'Nou&eacute; v&icirc;nt, fraid et s&eacute;, et l'mousse s'r&ecirc;vilyit, entch&eacute;thinn&eacute; pouor saver entouot ses pr&eacute;sents - et san lion. Mais qu&eacute; tchi? O&ugrave;'est qu'i' 'taient ses pyjamas? Tch'est qu'il avait sus l'corps? Du p&eacute; d'or! Et il avait eune coue auve un tun au but! Et sus ses mains y'avait des gr&icirc;ns! Et sus sa t&ecirc;te au run d'ses g'veux, il avait eune gr&ocirc;sse cr&icirc;ngne!<br/>
<br/>
I' sautit du liet, et s'&egrave;rgardit dans l'mitheux. I' 'tait un p'tit lion! Tchi fanne! Il ouvrit la porte d&eacute; sa chambre et s'en fut d'valer la mont&eacute;e &agrave; la tchu&icirc;thinne. Mais quand il entrit dans la tchu&icirc;thinne, tch'est qu'i' vit? Ses pathents auve des minnes h&ocirc;rrifi&eacute;es.<br/>
<br/>
&quot;Mou&ocirc;n Doue d'la vie!&quot; qu&eacute; P'p&egrave;e briyit. &quot;Y'a un lion dans la tchu&icirc;thinne!&quot;<br/>
<br/>
&quot;On P'p&egrave;e,&quot; qu&eacute; M'm&egrave;e l&icirc; dit toute &ecirc;ffrit&eacute;e, &quot;coumme tchi qu'eune si futhie&ucirc;the b&ecirc;te &eacute;thait peu s's&icirc;lyi dans la ma&icirc;son? S&eacute;cours d'la vie!&quot;<br/>
<br/>
&quot;Ch'est m&eacute;,&quot; qu'l&eacute; mousse fit.<br/>
<br/>
&quot;Oh fait-i' d'la h&ocirc;rribl'ye hue&ucirc;l'lie!&quot; qu&eacute; M'm&egrave;e dit. &quot;J'esp&eacute;the qu&eacute; l'mousse est en se&ucirc;th't&eacute;!&quot;<br/>
<br/>
&quot;J'crains bein qu'chu lion a mangi not' chi&egrave;r fis. J&eacute; n'l'&egrave;rv&egrave;rrons d'aut,&quot; qu&eacute; P'p&egrave;e dit. &quot;Et j'&eacute;thons &agrave; d'meuther auve un lion f&eacute;roce dans la ma&icirc;son. Tch'est qu&eacute; j'nos'n'allons faithe?&quot;<br/>
<br/>
&quot;Oh, not' pou&ocirc;rre fis... Enga&ucirc;m&eacute; par un lion.&quot;<br/>
<br/>
&quot;Nou-fait, M'm&egrave;e, ch'est m&eacute;,&quot; qu'l&eacute; mousse dit, un mio pozzl&eacute;.<br/>
<br/>
&quot;Ah, l&eacute; v'l&agrave; &agrave; hue&ucirc;ler acouo eune fais! Tchille &acirc;ffre&ucirc;the criatuthe! S'en va-t-i' nos grugi l's os? Fai tchiquechose, P'p&egrave;e!&quot;<br/>
<br/>
P'p&egrave;e happit ieune des scabelles d&eacute; tchuith&icirc;nne et l't&icirc;nt l'avant &agrave; li par l&eacute; si&egrave;ge, coumme les duitheurs d&eacute; lion font d'amors dans les cirques. &quot;Arri&eacute;the! Arri&eacute;the, mauvais lion,&quot; qu'i' fit.<br/>
<br/>
&quot;Oh, P'p&egrave;e!&quot; qu'l&eacute; mousse dit.<br/>
<br/>
&quot;Oh, ouai-tu chutte hue&ucirc;l'lie-l&agrave;! Ch'est assez pouor t&eacute; tou&ocirc;nner les sangs!&quot; qu&eacute; M'm&egrave;e dit en s'abriant dri&eacute;the P'p&egrave;e et la scabelle. &quot;B&acirc;le-l&icirc; d'tchi &agrave; mangi. S'i' mange d&eacute; tchi of&ucirc;che, i' n'nos mang'gea pon.&quot;<br/>
<br/>
&quot;Mais les lions mangent des ch&egrave;rs Afritchains et des z&egrave;bres...&quot;<br/>
<br/>
&quot;Et des marmo&ucirc;thieaux,&quot; qu'M'm&egrave;e ajou&ocirc;tit.<br/>
<br/>
&quot;V&eacute;the et des marmo&ucirc;thieaux, ma chi&eacute;the,&quot; qu&eacute; P'p&egrave;e confirmit.<br/>
<br/>
&quot;Et des mousses, &eacute;tout,&quot; qu'M'm&egrave;e ajou&ocirc;tit. &quot;Ch't &acirc;ffreux lion a mangi not' fis!&quot;<br/>
<br/>
&quot;Ch'est-i' qu'les lions mangent des g&acirc;ches fou&ocirc;rr&eacute;es?&quot; qu&eacute; P'p&egrave;e l&icirc; d'mandit.<br/>
<br/>
&quot;J&eacute; n'sai pon. Si j'pouv&ecirc;mes l&eacute; tenter atout eune g&acirc;che fou&ocirc;rr&eacute;e, i' nos la&icirc;ss'sait of&ucirc;che en paix, chu lion f&eacute;roce.&quot;<br/>
<br/>
&quot;V'l&agrave; tchi vaut la peine d'&ecirc;prouver. Peux-tu aveindre la bo&ecirc;t&eacute;e d'g&acirc;ches sus la tabl'ye?&quot;<br/>
<br/>
M'm&egrave;e ouvrit la bo&ecirc;te et d&ecirc;halit eune g&acirc;che fou&ocirc;rr&eacute;e qu'ou m&icirc;nt sus eune tchulyi en bouais. &Agrave; londgeu d'bou&ecirc;te-hook oulle offrit la g&acirc;che au lion. L&eacute; mousse rit et pr&icirc;nt la g&acirc;che fou&ocirc;rr&eacute;e et la mangit auve des hons et des has et des hahas.<br/>
<br/>
&quot;V'l&agrave; tchi ronne coumme un &ecirc;norme cat. I' dait aimer les g&acirc;ches fou&ocirc;rr&eacute;es.&quot;<br/>
<br/>
L&eacute; mousse s&eacute; pensit &agrave; l&icirc;-m&ecirc;me, &quot;J'aime les g&acirc;ches fou&ocirc;rr&eacute;es... et j'sis un lion, m&eacute;!&quot; Et i' d&eacute;cidit d'aller ch&egrave;rchi les pr&eacute;sents.<br/>
<br/>
M'm&egrave;e et P'p&egrave;e r'gard&icirc;tent lus fis cou&ocirc;rre dans l'parleux, o&ugrave;'est qu'i' trouvit sa cauche, remplyi d'codrettes et chucr&icirc;ns et oranges. (&quot;Les lions n'mangent pon l's oranges,&quot; qu'i' pensit.) &Eacute;pis i' r'm&egrave;rtchit les pr&eacute;sents souos l'arbre d&eacute; Nou&eacute;. I' s'&ecirc;l&icirc;ndgit sus les patchets, sa longue coue volant dans l'air, et auve ses gr&icirc;ns et ses dents, i' d&ecirc;patchit ses pr&eacute;sents et &ecirc;trilyant l'papi.<br/>
<br/>
&quot;Oh, vai-tu chenna? Chu grand lion, f&eacute;roce et futhieux, est &agrave; &eacute;gdachi les pr&eacute;sents au mousse!&quot; qu&eacute; M'm&egrave;e briyit. Les deux dg'ieux avaient souongne&ucirc;thement si&eacute;vi l'lion dans l'parleux, P'p&egrave;e l'preunmyi auve la scabelle t&icirc;nse l'avant &agrave; li coumme un &ecirc;tchu, et M'm&egrave;e dri&eacute;the li. &quot;Il a mangi not' fis, et achteu i' s'en va mangi ses pr&eacute;sents!&quot;<br/>
<br/>
L&eacute; lion r'b&icirc;ndit l'tou d'l'arbre d&eacute; Nou&eacute; et mouontrit ses gr&icirc;ns et ch&acirc;tchit sa cr&icirc;ngne. Et ch'tait d'm&ecirc;me toute la journ&eacute;e. L&eacute; lion couothait et sautait, dro&ucirc;lait dans l'aithe, s&eacute; m'ttait au dget pouor t&acirc;chi d'happer ses pathents. Il fit eune p&eacute;tite pause &agrave; seule f&icirc;n d&eacute; d'vouother san d&icirc;nner d'Nou&eacute;. Auve des sa&ucirc;ciches. Et des frites. Et du chocolat. Et des chucr&icirc;ns. Et du pod&icirc;n d'Nou&eacute;! (Mais les lions n'mangent pon les chours d&eacute; Bruxelles). &Eacute;pis, ayant rava&ucirc;d&eacute; toute la b&eacute;nite journ&eacute;e, l&eacute; lion c'menchit &agrave; s'&ecirc;bailli et ch'tait l'heuthe pouor touos les lions, grands ou p'tits, futhieurs ou faillis, d'lus t&acirc;ner. L&eacute; lion s'en fut &agrave; sa chambre et s'couochi dans l'liet du mousse.<br/>
<br/>
Un co qu'i' 'tait &agrave; dormi, M'm&egrave;e v&icirc;nt haler san costeunme d&eacute; lion, l&icirc; m&icirc;nt ses pyjamas, l'embraichit, et d'valit &egrave;s bas rithe auve san bouonhoumme entouor lus lion pouor Nou&eacute;.<br/>
<br/>

<i><a href="../jerpoem.html">Geraint Jennings</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="../nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
<li><a href="bouannoue.html">Bouan Nou&eacute;!</a><p>
<li><a href="../nativite.html">Eune pi&egrave;che d&eacute; Nativit&eacute;</a><p>
<li><a href="index.html">La nativit&eacute; clyiquabl'ye</a><p>
<LI><A HREF="../noue_portraits.html">Des portraits pouor Nou&eacute;</A><p>
<li><a href="../cartes_noue.html">Les Cartes d&eacute; Nou&eacute;</a><p>

&nbsp;<p>
<dt><i>Chansons</i><p>
&nbsp;<p>

<li><a href="../cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>
<li><a href="../walkingintheair.html">&Agrave; haut &agrave; marchi</a><p>
<li><a href="../christmaslullaby.html">Un L&ocirc;-l&ocirc; d'Nou&eacute;</a><p>
<li><a href="../lamb.html">L'Angn&eacute;</a><p>
<li><a href="../saintelucie.html">&Agrave; la Sainte Lucie</a><p>


&nbsp;<p>
<dt><i>Po&eacute;sies</i><p>
&nbsp;<p>
<li><a href="../noue.html">Un Bouan Nou&eacute;</a><p>
<li><a href="noue_langlois.html">Nou&eacute;</a><p>
<li><a href="../notnoe.html">Not' No&eacute;</a><p>
<li><a href="../aelie4.html">A Elie</a><p>
<li><a href="../ermerciments2.html">Ermerc&icirc;ments</a><p>
<li><a href="../papanoe.html">Quand Papa No&euml; veindra</a><p>
<li><a href="bouannoue2.html">Un bouan Nou&eacute;</a><p>
<li><a href="../nightbeforechristmas.html">La S&egrave;rvelle d&eacute; Nou&eacute;</a><p>
<li><a href="../noue1938.html">&Agrave; touos nos Membres et nos Anm&icirc;ns</a><p>
<li><a href="../raidenoe.html">Un raide bouon No&euml;</a><p>
<li><a href="cartes_noue1899.html">Cartes de Nou&eacute;</a><p>
<li><a href="enethous.html">En Ethous!!</a><p>
<li><a href="dredillet.html">L&eacute; Dr&eacute;dillet d'Nou&eacute;</a><p>
<li><a href="cmenche.html">Quand tchi qu'Nou&eacute; c'menche?</a><p>
<li><a href="../samdi.html">L'Samdi d'Nou&eacute;</a><p>
<li><a href="../viernoue.html">L'Vi&egrave;r Nou&eacute;</a><p>
<li><a href="../dgi.html">J't'embraich'chai souos l'dgi</a><p>
<li><a href="noue2014gj.html">J'sis gr&eacute;e pouor Nou&eacute;</a><p>
<li><a href="../marchimanchetre.html">Au Marchi d'Manch&ecirc;tre</a></p>
<li><a href="arbdenoue2015.html">Dansons tout l'tou d&eacute; l'arb' d&eacute; Nou&eacute;!</a><p>
<li><a href="servelle2016.html">La S&egrave;rvelle d&eacute; Nou&eacute; 2016</a><p>
<li><a href="noue2016gj.html">L&eacute; 25 d'D&eacute;zembre 2016</a><p>

&nbsp;<p>
<dt><i>George d'La Forge</i><p>
&nbsp;<p>
<li><a href="../gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>
<li><a href="../gdfcomplyiments.html">Comply&icirc;ments d'la saison!</a><p>
<li><a href="../gdfcriernoue.html">All'-ous crier Nou&eacute;?</a><p>
<li><a href="../gdfnoue1947.html">Les d'vis du Bouan'homme George</a><p>
<li><a href="../gdfnoue1948.html">Les d'vis du Bouan'homme George</a><p>
<li><a href="gdfnoue3.html">Les d'vis du Bouan'homme George</a><p>
<li><a href="../gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="../gdfnoue1971.html">Nou&eacute;</a><p>
<li><a href="../gdfnoue1974.html">Bouan Nou&eacute;!</a><p>
<li><a href="../gdfnoue1976.html">Nou&eacute;</a><p>
<li><a href="gdfnoue4.html">Nou&eacute;</a><p>
<li><a href="../gdfnoue.html">Nou&eacute;</a><p>
<li><a href="gdfnoue2.html">&Agrave; Nou&eacute; l'temps p&acirc;ss&eacute;</a><p>


&nbsp;<p>
<dt><i>Ph'lip et Merrienne</i><p>
&nbsp;<p>

<li><a href="../pmnoue1953a.html">Un Bouon Nou&euml;</a><p>
<li><a href="../pmnoue1954.html">Un Bouon Nou&euml;</a><p>
<li><a href="../pmbouonnoue.html">Un Bouon Nou&eacute; &agrave; Portinf&eacute;</a><p>
<li><a href="../pmnoue1957.html">Ch'est Nou&eacute;</a><p>
<li><a href="../pmchristmas1948.html">Christmas at Portinfer</a><p>
<li><a href="../pmnoue1953.html">L&eacute; Jour d&eacute; Nou&euml;</a><p>
<li><a href="../pmchristmas1946.html">An Invitation for Christmas</a><p>
<li><a href="../pmnoue.html">Nou&euml; et la Merrienne</a><p>
<li><a href="../pmfriends.html">Ph'lip and Merrienne find some friends</a><p>
<li><a href="../pmproblemes.html">Des probl&egrave;mes au Port&icirc;nf&eacute;</a><p>
<li><a href="../pmtempsspasse.html">Comme le temps s'p&acirc;sse - aut'fais et agniet</a><p>


&nbsp;<p>
<dt><i>Caouain</i><p>
&nbsp;<p>

<li><a href="../cahouainnoue1928.html">L&eacute; Caouain &agrave; Nou&eacute; 1928</a><p>
<li><a href="../cahouainnoue1932.html">J'n'sais pon tchi sorte d'Nou&eacute; que vous avez pass&eacute;, buannes gens</a><p>
<li><a href="../cahouainnoue1923.html">L&eacute; Caouain &agrave; Nou&eacute; 1923</a><p>
<li><a href="../cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="../cahouainnoue1915.html">&quot;Here's Father Christmas!&quot;</a><p>
<li><a href="../hibou1917.html">Ou z'allez &ecirc;tre d&eacute;sappoint&egrave;s, mais pas pus qu'm&eacute;</a><p>
<li><a href="../hibou1917a.html">Je voudrais saver, m&eacute;</a><p>
<li><a href="../cahouainnoue1912.html">J'&eacute;tais malade par aver mangi du stoffing</a><p>
<li><a href="../fatherchristmas.html">L&eacute; Caouain et Father Christmas</a><p>
<li><a href="../noue1935.html">L&eacute; Caouain &agrave; Nou&eacute; 1935</a><p>
<li><a href="../cahouain_modestie.html">La modestie m'emp&ecirc;che...</a><p>
<li><a href="noue1920.html">Nou&eacute; 1920</a><p>
<li><a href="../cahouainan1910.html">M&eacute;, qui n'a pas ieu un seule Christmas-box</a><p>
<li><a href="cadeaux1909.html">P'tits cadeaux!!!</a><p>

&nbsp;<p>
<dt><i>Piteur Pain</i><p>
&nbsp;<p>

<li><a href="../painfestivities.html">Moralisings on the Seasons Festivities</a><p>
<li><a href="../painchristmas.html">Christmas Eve Adventures</a><p>
<li><a href="../painnoue1913.html">Greeting from our Happy Family</a><p>

&nbsp;<p>
<dt><i>Elie</i><p>
&nbsp;<p>

<li><a href="../dinednoue.html">San Din&eacute; d'Nou&eacute;</a><p>
<li><a href="../samdidnoue.html">Le Sam'di d'Nou&eacute;</a><p>
<li><a href="../farcednoue.html">La farce d'Nou&eacute;</a><p>

&nbsp;<p>
<dt><i>Aut' textes</i><p>
&nbsp;<p>

<li><A HREF="vraimessage.html">L&eacute; vrai message de Nou&eacute;</A><p>
<li><a href="vraimessage2.html">Nou&eacute; tch'appraiche</a><p>
<li><a href="partya2k.html">Nou&eacute; 2000 - L'Assembli&eacute;e d'J&egrave;rriais</a><p>
<li><a href="../assembliee/noue1961.html">S&eacute;th&eacute;e d'Nou&eacute;</a><p>
<li><a href="../assembliee/noue1962.html">S&eacute;th&eacute;e d'Nou&eacute;</a><p>
<li><a href="service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>
<li><a href="service2003.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute; 2003</a><p>
<li><a href="service2004.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute; 2004</a><p>
<li><a href="service2005.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute; 2005</a><p>
<li><a href="podin.html">L&eacute; pod&icirc;n d'Nou&eacute;</a><p>
<li><a href="podin2.html">L&eacute; Pod&icirc;n d'Nou&eacute;</a><p>
<li><a href="menpodin.html">Men podin d'Nou&eacute;</a><p>
<li><a href="mangeaille.html">La mangeaille d&eacute; Nou&eacute; d'aut'fais</a><p>
<li><a href="../gachedenoue.html">Eune G&acirc;che d&eacute; Nou&eacute;</a><p>
<li><a href="nouegrouville.html">Tout chein qu&eacute; j'veurs pouor man Nou&eacute;...</a></li><p>
<li><a href="../noue_debondy.html">Quand j'tais janne</a><p>
<li><a href="cauche.html">Tch'est qu'i' y'a dans les cauches d&eacute; Nou&eacute;?</a><p>
<li><a href="noue_en_jerri.html">Nou&eacute; en J&egrave;rri</a><p>
<li><A HREF="sonnnie.html">La Sonn'nie d'Clioches &agrave; Nou&eacute;</A><p>
<li><a href="sethee_dnoue.html">Une S&eacute;th&egrave;e d'Nou&eacute;</a><p>
<li><a href="cliementdcaen.html">Nou&eacute; siez Cli&eacute;ment d'Caen!</a><p>
<li><a href="../dcaen1938.html">Quand Ma&icirc;t'e Cli&eacute;ment d'Caen v&icirc;nt hier cherchi s'n Almonas</a><p>
  <li><a href="../noueeurope.html">Notr' Nou&eacute; &agrave; l'Europe</a><p>
<li><a href="../samuelaffaithe.html">Mauvaise Affaithe</a><p>
<li><a href="../samuelnoue1913.html">La g&acirc;zette vos souhait' un bouan Nou&eacute;</a><p>
<li><a href="../pournoue.html">Pour Nou&eacute;</a><p>
<li><a href="../pithots.html">Les pithots et les picots</a><p>
<li><a href="../saintniclesse.html">La Saint Nic'lesse</a><p>
<li><a href="cannada.html">The Jersey Society in Canada</a><p>
<li><a href="noue_leruez.html">Nou&eacute;</a><p>

<li><a href="../lettrejerriaise24.html">La Lettre J&egrave;rriaise</a><p>

&nbsp;<p>
<dt><i>Activit&eacute;s</i><p>
&nbsp;<p>

<li><a href="noue_muchis.html">Bouan Nou&eacute;! - des mots muchis</a><p>
<li><a href="../nouequiz.html">Bouan Nou&#x00E9;! - un quiz</a><p>
<li><a href="nouequiz.html">Bouan Nou&#x00E9;! - un quiz</a><p>
<li><a href="../cantiquesquiz.html">Des cantiques d&#x00E9; Nou&#x00E9; - un quiz</a><p>
<li><a href="noueqz.html">Bouan Nou&eacute;!</a><p>

</ul>
</font>

&nbsp;<p>
<a href="../../jerriais.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/noue/liongj.html by HTTrack Website Copier/3.x [XR&CO'2014], Tue, 15 Jul 2025 13:58:36 GMT -->
</HTML>

