<HTML>

<!-- Mirrored from members.societe-jersiaise.org/geraint/jerriais/noue/vraimessage.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>L&eacute; vrai message de Nou&eacute;</TITLE>
<META  name="keywords" content="Jerriais, Jersey-French, language, langue, Christmas, NoÃ«l, xmas, religion, Christianity, Geraint Jennings">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>
&nbsp;<p>

<center><font color="#215e21"><h2>L&eacute; vrai message de Nou&eacute;</h2></font></center><p>

<img src="../verrinnesbnativite.jpg" width="421" height="800" alt="La Nativit&eacute; (Saint Br&eacute;lade)" title="" align="right" />

<P>Touos l's ans j'c'menchons nos pr&eacute;path&acirc;tions pour Nou&eacute; pus d'bouonne heuthe qu&eacute; l's aut'es ann&eacute;es et acouo j'nos trouvons en h&acirc;te et en pr&ecirc;sse, &agrave; but d'haleine, quand l&eacute; jour m&ecirc;me arrive. Tchi damage qu&eacute; les pr&eacute;sents et l'mangi et tout l'comm&egrave;rce d&eacute; Nou&eacute; sont d&eacute;v'nus si &icirc;mportants qu'il' ont rempliaichi pour bein des gens la vraie ra&icirc;thon pour nos c&eacute;l&eacute;brations.</P>
<P>Dans l'couothant des dgiex jours d'vant Nou&eacute; la pli&ucirc;part d&eacute; nous j'prannons part dans plusieurs s&egrave;rvices d&eacute; neuf l&eacute;&ccedil;ons et d'cantiques. J'&ecirc;coutons tous la v&eacute;thit&eacute; &eacute;tern&egrave;lle des l&eacute;&ccedil;ons d'la Bibl'ye et j'chantons auve enthousiasme les mots tchi sont la foundation d&eacute; not' fouai chr&ecirc;tchienne.</P>
<P>Quand J&eacute;s&ucirc;-Christ fut n&eacute; i' y'a b&eacute;t&ocirc;t deux milles ans i' n'y avait pus d'run pour li dans la ville de Bethl&eacute;em. P&egrave;rsonne n&eacute; voulait li'offrit eune pliaiche; i' fut pouss&eacute; d'c&ocirc;t&eacute; et fou&ocirc;rr&eacute; dans la c&acirc;rre d'eune &ecirc;tabl'ye auve l's annimaux. Et anniet i' y'a eune m&acirc;sse d&eacute; gens tchi traitent l&eacute; Rouai des Rouais d'la m&egrave;me manni&eacute;the.</P>
<P>J'en ouai dithe '<I>mais j'sis si embarrass&eacute;</I>'. I' y'a des l&eacute;dgeunmes &agrave; pr&eacute;pather, l&eacute; picot &agrave; tchuithe, des pr&eacute;sents &agrave; patchi et la fanmil'ye &agrave; r'ch&eacute;ver - h&eacute;las, oh qu&eacute; Nou&eacute; s'sait p&acirc;ss&eacute;! Oh, tchi m&ecirc;pr&icirc;nse quand j' donnons priorit&eacute; au picot p&ucirc;t&ocirc;t qu'&agrave; J&eacute;s&ucirc; li-m&ecirc;me!</P>
<P>I' y'en a &eacute;tout tchi n'ont janmais pens&eacute; - s&eacute;thieusement &egrave;s &egrave;rcli&acirc;mes d&eacute; J&eacute;s&ucirc;. Dans l'&Ecirc;vangile d&eacute; St Jean, j'li&ecirc;thons qu&eacute; '<I>Dgieu aimait san monde tant qu'i donnit san Fis eunique &agrave; fin qu&eacute; tous tchi craient en li n'meuthent pas mais jouissent d'la vie &ecirc;t&egrave;rnelle</I>'. Car Dgieu n'env'yit pas san Fis dans l'monde pour &ecirc;t'e san Juge, mais pour &ecirc;t'e san Sauveur ou la mort &eacute;t&egrave;rnelle quand j'r&eacute;j'tons s'n offre.</P>
<P>Et i' y'en a tchi s'vantent d'&ecirc;t'e un fout-d'tou tchi disent '<I>A, j'm'en fiche d&eacute; tout chu niol&icirc;n-l&agrave;!</I>' J'ai grand r'gret pour ieux et j'les supplie d&eacute; trouver l'temps d&eacute; r'garder &agrave; l'entou d'ieux pour vaie o&ucirc;'est tchi peuvent trouver la paix, la se&ucirc;thet&eacute;, la jouaie, l&eacute; pardon dans un monde d&eacute; dg&egrave;rres, d&eacute; doutes, d&eacute; haine et d&eacute; r'venge.</P>
<P>Quand j'r&eacute;alisons l&eacute; vrai message d&eacute; Nou&eacute; j'avons bouonne ra&icirc;thon d'f&ecirc;ter pas seulement l&eacute; jour m&ecirc;me mais chaque jour d&eacute; l'ann&eacute;e. Dgieu nos offre un pr&eacute;sent, l&eacute; miyeu pr&eacute;sent qu&eacute; nou pi&ecirc;sse aver: il offre J&eacute;s&ucirc;-Christ pour prendre not' pliaiche pour payi pour touos nos p&eacute;ch&eacute;s. Ch'est un cadeau adr&eacute;chi individuellement &agrave; tous, et j'pouvons l'accepter ou l'&egrave;rfuser.</P>
<P>Apr&egrave;s Nou&eacute; les boutiques &egrave;rprannent ou &ecirc;changent des pr&eacute;sents qu'ont 't&eacute; donn&eacute;s. I' y'en a tchi n'marchent pas, d'aut'es tchi 'taient b&ucirc;chis et d'aut tchi n'sont pas conv'nablyes. I' y'a des pr&eacute;sents tchi cou&ocirc;tent eune forteune mais il'us'thont ava&ucirc; l's ann&eacute;es. Mais J&eacute;s&ucirc;-Christ n'change pas - l&eacute; m&ecirc;me hi&egrave;r, aniet et &agrave; tout janmais. Et la garantie qu&eacute; Dgieu nos donne atout l'pr&eacute;sent a des prom&ecirc;sses qu'il a gard&eacute; pour deux milles ans et tchi surviv'thont l'&ecirc;t&egrave;rnit&eacute;. J'esp&eacute;the qu&eacute; tous tchi li&ecirc;thont ch't' articl'ye prendront l'temps d&eacute; d&ecirc;patchi Nou&eacute; ch't ann&eacute;e.</P>
<P>&nbsp;</P>
<P><I>Brian Vibert</I> </P>

&nbsp;<p>
&nbsp;<p>
<FONT SIZE=2>
<UL>
<li><a href="index.html">La nativit&eacute; clyiquabl'ye</a><p>
<li><a href="bouannoue.html">Bouan Nou&eacute;!</a><p>
<li><a href="../cantiques.html">Cantiques d&eacute; Nou&eacute;</a><p>
<li><a href="../nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
<li><a href="../nativite.html">Eune pi&egrave;che d&eacute; Nativit&eacute;</a><p>
<li><a href="service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>
<li><a href="../noue_portraits.html">Des portraits pouor Nou&eacute;</A><p>
<li><a href="../gdfnoue.html">Nou&eacute;</a><p>
<li><a href="noue_langlois.html">Nou&eacute;</a><p>
<li><a href="../luci.html">L'&Ecirc;vangile s&eacute;lon Saint  Luc, chapitre un, v&egrave;rsets 26-38</a><p>

<li><a href="../lucib.html">L'&Ecirc;vangile s&eacute;lon St.-Luc: chapitre 1 vers&ecirc;ts xxvi &agrave; xxxviii</a> - eune aut' v&egrave;rsion<p>

<li><a href="../luciib.html">L'&Ecirc;vangile s&eacute;lon St.-Luc: chapitre 2 vers&ecirc;ts i &agrave; vii</a><p>

<li><a href="../lucii.html">L'&Ecirc;vangile s&eacute;lon Saint Luc, chapitre 2, v&egrave;rsets viii &agrave; xx</a><p>

<li><a href="../luciic.html">L'&Ecirc;vangile s&eacute;lon St.-Luc: chapitre 2, vers&ecirc;ts viii &agrave; xx</a> - eune aut' v&egrave;rsion<p>

<li><a href="../matchii.html">L'&Ecirc;vangile s&eacute;lon St.-Matchi: chapitre 1 vers&ecirc;ts 18 &agrave; 23</a><p>

<li><a href="../matchiii.html">L'&Ecirc;vangile s&eacute;lon Saint Matchi, chapitre deux, v&egrave;rsets 1-11</a><p>

<li><a href="../matchiiib.html">L'&Ecirc;vangile s&eacute;lon St.-Matchi: chapitre 2 vers&ecirc;ts 1 &agrave; 11</a> - eune aut' v&egrave;rsion<p>

</UL>
</FONT>
&nbsp;<p>
&nbsp;<p>

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>


</BODY>

<!-- Mirrored from members.societe-jersiaise.org/geraint/jerriais/noue/vraimessage.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>
