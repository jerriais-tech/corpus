<HTML>

<!-- Mirrored from members.societe-jersiaise.org/geraint/jerriais/painconcert.html by HTTrack Website Copier/3.x [XR&CO'2014], Tue, 15 Jul 2025 13:53:49 GMT -->
<HEAD>
<TITLE>How they fared at the concert</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How they fared at the concert</h2></font></center><p>

<img src="setheedjerriais1916stj.jpg" width="210" height="400" alt="" title="" align="right" />
Quand j'dit a nos gens qu'<a href="ejluce.html">Elie</a> nos invitait tous a la <a href="sethee1916.html">s&eacute;th&eacute;e d'St. Jean</a>, y'eut d'la jou&eacute;e. Lon&ocirc;re m'sautit au co; La&iuml;z&eacute; m'print a sa brachie; <a href="brambilo.html">Samuel</a> m&eacute; dounni sa bounne pipe en &egrave;stcheumme. La&iuml;z&eacute; - eunne fais n'est pas cou&ocirc;tume - nos alloui tchiq' chose de caud; et quand j'proposi la sant&eacute; a Elie, ch'fut Lon&ocirc;re qu'entounni &quot;For ees a jolli good feller!&quot;<br/>
<br/>
I' vintes nos cherchi dans un moto, si vos pliait! La&iuml;z&eacute; aheucti un mio d'vant qu'd'engamb&eacute;. &quot;Ch'est ti seuthtablye, ch&egrave;s machines l&agrave;!&quot; qu'ou s'fit, en r'tchullant. &quot;Si l'affaithe prennait &agrave; feu? Y'a d&ecirc;ja d'la feumm&eacute;e qui sort de d'sou&ocirc;s l'&ecirc;sseu!&quot; J'finnimes par la rasseuth&eacute; en lis disant qu'jammais n'y'a d'accident quand nou viage pour la Red Cross, et en l'heu, en s'mettant d'biais, en long, en travers, et l's uns sus l's'autres, nos v'la dans l'tch&eacute;thiot. Y'avait l'cacheux et sa femme sus le d'vant; tandi qu'en dri&eacute;the j'taimes bigbichis a n'pon r'couna&icirc;tre san propre bras d'avec le sien du va&icirc;sin. Et pardessus tout cheunna, nou trouvi l'<a href="gwdec.html">Caouin</a> en c'min, a s'frott&eacute; l'bec contre eunne branque de li&egrave;ru. Nou l'jutchi sus l'&quot;wind-screen&quot; viyant qu'il a d's yeux a vaie cli&eacute; la niet; i' faisait des signaux aves ses ailles suivant qu'i' fallait gouv&egrave;rn&eacute; a wog ou a bid&eacute;ouais.<br/>
<br/>
Tchi fliotchet d'monde dans la Salle! Pas eunne tchaise viedde, et du monde plien l'all&eacute;e et l'portico. Pour accomd&eacute; tant qu'possiblye, j'm'assit sus les g'nors a La&iuml;z&eacute; et j'pr&icirc;ns Lon&ocirc;re sus m's &egrave;spaules. Ch'tait pas ch'qui y'a d'pus comfortablye, mais, pour eunne fais! La&iuml;z&eacute; s'pliaignit d'temps en temps qu'ou n'sentait pas ses gambes, mais j'lis dit d'av&eacute; a enduth&eacute;, que ch'tait pour la Red Cross - a vrai dithe, oul a cliopinn&eacute; hardi d'pis: j'lis frotte chounna ov des ortchies; sa p&eacute; r'qu&eacute;manche a r'v&eacute;n&eacute; rouoge.<br/>
<br/>
La S&eacute;th&eacute;e fut un grand succ&eacute;s. Ch'la, ch'est d'la po&eacute;sie. V'la tchi m'vint d'm&ecirc;me, sans y pens&eacute;. Ch'est un don! et si tchiq'un voulait des versets pour met' sus un tomb&eacute; - tchiq chose tout a fait hort du coummun - en m'en p&acirc;slant en temps, j'pouorais vos assembli&eacute; tchiq' chose a faithe fremi.<br/>
<br/>
Mais j'ta&icirc;mes a un concert; p&acirc;slons du concert. La pr&eacute;mi&eacute; chanson; ch'fut Moussieu Bertram qui la chanti. I' nos dit coumme tchi y'a d'bouan cidre siez ses gens, et coumme nous en b&eacute; a plienne modjies a touous les r'pas; v'la tchi m'dounni eunne s&eacute;! J'f&ucirc;mes pus qu'&egrave;stounnes d'ou&eacute; <a href="ejluce.html">E.J. Luce</a> et eunne jeunne demou&egrave;zelle s'ent' rou&acirc;bli&eacute; a propos d'lus fils qu'est navigant. Nou n'devthait pas permettre &egrave;s gens d's'expos&eacute; d'm&ecirc;me en publyi; ch&egrave;s choses ls n's&eacute; disent pon. M'&egrave;stounne pas qu'la pou&ocirc;re fille s'&egrave;sgouffisse a plieuth&eacute; en s'muchant la fache.<br/>
<br/>
<a href="gwdec.html">Moussieu d'Cartheret</a> nos fit teurtre d'rithe avec l'histouethe de coumment s'y print sa pathente pour gaff&eacute; un gallant. Lon&ocirc;re &egrave;scoutait de toutes ses ouothelles et prennait des notes avec un crayon sus eunne fi&eacute;lle de papi - oul a p't'&ecirc;tre id&eacute;e d's'&egrave;sprouv&eacute; d'la m&ecirc;me monniethe, j'n'en s'ais pas ravi - et, pus tard, quand la p'tite demouezelle (je n'm&eacute; r'souvains pas d'sen nom; ch'est la sienne qu'a eunne belle p&eacute;tite rouoge bouoche en tcheur) nos chanti qu'ou disait tr&eacute;jous &quot;<a href="nennindja.html">O nennin j'ja</a>&quot; toutes les fais qu'nou lis disait &quot;Will you be mine?&quot; Lon&ocirc;re disait que ch'tait eunne p'tite pie qui m&egrave;thitait d'r&eacute;st&eacute; a pa&icirc;tre &egrave;s coucous.<br/>
<br/>
Mais je n'peux vos en dithe la maintchi d'la bouonne s&eacute;th&eacute;e que j'e&ucirc;mes; les gazettes vos en ont dit l'pus b&eacute;. Quand ch'fut fini, et qu'Madame Av&eacute;rti nos eut chant&eacute; &quot;<a href="auld.html">L'bouan vi&egrave;rs temps</a>&quot; - entre-nous, oul eut bieau s'd&egrave;sdj&icirc;s&eacute; avec un bonnet, nou viyait bin qu'oul 'tait trop fraiche pour av&eacute; veu cheunna - et qu'j'e&ucirc;mes tous chant&eacute; dans l'chorus que tout en sounnait - j'f&ucirc;mes inv&icirc;t&eacute;s a prendre eunne bouochie dans l'office au Counn&egrave;stablye. Et pis, &quot;All aboard!&quot; Nou se r'patchi d'san mus dans d'moto, la t&ecirc;te en haut autant qu'possiblye, et cache pour siez nous! N'y'eut persounne d'&egrave;stouff&eacute;, Dieu merci, mais l'bonnet a La&iuml;z&eacute; fut &egrave;sgli&eacute;mmi coumme eunne cr&ecirc;pe, et Lon&ocirc;re n'a pon r'veu des dj&eacute;stiethes.<br/>
<br/>
Nou m'dit qu'y'a d'aut' paraisses qui p&acirc;slent d'av&eacute; eunne t&eacute;lle s&eacute;th&eacute;e d'Jerriais, au pus t&ocirc;t. M'&egrave;stounne pon! Si <a href="st_jean.html">St. Jean</a> peut emplyi sa Salle par dessus bord et bat&eacute; par un temps coumme i' fit, pourtchi qu'd'autres n'en f'thaient pon autant? Mais m'est avis qu'ch'est a condition d'av&eacute; a bin pr&egrave;s les m&ecirc;mes acteurs - Jock Luce, Moussieu d'Cartheret, la bouoche en tcheur, la p'tite Miss Sarre, la sienne qui chanti si bin &quot;<a href="tipperary.html">Tipperari</a>!&quot; et quazi tous, en fin d'compte. Et pourtchi pas eunne s&eacute;th&eacute;e en ville, m&eacute; dithous? I'm be dam, j'sis pr&egrave;e a gagi qu'y'&eacute;thait un peuplye! P't'&ecirc;tre m&ecirc;me u&eacute; La&iuml;z&eacute; consentithait a lus pr&ecirc;t&eacute; Lon&ocirc;re; s'ou la ouiaites fr&eacute;dounn&eacute; des cantiques en s'couochant!<br/>
<br/>
<i><a href="brambilo.html">Piteur Pain</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="stjean.html">Une s&eacute;th&eacute;e d'Jerriais &agrave; St.-Jean</a><p>
<li><a href="sethee1916.html">S&eacute;th&eacute;e Jerriaise 1916</a><p>


<li><a href="piegardedorey.html">Une Cause Civile d'La Garde contre Dorey</a><p>
<li><a href="enfuntchis.html">L's' Enfuntchis</a><p>
<li><a href="bouonscompagnons.html">Les Bouons Compagnons</a><p>
<li><a href="betsy.html">L'Esbranlement d'Betsy</a><p>
<li><a href="enfuntchis1935.html">L's'Enfuntchis</a><p>
<li><a href="betsy1934.html">L'Esbranlement d'Betsy</a><p>
<li><a href="betsy1934b.html">Une Bord&eacute;e J&egrave;rriaise</a><p>


<li><a href="sethee1953.html">S&eacute;th&eacute;e J&egrave;rriaise 1953</a><p>
<li><a href="painovatorio.html">How the Ovatorio wasn't there</a><p>
<li><a href="painshow.html">How Lonore and Mamma went to the Show</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painconcert.html by HTTrack Website Copier/3.x [XR&CO'2014], Tue, 15 Jul 2025 13:53:49 GMT -->
</HTML>

