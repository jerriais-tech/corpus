<HTML>

<!-- Mirrored from members.societe-jersiaise.org/geraint/jerriais/jonas1.html by HTTrack Website Copier/3.x [XR&CO'2014], Tue, 15 Jul 2025 14:01:23 GMT -->
<HEAD>
<TITLE>J&ocirc;nas</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>J&ocirc;nas</h2> </font></center><p>

<center><font color="#215e21"><h3>Chapitre 1, v&egrave;rsets 1-7</h3></font></center><p>

Et la pathole d&eacute; Dgieu v&icirc;nt &agrave; J&ocirc;nas fis Amitt&eacute; et l&icirc; dit: &quot;D&ecirc;hale-t&eacute;! Va-t-en &agrave; Niniv&eacute;, chutte grande ville, et pr&ecirc;che l&agrave;-bas! Ch'est en tchi lus ma&ucirc;va&icirc;tchi m'est connue.&quot;<br/>
<br/>
Et J&ocirc;nas s'd&ecirc;halit et happit la pathe du bord d'Tarsis pouor s'c&acirc;rrer du Seigneu, et i' d'valit &agrave; Jopp&eacute; et l&agrave; i' vit un navithe tchi 'tait pouor vailer &agrave; Tarsis. I' payit san viage don et s'emb&egrave;rtchit pouor aller acant&eacute; ieux &agrave; Tarsis pouor s'c&acirc;rrer du Seigneu. Et l'Seigneu env'yit eune dg&ecirc;le sus la m&eacute; et y'eut eune si grande temp&ecirc;te en m&eacute; qu'l&eacute; navithe sembliait &ecirc;t' pouor capsa&iuml;zer. Les navidgants f&ucirc;drent &ecirc;ffrit&eacute;s et priy&icirc;drent ch&acirc;tchun &agrave; san dgieu &agrave; li, et nou-s'env'yit ho'-l'bord la cartcha&icirc;son &agrave; seule f&icirc;n d'd&ecirc;l&ecirc;ter l'navithe. Mais J&ocirc;nas avait d'val&eacute; dans la c&acirc;le o&ugrave;'est qu'i' s'tait t&acirc;n&eacute; et y dormait coumme un pourpais. L&eacute; cap'taine v&icirc;nt et l&icirc; dit, &quot;Pouortchi qu'tu'es &agrave; dormi d'm&ecirc;me? L&egrave;ve-t&eacute;! Prie &agrave; tan dgieu! Tan dgieu pens'sa of&ucirc;che &agrave; nous et nos &ecirc;pa&icirc;ngn'na!&quot; Les navidgants lus entr&eacute;-d&icirc;drent, &quot;Allons, halons &egrave;s noeuds &agrave; seule f&icirc;n d'saver l'chein &agrave; blia&ucirc;mer pouor chu malheu.&quot; Et don i' hal&icirc;drent &egrave;s noeuds, et l'sort fut &agrave; J&ocirc;nas.<br/>
<br/>
&nbsp;<p>

<center><font color="#215e21"><h3>Chapitre 1, v&egrave;rsets 15-17</h3></font></center><p>

&Eacute;pis i' sou&ocirc;l'v&icirc;tent J&ocirc;nas et l'pitch&icirc;tent dans la m&eacute;, et la m&eacute; s'calmit. Et coumme i' 'taient bein &ecirc;ffrit&eacute;s du Seigneu, i' sacrificy&icirc;tent et pr&ecirc;t&icirc;tent des s&egrave;rments. Et l'Seigneu griyit un grand pa&icirc;sson tch'enga&ucirc;mit J&ocirc;nas, et J&ocirc;nas p&acirc;ssit trais journ&eacute;es et trais ni&eacute;tchies dans l'ventre du pa&icirc;sson. <br/>
<br/>
&nbsp;<p>

<center><font color="#215e21"><h3>Chapitre 2, v&egrave;rsets 1-10</h3></font></center><p>

&Eacute;pis J&ocirc;nas priyit au Seigneu san Dgieu d&eacute; d'dans l'pa&icirc;sson et dit: &quot;Dans man d'so j'criyais au Seigneu et i' m'r&ecirc;ponnit. D'l'avanteu d'l'enf&eacute; j'fis un brai et tu'&ecirc;coutis ma vouaix. Tu m'as pitchi dans l'avanteu, dans l'tchoeu d'la m&eacute;, et l'fliot 'tait tout &agrave; l'entou d'm&eacute;; touos tes lou&ecirc;mes et tan boulais m'&icirc;nnondaient. Et j'dis, 'J'sis cachi hors d'ta veue; coumme tchi qu&eacute; j'&egrave;rv&egrave;rrai tan saint templ'ye?' L's ieaux m&eacute; n'yaient, l'avanteu m'entouothait, l&eacute; vrai m'enh&egrave;rm&eacute;lait la t&ecirc;te &egrave;s r&eacute;chinnes des monts. La t&egrave;rre m'enmuthaillait &agrave; janmais coumme j&eacute; d'valais, mais tu'as p&ecirc;tchi ma vie d&eacute; d'dans l'enf&eacute;, oh Seigneu man Dgieu. Coumme ma vie r'tithait, j'gardais la m&eacute;mouaithe du Seigneu et ma pri&eacute;the t'av&icirc;nt dans tan saint templ'ye. Les cheins tchi louangent des faux dgieux ont r'nonchi lus esp&eacute;, mais  j'pr&ecirc;ch'chai d's actions d'gr&acirc;ces et des sacrifices &agrave; t&eacute;. J'&egrave;rpaiethai chein qu'j'ai prom&icirc;ns. L&eacute; salut veint du Seigneu!&quot;<br/>
<br/>
&Eacute;pis l'Seigneu p&acirc;lit au pa&icirc;sson et i' d&ecirc;gou&ocirc;silyit J&ocirc;nas sus la t&egrave;rre s&egrave;cque.<br/>
<br/>
&nbsp;<p>
<center><font color="#215e21"><h3>Chapitre 4, v&egrave;rsets 5-11</h3></font></center><p>
&Eacute;pis J&ocirc;nas s'd&ecirc;halit d'la ville et s'assi&eacute;vit &agrave; l'&Ecirc;st d'la ville et s'griyit un abri l&agrave;. I' s'assi&eacute;vit dans s'n ombre en esp&eacute;thant chein tchi s'adonn'nait d'auve la ville. Et l'Seigneu Dgieu fit cra&icirc;tre eune v&icirc;ngne tchi v&icirc;nt ombragi J&ocirc;nas. Et J&ocirc;nas 'tait div&egrave;rs&eacute;ment heutheux par cause d&eacute; chutte v&icirc;ngne. Mais l'mat&icirc;n d'aupr&egrave;s &agrave; sinne d&eacute; jeu l'Bou&ocirc;n Dgieu env'yit un v&egrave;r tch'avr&ocirc;nit la v&icirc;ngne et ou rigotit et mouothit. Un co l'sol&eacute; l'v&eacute;, l'Bou&ocirc;n Dgieu env'yit un vent br&ucirc;lant d'l'&Ecirc;st et v'l&agrave; tchi ca&ucirc;ffait si caud qu&eacute; J&ocirc;nas en fut tout &ecirc;ffeutchi et d'mandit d'pouver mouothi. I' dit, &quot;Mus vaut mouothi qu&eacute; vivre d&eacute; m&ecirc;me!&quot;<br/>
<br/>
Et l'Seigneu dit &agrave; J&ocirc;nas, &quot;As-tu drouait d&eacute; t'm&acirc;rri entouor la v&icirc;ngne?&quot;<br/>
<br/>
Et i' dit, &quot;Oui, m&acirc;rri assez pouor en mouothi!&quot;<br/>
<br/>
&Eacute;pis l'Seigneu dit, &quot;Tu'en avais bein pitchi d'chutte v&icirc;ngne pouor tchi tu n'avais pon travailli et qu'tu n'avais pon tchultiv&eacute;; ou poussit dans eune niet et s'&ecirc;mortit dans eune niet. Et j'n'&eacute;thais-t-i' pon pitchi don d'Niniv&eacute;, chutte grande ville, dans tchi qu'i' d'meuthent pus d'chent v&icirc;ngt mille p&egrave;rsonnes dans la bli&acirc;se, et d'abouon d'bestchias &eacute;tout?&quot;<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>
<li><a href="biblye_hasard.html">Des v&egrave;rsets d'la Bibl'ye en J&egrave;rriais au h&acirc;sard</a><P>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/jonas1.html by HTTrack Website Copier/3.x [XR&CO'2014], Tue, 15 Jul 2025 14:01:23 GMT -->
</HTML>
