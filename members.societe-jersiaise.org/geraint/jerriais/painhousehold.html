<HTML>

<!-- Mirrored from members.societe-jersiaise.org/geraint/jerriais/painhousehold.html by HTTrack Website Copier/3.x [XR&CO'2014], Tue, 15 Jul 2025 13:59:21 GMT -->
<HEAD>
<TITLE>Piteur complains of household management</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Piteur complains of household management</h2></font></center><p>


Pour eunne femme d'ordre, nou peut dithe qu'Laiz&eacute; - souos certains raports - est eunne femme d'ordre. Tou&ocirc;s ses titheurs sont si bin arrangis qu'nou sait tr&eacute;jous dans tchi carre trouv&eacute; les cauches, les barres de savon, et les mouochets d'pouchette. San Dr&eacute;cheux est d'm&ecirc;me: l'pot a mi est tr&eacute;jous a la carre gauche d'l'aie d&eacute; l'aut' bu; et toutes ses tasses-a-t&eacute;e sont pendues &egrave;s crocs. Nos bottes sont dans l'armou&eacute;the d&eacute; d'sous, ov la paraffine et l's'&egrave;spices, et la jougue a cidre, l'bliatchin, et les ledjeummes dans la bou&euml;te a la carre.<br/>
<br/>
Et ch'est d'm&ecirc;me par toute la maison. Tout est propre; tout r'l&icirc;se: ou passe eunne bouonne heuthe, tou&ocirc;s les matins (except&eacute; l'Dinmanche) ov eunne chique, a cachi l'ponsi d'un appartement dans l'autre; et notr' argent'tie (siex tchulliers a t&eacute;e en plated et un cout&eacute; a manche d'iv&eacute;the pour pl&eacute; des p&egrave;ches) est soigneusement enfliub&eacute; dans du papi d'sou&eacute;e, du ouadinne, du fliannet, un vier lincheu, et des gazettes.<br/>
<br/>
V&eacute;the! Tout Herube sait les qualit&eacute;es d'Laiz&eacute; d'chu bord l&agrave;. Mais &quot;j'ai cependant quelque chose contre toi,&quot; coumme dit l'ap&ocirc;tre en p&acirc;slant a j&eacute; n'sait pus tchi. Oul a l'tcheu trop tou&ocirc;n&eacute; du bord de la vie a v'n&eacute;, ma femme! tr&eacute;jous, en tout ch'qu'ou fait, oul est g&egrave;n&eacute;e de s'pr&eacute;cautionn&eacute; pour le jour du jug'ment. Ch'n'est pon pour y'en faithe tout a fait proche, ch'qu&eacute; j'en dis: nou sait bin qu'les femmes sont toutes pus-a-co au m'zesp&eacute; sus chu chapitre la: faut cr&eacute;the qu'la pardounnie des femmes s'sa chose ben pus difficile que pour les hoummes, car nou les vet, quasi toutes, ben pus otchup&eacute;es a rach't&eacute; lus pech&egrave;s qu'entre nous hoummes qui n'soummes pon si nerveurs su chu chapitre la.<br/>
<br/>
Sa moniethe de s'rach't&eacute;, a ma Laiz&eacute;, ch'est d'flianchi la pus belle part de nos sous d'un bord et d'lautre pour le sou&ocirc;tchin d'Oeuvres dans les pays &egrave;slou&ocirc;gnis. Y'a d&egrave;ja des ann&eacute;es que j'fut oblyiji d'mettre un 'stop' a s'n'extravagance de chu bord l&agrave;; ou os &eacute;thait mins sus l'pav&eacute; Lon&ocirc;re et m&eacute;. Ch'est tant tchi j'lis dis: ch'n'est pon pour trouv&eacute; a r'dithe sus tes collecteurs, et j'veur bin sou&ocirc;t'n&eacute; la Cause, suivant nos moyens; mais l'prix du f&eacute; a renchi&eacute;thi hardi chest d'rin, et les Saint Jeannais n'veulent pon ou&eacute; d'payi pus chi la r'gr&eacute;ethie d'lus &ocirc;tis: A l'av'nin, tu'&eacute;thas trente sous la s'maine pour tes collectes - pas pus!<br/>
<br/>
&quot;L'tcheux d'l'houmme est djantr&eacute;ment malin!&quot; a dit tchiq'un: l'sien d'la femme y'est chent fais pus! a m'm'id&eacute;e. Laiz&eacute;, d'pis chu temps la, continue a m&eacute; d'mand&eacute; ses 30 sous la s'maine pour ses collectes, pas pus; mais nou n's&eacute;tha ch'qui m'en cou&ocirc;te d'eunne autre moni&eacute;the! J'maigrissons, ma fille et m&eacute; - coumme ou l'v&egrave;rrez sus l'portrait que j'nos n'allons vos dounn&eacute; - Je n'mangons pon a not' faim, m'n'&egrave;sfant et m&eacute;! Laiz&eacute; nos nou&ocirc;rris, ma Lonore et m&eacute;, sus des pais-d'mai, du riz, du oatmeal, des poummes de terre, et du h&eacute;than rou&euml;tre! Tou&ocirc;s les Samdi au s&eacute;, ou va faithe san marchi. J'la sied driethe ov le ponnyi, et ou fait des bardjins ov les r'vendresse pour d'la caboche fli&egrave;trie, des poummes &egrave;scouochies, des betteraves tchuite et des dj&eacute;thets d'boeu d'la boutique a Dobbin.<br/>
<br/>
Et not' din&eacute; d'Nou&eacute; est fichu! Tchiq'un qu'admithe m's'&egrave;critieau sus la gazette m'avait envi&eacute; un jambon et un morc&eacute; d'la couoth&eacute;e: jambon et couoth&eacute;e fu emport&eacute; l'aut' s&eacute; a san 'Mothers Meatin,' et y n'en r'vit pon un morc&eacute; - les mothers avaient tout mangi en cou&ocirc;sant des q'minzes pour envi&eacute; dans les pays cauds! Jusqu'a eunne boute'll d'Oxo qu'j'avais yeu d'un &egrave;spici pour av&eacute; louanji ses preunnes a podin; Laiz&eacute; mint toute la pot&eacute;e d'oxo dans eunne canne de siex poti d'ieau bouillante et s'en fut l'offri &egrave;s badl&eacute;thans du ouaisbridge, qui l'&egrave;streul&icirc;tes avau l'cann&eacute; apr&egrave;s l'av&eacute; gou&ocirc;t&egrave;.<br/>
<br/>
V&eacute;the! Faut lis r'counna&icirc;tre ses qualit&eacute;es, a la sienne a tchi j'sis amath&eacute; &quot;for better, for worse,&quot; mais tout d'm&egrave;me j'sis d'l'avis d'langliais quand y dit que &quot;Charity begins at 'ome!<br/>
<br/>
<i><a href="brambilo.html">Piteur Pain</a></i><br/>
<i>The Morning News 21/12/1911</i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painspringclean.html">Spring clean interferes with letters</a><p>

<li><a href="pmdinner2.html">Ph'lip cooks the dinner</a><p>
<li><a href="pmhousework.html">Ph'lip does a spot of Housework .. and catches it from Merrienne</a><p>
<li><a href="pmlavage.html">L&eacute; Lavage &agrave; la Merrienne</a><p>
<li><a href="paintroubles.html">Les troubles de P&icirc;teur</a><p>
<li><a href="pmstrike.html">Une 'Strike' &agrave; Portinf&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painhousehold.html by HTTrack Website Copier/3.x [XR&CO'2014], Tue, 15 Jul 2025 13:59:21 GMT -->
</HTML>

