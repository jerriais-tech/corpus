<HTML>
<HEAD>
<TITLE>'Guy Fawkes' l&eacute; temps pass&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>'Guy Fawkes' l&eacute; temps pass&eacute;</h2></font></center><p>

<font size="-1">L&eacute; M&eacute;nage &egrave;s Feuvres,<br/>
L&eacute; 15 d&eacute; septembre, 1965.<br/></font>
<br/>
Moussieu l'R&eacute;dacteu,<br/>
<br/>
A ch't heu qu&eacute; j'sis beint&ocirc;t pr&ecirc;t &agrave; m'en r'aller en Am&eacute;thique, v'l&agrave; tch'i' m'fait penser qu&eacute; j'm'en vais mantchi la s&eacute;th&eacute;e d' &quot;Guy Fawkes&quot; ich&icirc;n &agrave; <a href="st_ouen.html">St. Ou&euml;n</a> l&eacute; ch&icirc;nq d&eacute; novembre.<br/>
<br/>
I' n'y avait pon grand' chose &agrave; faithe au s&eacute; pour s&eacute; passer l'temps qand j'tais mousse y'a septante ans. J'm'&egrave;rsouveins qu&eacute; ch'tait toute eune affaithe quand v'nait l'temps d'pr&eacute;pather pour la s&eacute;th&eacute;e. Nou disait &quot;Guy Fawkes&quot; comme en Angliais s&eacute;non qu&eacute; nou pronon&ccedil;ait &quot;Fax&quot; pour &quot;Fawkes&quot;. I' faisaient eune mangnifique fou&eacute;e sus Les Landes et tout l'monde y contribuaient chein tch'i' pouvaient en mat&eacute;riel pour br&ucirc;ler et en sou pour acater des feux d'artifice pour l'occasion.<br/>
<br/>
&Egrave;s Landes, j'avions la chance d'aver eune musique tchi 'tait connue comme &quot;La 'Band' d&eacute; Guy Fawkes&quot;. Ch'tait l'mot Angliais &quot;Band&quot; qu&eacute; nou faisait s&egrave;rvi ouaithe qu&eacute; nou n'p&acirc;lait pon d'Angliais. Pour nous, l&eacute; mot &quot;musique&quot; voulait p&ucirc;t&ocirc;t dithe un &icirc;nstrument d'musique. Quand nou v'nait grands assez pour aller dans l'chant &agrave; l'&eacute;glyise, nou-s apprannait qu&eacute; ch'tait &eacute;tout des notes tch'&eacute;taient montr&eacute;es sus des barres d&eacute; ch&icirc;n' p'tites l&icirc;ngnes pour nouos dithe l&eacute; son et la duth&eacute;e des notes tchi fa&icirc;saient l'air du chant. Ch'tait l'Sieur George Stuber (prononc&eacute; &quot;Stio&ucirc;beutt&quot; dans l'temps), tch'est acouo en vie et tch'a huiptante ch&icirc;nq ou si&ecirc;x ans, tchi 'tait l'Ma&icirc;tre d'Musique. Il 'tait (et est acouo) un homme affabl'ye et d'bouanne heunmeu, et v'l&agrave; tchi contribuait hardi au succ&egrave;s d's condite de la musique. Ou' s'assembliait &egrave;s Landes, sus l'<a href="gdfpallion2.html">pallion</a> quand l'temps 'tait b&eacute;, pour pratitchi. Pour nous - mousses - ch'tait eune vraie jouaie d'la ou&iuml; dans la distance et nou n'donnait pon d'&egrave;rpos &egrave;s pathents d&eacute;vant &ecirc;t' p&egrave;rm&icirc;ns d'aller jusqu'au pallion la ou&iuml; d'tout pr&egrave;s.<br/>
<br/>
I' n'y avait qu'deux ou trais sortes d'&icirc;nstruments, des tambours, des fli&ucirc;tes, et p't &ecirc;t' un tr&eacute;pid. Pour nous, l&eacute; gros tambour 'tait un objet d'v&eacute;n&eacute;th&acirc;tion. Quand l'Ma&icirc;tre d&icirc;sait &quot;Quick March&quot; (ch'tait en Angliais viyant qu&eacute; ch'tait d'm&ecirc;me qu&eacute; nou l'ou&iuml;yait dans les musiques d&eacute; la Milice et des r&eacute;dguli&egrave;rs), l&eacute; gros tambour sonnait trais fais, et aupr&egrave;s qu'nou ou&iuml;yait l&eacute; &quot;Bomme! Bomme! Bomme!&quot;, l&eacute; p'tit tambour et les fli&ucirc;tes s'y m'ttaient &agrave; tigue d&eacute; corps!<br/>
<br/>
 Aupr&egrave;s tchiques s&eacute;th&eacute;es d'pratique, la musique 'tait pr&ecirc;te &agrave; aller collecter des sou par les maiethons pour acater les feux d'artifice. En arrivant &agrave; chaque maiethon, l&eacute; Sieur Stuber disait &quot;J'sommes &agrave; collecter pour Guy Fax!&quot;<br/>
<br/>
&quot;Eh bein,&quot; disait l'ma&icirc;tre d'la maiethon. &quot;All'ous nouos jouer tchiquechose?&quot;<br/>
<br/>
La r&ecirc;ponse 'tait un s&icirc;ngne au joueux du gros tambour, et l' &quot;Bomme! Bomme! Bomme!&quot; du tambour n'avait qu&eacute; d'd&ecirc;foncer les f'n&ecirc;tres et n&eacute; v'l&agrave; les fli&ucirc;tes &agrave; jouer l'air d&eacute;: &quot;Malbroc s'en va (t)en dg&egrave;rre, Mironton, Mironton, Mirotaine!&quot; Ch'tait ch't air-l&agrave; tch'&eacute;tait l'mus connu et l'pus populaithe! Les gens n'taient pon bein riches dans chu temps-l&agrave;, mais y'avait tr&eacute;jous tchique p&eacute;tite chose pour l'occasion, et i' n'fallait pon grand' d&ecirc;pense pour pliaithe au monde.<br/>
<br/>
Man fr&eacute;the Fra&icirc;nque n'avait qu'six ou sept ans dans l'temps, mais il avait grand' ambition d'&ecirc;t' dans la musique. Il acatit eune fli&ucirc;te pour deux sou (&quot;penny tin whistle&quot; en Angliais) &agrave; la boutique &agrave; la Fontaine, et s'pr&eacute;sentit d'vant l'Sieur Stuber. &quot;J'voudrais jouaindre la 'Band', Mess Stio&ucirc;beutt!&quot; i' l&icirc; dit. <br/>
<br/>
&quot;Bon!&quot;, r&ecirc;ponnit l'Sieur Stuber, &quot;Mais, tch'est qu'tu peux jouer?&quot;<br/>
<br/>
&quot;La fli&ucirc;te!&quot; l&icirc; dit l'Fra&icirc;nque, et i' s'm&icirc;ns &agrave; jouer &quot;God Save the King&quot; sus sa fli&ucirc;te d&eacute; deux sou! <br/>
<br/>
Nou viyait bein qu&eacute; l'Sieur Stuber 'tait amus&eacute;, et i' l&icirc; dit: &quot;Tu joues bein, mais j'n'avons pon b&eacute;souain d'fli&ucirc;tes pour l&eacute; moment. J'pou&ocirc;rrons p't &ecirc;t' t'y mett' l'ann&eacute;e tchi veint!&quot; Fra&icirc;nque 'tait tout content et &eacute;thait vieilli d'un an sus l'coup s'il avait peut.<br/>
<br/>
Eune fais il' e&ucirc;drent un carnaval d&eacute;vant alleunmer la fou&eacute;e. Les fermi&egrave;rs d&eacute; l&agrave; l'tou arrang&icirc;drent tchiquechose dans lus vainnes et ch'fut un grand spectacl'ye pour nous mousses. Y'en avait eune tch'avait du meubl'ye arrangi dans la vainne comme dans l'parleux, et des femmes &agrave; cou&ocirc;tre ou &agrave; ouvrer. Eune aut' sc&egrave;ne 'tait eune chambre atout un homme et sa bouonnefemme au liet dans eune couochette atout les ridgieaux ouv&egrave;rts pour qu&eacute; nou pi&ecirc;sse les vaie. Et ieune avait un a&icirc;tre &agrave; liet atout eune femme assise &agrave; c&ocirc;t&eacute; du liet &agrave; b&egrave;rchi un &ecirc;fant dans l'b&egrave;r et l'chuchot dans sa bouoche! La cheinne qu&eacute; j'aimit l'mus 'tait eune forge. Y'avait eune enclieunme dans la vainne et man p'p&egrave;e 'tait &agrave; faithe la minne d&eacute; faithe des fi&egrave;rs d&eacute; tch&eacute;thues d'ssus. I' m'sembl'ye qu&eacute; j'l&eacute; vai acouo atout san d'vant&eacute; d'forgeux &agrave; taper sus l'enclieunme, et un aut' forgeux &agrave; frapper atout san gros mart&eacute;!<br/>
<br/>
En g&eacute;n&eacute;ral, les sc&egrave;nes montr&eacute;es dans les vainnes 'taient des sc&egrave;nes d&eacute; la vie quotidienne des gens, mais pour nous d'bas &acirc;ge i' sembliait qu&eacute; ch'tait des m&egrave;rveilleux spectacl'yes. Les vainnes 'taient pus ou mains bein &ecirc;cliaithies atout des lant&egrave;rnes, et i' s'pouorrait bein qu'la faillie lueu donnait un p'tit air d&eacute; myst&eacute;the &egrave;s sc&egrave;nes. Les j'vaux allaient au pas et v'l&agrave; tch'allouangnait la duth&eacute;e du carnaval.<br/>
<br/>
Quand nou veint &agrave; y penser, il' 'taient bieaux, les jours d&eacute; jann&egrave;che: I' fallait si p'tit pour asseuther l'bonheu dans chu temps-l&agrave;!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="guyfawkes1913.html">Guy Fawkes &agrave; St. Ou, 1913</a><p>
<li><a href="guyfawkes.html">La s&eacute;th&eacute;e d'Guy Fawkes</a><p>
<li><a href="guyfawkes2.html">Entouor la s&eacute;th&eacute;e d'Guy Fawkes</a><p>
<li><a href="guyfawkes3.html">Guy Fawkes</a><p>
<li><a href="guyfox.html">Guy Fox</a><p>
<li><a href="fawkes_stouen.html">Guy-Fawkes &agrave; St.-Ouen</a><p>
<li><a href="guyfawkes1909.html">Guy Fawkes 1909</a><p>
<li><a href="guyfawkes4.html">Les traditions d'la S&eacute;th&eacute;e d'Guy Fawkes</a><p>
<li><a href="gaifaxe.html">Ga&iuml; Faxe, Tondre-Baxe</a><p>
<li><a href="firework.html">Les feux d'artifice</a><p>
<li><a href="5novembre.html">L&eacute; 5 d'Novembre auve la Section de la langue J&egrave;rriaise</a><p>
<li><a href="5novembre2019.html">L&eacute; ch&icirc;n d'Novembre</a><p>
<li><a href="guyfawkes5.html">La S&eacute;th&eacute;e d'Guy Fawkes</a><p>
<li><a href="guyfawkes6.html">Guy Fawkes</a><p>
<li><a href="guyfawkes2014.html">Un p&eacute;n&icirc;n pouor l&eacute; bouonhoumme!</a><p>
<li><a href="gaifaxegj.html">Fliambe Ga&iuml; Faxe</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

