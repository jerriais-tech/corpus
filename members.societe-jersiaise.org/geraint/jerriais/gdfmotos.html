<HTML>

<!-- Mirrored from members.societe-jersiaise.org/geraint/jerriais/gdfmotos.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
<HEAD>
<TITLE>Les motos</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les motos</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<i>L&eacute; 11 d&eacute; septembre, 1976.</i><br/></font>
<br/>
Moussieu l'R&eacute;dacteu,<br/>
<br/>
Quand eune maison d'comm&egrave;rce n&eacute; peut continnuer s'n activit&eacute; &agrave; cause d'eune gr&egrave;ve par ses empliy&eacute;s, nou peut dithe qu'oulle a les mains li&eacute;es. Aver les mains li&eacute;es 'tait chein qu&eacute; l's anciens disaient quand i' s'trouvaient arr&ecirc;t&eacute;s par manque d'un &ocirc;ti' ou pour aut' raison. Eh bein, si nou liet les g&acirc;zettes, nou peut vaie qu'un tas d'conm&egrave;r&ccedil;ants ich&icirc;n et en Angli&eacute;t&egrave;rre ont les mains li&eacute;es par des gr&egrave;ves. Et &agrave; ches drein les motos en J&egrave;rri ont ieu lus rouelles arr&ecirc;t&eacute;s par la m'niche d'un manque d&eacute; p&eacute;trole pour abr&eacute;ver lus j'vaux. Heutheusement, les s&#375;ndicats ont montr&eacute; tch'i' peuvent aver d'la raison s'i' prannent la peine d&eacute; y'&ecirc;prouver, quandi qu&eacute; l'affaithe est distchut&eacute;e et r&ecirc;solue.<br/>
<br/>
L&eacute; cas des &quot;Amphibiens DUKW&quot; est &icirc;nt&eacute;r&ecirc;ssant. I' pathait qu&eacute; La <a href="pmjuge.html">P'tite Cour</a> a d&eacute;cid&eacute; tch'i' veinnent souos la cat&eacute;gorie d'un moto et tch'i' sont sujets &agrave; la louai tchi gouv&egrave;rne l'&ucirc;sage des motos dans les rues d'i'&Icirc;le. J&eacute; n'pr&eacute;tends pon saver mus qu&eacute; ch'est eune dr&ocirc;le d&eacute; d&eacute;cision. L&eacute; fait qu'eune p&egrave;rsonne fut heurt&eacute;e par iun d'ches gros cannards m&eacute;canique a complyitchi l'affaithe, et d&eacute;pis qu' la louai n'est pon sp&eacute;cifique &agrave; lus &ecirc;gard, i' faut penser qu&eacute; l'id&eacute;e du S&eacute;nateu Riley tch'i' s'en va p't-&ecirc;t' &ecirc;t' n&eacute;cessaithe d'inventer eune nouvelle louai pour y suffithe est eune fanmeuse id&eacute;e.<br/>
<br/>
En p&acirc;lant d'motos, v'la tchi m'ram&eacute;mouaithe qu&eacute; j'vis les preunmi&egrave;rs tchi v&icirc;ndrent en J&egrave;rri. Si ma m&eacute;mouaithe n&eacute; m'trompe pon, ch'tait Moussieu Peter Falla, &Ecirc;crivain, tchi fut l'preunmyi &agrave; en aver iun. J'tais tout mousse &egrave;s Landes &agrave; <a href="st_ouen.html">St. Ou&euml;n</a> dans l'temps, et ch'tait rare qu&eacute; nou-s-en viyait iun par les c'm&icirc;ns. Dans chu temps-l&agrave; j&eacute; n'crai pon tch'il avaient des &quot;tuyaux d'&eacute;chappement&quot;, car i' fa&icirc;saient un brit qu'nou ouiyait d'un but. Et c&egrave;rtainement s'il' en avaiet iun i' n'tait pon munni d'un silencieux.<br/>
<br/>
Un jour j'tions dans la forge, man fr&eacute;the Fra&icirc;nque et m&eacute;, auve nouot' oncl'ye D&acirc;lpheusse, quand un moul&icirc;n &agrave; cliatchet dans l'gard&icirc;n en d'vant d'la ma&icirc;son fut m&icirc;ns en allant par eune aube d&eacute; vent. Quand j'ou&icirc;nmes l&eacute; tapement du cliatchet nou-s-&eacute;thait dit qu&eacute; ch'tait l'brit d'un moto dans la rue. M'n oncl'ye la&icirc;ssi couorre san mart&eacute; sus l'enclieumme et couothit dans la route pour l&eacute; vaie, criyant qu&eacute; ch'en 'tait iun. Tout d'un coup i' s'a-donnit qu&eacute; l'moul&icirc;n s'arrr&ecirc;tit, et m'n oncl'ye nouos'dit: &quot;Et bien s&eacute;mn&acirc;ge! Ch'tait l'fichu moul&icirc;n &agrave; cliatchet  et m&eacute; tchi criyait qu&eacute; ch'tait un bouigre d'moto!&quot;<br/>
<br/>
Plus tard dans la vie, quand j'tais Commis-Vicomte dans l'temps du Vicomte Reginald Ra&ouml;ul Lempri&egrave;the, &Ecirc;tchuyer, Seigneu d'<a href="assembliee/rose.html">R&ocirc;z&eacute;</a>, il avait un moto Renault &agrave; deux pliaiches, auve eune capote en taile, et i' l'faisait s&egrave;rvi pour porter les billes av&egrave;rtissant les p&egrave;rsonnes nomm&eacute;es pour s&egrave;rvi comme membres du jury d'<a href="pmassises.html">Assises Crinminnelles</a>. J'y allais auve li et j'd&eacute;livrais les billes &agrave; domiciles, et Moussieu l'Vicomte Lempri&egrave;the restait assis dans sa pliaiche d&eacute; chauffeur. I' <a href="ptun.html">feunmait</a> des &quot;State Express&quot; <a href="cig.html">cigarettes</a> et il en avait tr&eacute;jours ieune &agrave; la bouoche, et i' m'ttait eune blianche grand' c&acirc;saque d&eacute; finne taile quand i' cachait l'moto. Moussieu Lempri&egrave;the 'tait un charmant moussieu. Il 'tait tr&eacute;jours d'bouanne heunmeu et avait un mangnifique sens d'humour.<br/>
<br/>
I' n'y'avait pon fort d&eacute; motos par les c'm&icirc;ns dans chu temps-l&agrave;, mais i' c'mench&icirc;drent &agrave; arriver assez rapidement et en 1914 i' y'avait des garages bein &ecirc;tablyis et l'comm&egrave;rce d&eacute; taxi fonctionnait. Et les j'vaux avaient p&ucirc;t&ocirc;t p&egrave;rdu l'appr&eacute;hension d'les rencontrer. Il en avait peux &agrave; c'menchi, et i' fallait aller douochement quand j'va et moto s'rencontraient.<br/>
<br/>
Au tout c'menchement d'l'arriv&eacute;e du moto dans l'&Icirc;le, quand fallait l'faithe marchi atout l'a&icirc;gue d'eune channole, il 'tait souvent t&ecirc;tu et s'i' n'allait pon quand san chauffeur, ayant l'bras l&acirc;ss&eacute; &agrave; forche d&eacute; touanner la channole, 'tait oblyigi d'tchitter et l'la&icirc;ssi en pliaiche quandi qu'un f&egrave;rmyi v&icirc;nsse &agrave; san s'cours atout san j'va pour l&eacute; bouogi ou l'touer au garage. <br/>
<br/>
Tch'est tch'&eacute;thait pens&eacute;, dans chu temps-l&agrave;, qu&eacute; dans les septante-ch&icirc;nq ans pus tard les c'm&icirc;ns d'&Icirc;le es'saient encombr&eacute;s par ses successeurs, presque silencieux et entchi&eacute;thement luxueux &agrave; compather, et qu'&agrave; la pliaiche d'aver &agrave; s'estch&icirc;nter la couenne &agrave; s'battre auve eune t&ecirc;tue channole pour l&eacute; faithe marchi, i' n'y'a qu'&agrave; pousser sus un p'it bouton ou touanner eune p&eacute;tite cli&eacute; atout l'ponchet et l'preunmi&eacute; d&eacute;.<br/>
<br/>
L&eacute; <a href="jvavoc.html">j'va</a>, tch'en avait peux y'a si longtemps, du moto, dait &ecirc;t' &egrave;rconnaissant d&eacute; l'vaie &agrave; ch't heu. I' li'a sauv&eacute; un tas d&eacute; d&ucirc; travas. I' n'sait pon sans doute, qu&eacute; ses anch&ecirc;tres avaient, auve grand' peine, &agrave; ramonter les mont&eacute;es des gr&egrave;ves et L'Mont du Vallet auve des h&egrave;rnais ch&egrave;rgis d'vrai.<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="transport.html">L&eacute; transport en J&egrave;rriais</a><p>

<li><a href="gdfvitesse.html">I' faut molli d'vitesse!</a><p>
<li><a href="gdfspasse.html">Tch'est tchi s'p&acirc;sse en J&egrave;rri?</a><p>
<li><a href="pmaccidents.html">Chais Accidents</a><p>
<li><a href="steamroller.html">Le Rouleux de St. Louothains</a><p>
<li><a href="gdfmachinnnie.html">La machinn'nie en g&acirc;ngne!</a><p>
<li><a href="gdfya80ans.html">Y'a huiptante ans</a><p>
<li><a href="cachmoto.html">Quand J'fus pour Apprendre &agrave; Cachi un Moto</a><p>
<li><a href="pmcar.html">Ph'lip wants to buy a car</a><p>
<li><a href="pmpetrol.html">This petrol business</a><p>
<li><a href="petrole1916.html">Caouain et la p&eacute;trole</a><p>
<li><a href="painmotorcar.html">How Piteur buys a motor-car</a><p>
<li><a href="moto1938.html">Eune tou&ocirc;nn&eacute;e en moto en 1938</a><p>
<li><a href="moto.html">Des courses &eacute;d moto</a><p>
<li><a href="esso.html">Esso</a><p>
<li><a href="gdfdistances.html">Les Distances Raccourchent!</a><p>

<li><a href="paindoctor.html">First Doctor Being an Ass - Another is Called in</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmotos.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
</HTML>

