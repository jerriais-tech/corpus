<HTML>

<!-- Mirrored from members.societe-jersiaise.org/geraint/jerriais/guyfawkes1913.html by HTTrack Website Copier/3.x [XR&CO'2014], Tue, 15 Jul 2025 13:52:15 GMT -->
<HEAD>
<TITLE>Guy Fawkes &agrave; St. Ou, 1913</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Guy Fawkes &agrave; St. Ou, 1913</h2></font></center><p>

Eh bein! gar&ccedil;ons, tch'est qui disait la v&eacute;thit&egrave; i' y-a treis mais, et tch'est qui dit que Sid n'avait qu'&agrave; chergi les gros canons de ses dreadnoughts pour la pr&eacute;chaine bord&eacute;e?<br/>
<br/>
Ch'&eacute;tait chute b&ecirc;te de Caouain.<br/>
<br/>
Et au jour d'anni&egrave;t, Sid est candidat d&eacute;pis que l'vier Chentnyi n'en veur pus. P't-&ecirc;tre bein parce qui n'y a pas assez d'ventilators dans la salle des Etats, iou qu'il a t&egrave;t deus-treis feis, ou p't-&ecirc;tre qui veur av&eacute; l'honneu d'av&eacute; le record d'&ecirc;tre le D&eacute;put&eacute; l'ayant t&egrave;t le meins longtemps.<br/>
<br/>
S'en va-t'i y-av&eacute; &ecirc;lection. Pour saeux, les aoutres sont bein otchupp&eacute;s &agrave; cherchi un candidat pour oppos&eacute; Sid.<br/>
<br/>
L'aoutre jour, i' d'mand&icirc;tes &agrave; James, le sien qui m'annyie les sous &agrave; palet&eacute;e, mais i' n'en veur pas du tout, d&eacute;pis qu'nou n'voulit pas d'li l'aoutre feis quand nou s'faisait qu'il allait l'v&eacute; pour li tous les principaux et que ch'est l'sien qui fait l'v&eacute; la p&acirc;te pour faithe des g&acirc;ches &agrave; vraic qui l'vit la majorit&eacute;.<br/>
<br/>
<div align="center">* * *</div><br/>
<br/>
Dans la p&acirc;raisse au prince Tcha Tcha, l'affaithe est-i' settl&eacute;e par chute d&eacute;putation de l'aoutre M&ecirc;credi au s&eacute; et iou qu'nou ne vit pas touos les siens qu'nou z-&eacute;thait t&egrave;t bein aise d'offri une feis &agrave; b&egrave;the!<br/>
<br/>
M&eacute;, j'connais un moussieu du bord de La Rocque qui bein saeux boul'lait hors un des viers Chentniers si voulait s'port&eacute; candidat, mais i' n'en veur rein et j'en ai grand r'gret.<br/>
<br/>
Et tch'est qu'en pense iun des viers coll&egrave;gues du grand abb&eacute; d'Carteret. Pour saeux i' n'dithait pas nannin si nou l'i passait l'compyiement.<br/>
<br/>
Mais Caouin, tais ta bec, n'en v'l&agrave; assez pour chute feis.<br/>
<br/>
<div align="center">* * *</div><br/>
Av'ous t&egrave;t au carnaval &agrave; <a href="st_ouen.html">St. Ou</a>? Oh! mais v'l&agrave; qu'&eacute;tait b&eacute; et jamais nou n'avait veu dit&egrave;t.<br/>
<br/>
Vethe, le Caouain y-&eacute;tait, mais i' n's'amusi pas fort, car i fallait qui fisse bein attention &agrave; tous ch&egrave;s boustres d'cracots, dont iun mantchi d'bein pr&egrave;s de l'aveuglyi.<br/>
<br/>
Pensez don, tchi d&eacute;solation si le Caouain n'y viyait qu'd'un yi.<br/>
<br/>
Marie Hibou ne freumit pas l'ziers la niet - pas pour l'amour du vier Caouain, mais parce qu'oulle avait envi&egrave;t unne note &egrave;s siens d'la Pearl, lus d'mandant d'assaeuth&eacute; ma vie.<br/>
<br/>
Et sav'ous que les siens d'la Pearl l'y r&eacute;pondirent: Notre office est pour les gens qui lus respecte et pas pour la b&ecirc;te de Caouain qu'a bein trop d'bec et qui s'en va s'faithe tith&eacute; si va au Guy Fawkes &agrave; St. Ou.<br/>
<br/>
Marie Hibou en fut bein m&acirc;rrie, et comme ou s'faisait: Tchil affront, et m&eacute; qui voulais des sous pour port&eacute; l'deu en m'n'allant faithe un p'tit trip hors J&ecirc;rri. Et dithe que ch'est le grand Flip, aoutefeis du Haout du Mathais et achteu le grand d'la Pearl, qui m'envie patheille ra&icirc;ponse. Flip, prend garde &agrave; mes ergots!<br/>
<br/>
Pour de m&eacute;, b&ecirc;te de caouain, je sis bein aise d'&ecirc;tre oquo de chu monde de minz&egrave;the et si ma tchuziosit&eacute; me fit all&eacute; au carnaval, j'fit bein attention de prot&eacute;gi ma vielle carcasse.<br/>
<br/>
Je m'jutchi dans iun des bouais Mardi au s&eacute; pour sav&eacute; chein qu'nou z-all&eacute; faithe du bonfire, d'pis qu'nou disait qui pouorrait bein &ecirc;tre mins &agrave; feu d'vant la s&eacute;th&eacute;e du M&ecirc;credi.<br/>
<br/>
V'l&agrave; sans doute pourtchi qu'nou ne c'menchi &agrave; mettre en tas les &ecirc;pines, le bouais et tout l'stuff que l'M&ecirc;credi au matin.<br/>
<br/>
J'avais ou&iuml; ettou que l'boss de la p&acirc;raisse avait donn&eacute; d's ordres &egrave;s siens d'la police d'&ecirc;tre sus pid pour &ecirc;tre pr&ecirc;t &agrave; faithe lus d'v&eacute;, car nou pensait que y-&eacute;thait un mio d'excitation. Aussi, M&ecirc;credi au s&eacute;, toute la police &eacute;tait d&eacute;shall&eacute;e, mais n'eut quasiment rein &agrave; faithe, car tout alli d'charme.<br/>
<br/>
Les s&iuml;ens du p'tit carnaval start&icirc;tes quasiment daeux heuthes devant l's aoutres, et &agrave; l'entr&eacute;e du p'tit carnaval pr&egrave;s la vieille forge il avaient m&acirc;t&eacute; des trous d'chours et avaient mins du louothi d'sus.<br/>
<br/>
La p'tit band fut bein rigal&eacute;e, mais pas avec les sous du moussieu du mannyi. Nan, v'l&agrave; tchi v'nait de tchique &quot;Coin&quot; d'la p&acirc;raisse iou qu'nou z-est bein compyaisant tout chu temps.<br/>
<br/>
Pour saeux le grand carnaval 'tait magnifique, comme jamais nou n'en avait veu en J&ecirc;rri, mais pourtchi que Jack de Morville pathaissait m&acirc;rri? Je sait bein qui n'allit pas &agrave; la Valette du Nord, mais ch'n'est pas pour chenna qu'il est m&acirc;rri, est-che pon, Jack?<br/>
<br/>
J'ai ou&iuml; que pour chute s&eacute;th&eacute;e, nou z-avait d'mand&eacute; unne extension pour les siens du Coumiti, mais nou n'voulit pas l'accord&eacute;, ch'est pourtchi pas de b&egrave;the opr&egrave;s djiz heuthes...<br/>
<br/>
<div align="center">* * *</div><br/>
<br/>
Dans la p&acirc;raisse au bouan berg&eacute;, nou z-est bein otchupp&eacute;s &agrave; canvass&eacute; les grands, les siens qu'ont drou&egrave;t &agrave; l'assembliaie.<br/>
<br/>
Quatre candidats pour unne poste et oquo nou p&acirc;sle de treis ou quatre aoutres qui pensaient d'applitchi pour la job.<br/>
<br/>
Je crai que Winteur a une raide bouanne chance.<br/>
<br/>
Si touos les siens de chute p&acirc;raisse qui veulent la job &eacute;taient nomm&eacute;s, i' s'saient pus nombreux que les noms des mousses qu'il &eacute;thaient &agrave; enr'gistr&eacute; duthant l'ann&eacute;e.<br/>
<br/>
Et tout chu train-l&agrave; pour tchiques p'tits jaunets.<br/>
<br/>
<div align="center">* * *</div><br/>
<br/>
<i>Es Correspondants.</i><br/>
<br/>
Les Fougerel - Man pouore gar&ccedil;on, si Flip ne sait pas li-m&ecirc;me si che s'sa Julia ou Florrie, tch'est qu'tu veur que j'te dise. Julia et Florrie f'thont bein de hall&eacute; &egrave;s noeuds.<br/>
<br/>
Temple Villa - V&egrave;the, i' faout mus serclyi dans san gardin que de d'vis&eacute; sus l's aoutres, mais y-en a tr&eacute;jous qu'ont la langue trop langue.<br/>
&nbsp;<p> 
<br/>

<i>La Chronique de Jersey 8/11/1913</i><br/>
&nbsp;<p> <br/>

<br/>
Hi! Hi! gar&ccedil;ons, tch'est qui y-eut Samedi l'arlev&eacute;e au Board Room? Le Caouain, li, 'tait muchi dans l'desk et il en entendit d'bein des sortes. Nou z-&eacute;tait bein m&acirc;rris, et tout chein que l'souos-coumiti avait fait louogi au greffe par 22 vouaix contre 17. Tch'est que l'sien du Mont-au-Pr&ecirc;tre en pense, li qui n'voti pas, &agrave; chein qu'j'ai ou&iuml; dithe? Et sav'ous chein qu'nou voulait faithe?<br/>
<br/>
Touos les membres &eacute;thaient &agrave; p&eacute;yi tchinze chelins; nomm&eacute; un coumiti de vingt-quatre; chouaisi les juges au tirage au sort, comme pour le jury d'assise; av&eacute; un secr&eacute;taithe honoraire et un aoutre p&eacute;yi avec des clerks. Et bein d'aoutres choses qui restent achteu louogi au greffe pour sav&eacute; chein que l'assembliaie g&eacute;n&eacute;rale en pens'sa.<br/>
<br/>
Nos gens sont bein anim&eacute;s, et j'en sait un p'tit pus long, mais pour achteu Caouain, tais ta bec.<br/>
<br/>
<div align="center">* * *</div><br/>
<br/>
Comme ou savez, j'alli au carnaval &agrave; St. Ou, et comme ou purent veis sus la g&acirc;zettes, ch'tait magnifique.<br/>
<br/>
Achteu, si l'Caouain se d&ecirc;galli d's niche du mont d'la Gr&egrave;ve-de-Lecq, pour saeux i' fallait qui s'n'aille &egrave;s &ecirc;coutes pour rapport&eacute; tchiques p'tites histouaithes sus chu biau carnaval, car pour de m&eacute;, j'n'y fut pas par pliaisi, car j'avais paeux qu'iun des crackers me br&ucirc;l&icirc;sse la pouore carcasse.<br/>
<br/>
J'vit John Pollywog, qui m'pathu bein d's appoint&egrave;, et dame, i' n'n'avait bein l'sujet.<br/>
<br/>
M'n anmin John voulait av&eacute; de tchi b&eacute; pour chute grand' f&ecirc;te. I' s'enfut cherchi l'tcherpentchi de L&eacute;oville pour l'i faithe unne <i>summer-house</i> sus sa van. Flip du Mathais, le sien qui n'y vait pas trop cliai, y-aidgi &agrave; d&eacute;cor&eacute; avec des flieurs de siez le p'tit Flip de la Bouteille qui rit. Et nou z-avait d'mand&eacute; &agrave; Redge, des gardins aoutfeis, de faithe le pliaisi de v'nin comme <i>waiter</i>. Ne v'l&agrave; l'affaithe arrangie et nos gas montent dans la belle <i>summer-house</i>, mais l'tcherpentchi avait plianchi les bords, de sorte que les siens dans les routes n'pouvaient pas admith&eacute; les siens dans la van!<br/>
<br/>
Et ne v'l&agrave; la raison que John Pollywog fut bein d's'appoint&egrave;.<br/>
<br/>
Un aoutre qui fut d's'appoint&egrave;, che fut le corpotha Joe, d'la gr&egrave;ve. Il avait print hardi d'peine pour se d&ecirc;cor&eacute;, et ma fingre, i' g&acirc;gni l'prix pour les siens d'la grand' <i>band</i>. Mais quand nou l'i pr&eacute;senti unne p'tite fli&ucirc;te coumme prix, i' criyait que ch'tait unne m&ecirc;prinse et que chu prix l&agrave; d'vait &ecirc;tre pour les mousses des &ecirc;coles.<br/>
<br/>
Quant &agrave; Bertie, qu'est l'maistre... de li-m&ecirc;me, v'la un gas qu'&eacute;tait bein content, et s'ou l'ava&icirc;tes vu se r'dr&eacute;chi quand i' su qu'il avait g&acirc;gni l'prumi&eacute; prix.<br/>
<br/>
Edwin, le sien qu'nou vai &agrave; l'&eacute;gyise au Dimanche, qui collecte pus d'coppers que d'siex sous, Edwin, la pr&eacute;chaine feis qu'il &icirc;tha &agrave; un carnaval, i' f'tha bein d'av&eacute; la <i>fire brigade</i> avec li, d'pid qu'il eut tous ses habits br&ucirc;l&eacute;s par les fire-works.<br/>
<br/>
M'n anmin Jack, l'sien qui s'en va otchup&eacute; unne poste dans la p&acirc;raisse devant longtemps, d'pis qu'les rosi&egrave;rs sont ma&icirc;tres &agrave; l'assembliaie, m'n anmin Jack, li, 'tait bein embarrass&egrave; au clios. I' n'pouvait pas trouv&eacute; les gas d'la grand' <i>band</i> pour jou&eacute; une tchune. Mais ettou, criyous que Jack, d'la garde du ch&acirc;t&eacute; des Landes, criyous que Jack 'tait pr&ecirc;ssi d'all&eacute; jou&eacute; l'gros tambour? Le pouore Jack en avait ieu assez et il 'tait &agrave; se r'pos&eacute; un mio siez Flip, pr&egrave;s l'parish hall, iou qui va pus monde un jour d'&ecirc;lection qui n'y-a de St.-Ouennais en tout J&ecirc;rri. Ou savez bein la maison &egrave;s rouoges tchuiles et iou que s'trouve les barracks des White Horse!<br/>
<br/>
Nou d'mandi &agrave; Charles, l'sien qu'a les ch'veux corl&eacute;s et il 'tait si content de ch't'honneur-l&agrave;, qu'a chaque feis qui tapait sus l'gros tambour j'criyais qui s'en all&eacute; l'bust&eacute;.<br/>
<br/>
Flip, le sien qui cache la van avec le pain qui sort du feu (!) siez l'boulangi, quand i' vit qu'les siens d'la grand' <i>band</i> ne s'pr&ecirc;ssaient pas de v'nin, Flip dis: Allons, gar&ccedil;ons, d'pis qu'ch'est d'm&ecirc;me, i' faout chant&eacute; et dans&eacute;. Flip &ecirc;prouvi &agrave; chant&eacute; et &agrave; dans&eacute;, mais i' faisait trop caoud pour li. Et tch'est qu'i dis au pouore corpotha!<br/>
<br/>
Les fireworks du p'tit carnaval furent tous envi&eacute;s, mais pour les siens du grand carnaval, i' ventait trop. Nou z-&eacute;tha unne aoutre s&eacute;th&eacute;e pour les tith&eacute; du bord de Morville et faithe pliasi &egrave;s mousses du vaizin&eacute;.<br/>
<br/>

<div align="center">* * *</div><br/>
<br/>

<br/>
L'aoutre s&eacute;, j'tais jutchi dans un bouais au haout du Mathais, quand j'vit unne cab avec quatre grands d'la p&acirc;raisse. J'les vit bein, m&eacute;, b&ecirc;te de Caouain, et j'pouorrais vos les nomm&eacute;, mais j'aime mus taithe ma bec.<br/>
<br/>
J'pensi, tchi trick qui s'en vont oquo faithe et me v'l&agrave; hors avec ieux.<br/>
<br/>
Pr&egrave;s de siez l'moussieu d'la Valette du Nord, ne v'l&agrave; la cab qu'arr&ecirc;ti. Iun des siens de d'dans se d&ecirc;halli avec une bringe et un boutchet. Un aoutre d&ecirc;halli du papi et les v'l&agrave; touos les deux mont&eacute;s sus l'si&egrave;ge du cabby.<br/>
<br/>
Arr&ecirc;te, se fit iun d'ieux, i' faout le cliutt&eacute; aussi haout comme nou peut, pour que les mousses n'les d&ecirc;chithent pas. Et l'sien qui fit chute er'm&egrave;rque l&agrave; monti sus l's &ecirc;paules &agrave; l'aoutre!<br/>
<br/>
Diantre, pensi &agrave; m&eacute;-m&ecirc;me, si la b&eacute;risse v'nait &agrave; bouogi, tch'est qui restethait estrueull&eacute; dans la route?<br/>
<br/>
Opr&egrave;s qui furent hors, j'vit qu'il avaient mint un poster pour dithe &egrave;s St. Ouennais de vot&eacute; pour Jack.<br/>
<br/>
J'les suivit tout l'long du qu'min. J'les vit du bord des Ch&acirc;t'gniers, et quand i' finitens &agrave; l'Etacq, i' c'menchait &agrave; faithe jour!<br/>
<br/>
Et les quatre qui s'trouvaient dans la <i>cab</i> &eacute;taient...<br/>
<br/>
<div align="center">* * *</div><br/>
<br/>
L'aoutre s&eacute;, y-eut un meeting pour le b&eacute;zar, et comme i' reste oquo hardi d'choses &agrave; vendre, nou d'mandi tch'est qui fallait faithe.<br/>
<br/>
Y-en avait qui pensaient que l'mus s'sait d'av&eacute; un aoutre b&eacute;zar et qu'les sous s'saient divis&eacute;s entre l'&eacute;gyise p&acirc;roissiale et la sienne de St. George.<br/>
<br/>
Le moussieu d'la boutique ne pensait pas d'm&ecirc;me, li, et pis que l'boss de la p&acirc;raisse est l&agrave; pour l'<a href="gdfstgeorges.html">&eacute;gyise St. George</a>, i' proposi d'av&eacute; un b&eacute;zar pour l'&eacute;gyise p&acirc;ro&icirc;ssiale. Et, ma f&eacute;, sa proposition fut remport&eacute;e.<br/>
<br/>
Chenna sait dit pour faithe vais que j'en connais un p'tit pus long, moussieu!<br/>
<br/>
<div align="center">* * *</div><br/>
<br/>
Nous veint justement d'm&eacute; dithe, gar&ccedil;ons, que y-en a d'entre vous qui sont m&acirc;rris &agrave; m&eacute; et qu'ou z-avez dit que l'Caouain est un mentaeux, car tout Caouain qu'il est, i' n'peut pas &ecirc;tre &agrave; daeux bords d'un temps, et il avait dit qu'il 'tait au carnaval &agrave; St. Ou et pis la s'maine en r'venant i' disait qu'il avait pass&egrave;t chute s&eacute;th&eacute;e l&agrave; au Oddfellos' Hall.<br/>
<br/>
Mais ch'est justement l&agrave; ouais qu'ou vos trompez, mes gar&ccedil;ons.<br/>
<br/>
Le Caouain d'la Vieille Chronique est partout, et ou trouvethez quand tchiqu'un d'vous m'&eacute;tha tith&eacute;, iun d'mes articlyes essa dans la gAzette la m&ecirc;me chose le Samedi en r'venant.<br/>
<br/>
Ah &ccedil;a, don! pouv'ous explitchi ch'la, ach'teu?<br/>
<br/>
<div align="center">* * *</div><br/>
<br/>
I' y-a ieu du r&ecirc;mouage ch&egrave;s jours ichin dans la p&acirc;raisse au bouan berger.<br/>
<br/>
Winneteur &eacute;tait &agrave; peine asserment&eacute; qu'i s'en fut ramass&eacute; les pus forts hommes qu'i pouvait trouv&eacute; parmi ses vaisins et s'en fut avec ieux cherchi le coffre-fort pour le pliaichi siez-li.<br/>
<br/>
Le v'l&agrave; tout pr&ecirc;t achteu pour exerc&eacute; ses nouvelles fonctions. Chein qu'les gens se d'mandent ch&egrave;s tch'est qu'sont l's heuthes les pus conv'nables pour le trouv&eacute; siez-li?<br/>
<br/>
M&eacute;, Caouain, je sis bein liain de pouv&eacute; lus dithe. Comme ou savez, je voltige par les campagnes &agrave; toutes les heuthes du jour et d'la niet, et sus tchique sens je rencontre tr&eacute;jous Winneteur, et i' m'patha&icirc;t continuellement sus le d'v&eacute; d's cherge.<br/>
<br/>
Si j'ai un avis &agrave; vos donn&eacute;, quand ou voudrez l'trouv&eacute;, criez siez-li entre sept et neuf heuthes du matin, ch'est l&agrave; l'heuthe &agrave; tchi qu'i va m'n&eacute; sa biche dans les c&ocirc;tils et qu'i huile les mouvements de sa motor-bike.<br/>
<br/>
<div align="center">* * *</div><br/>
<br/>
D'en pis l'&ecirc;lection i' patha&icirc;t qu'i y-a ieu du d'g&acirc;t dans l'haout d'la p&acirc;raisse.<br/>
<br/>
I' patha&icirc;t que Pouret&eacute; entrait dans un clios avec san hernais quand i' vit tchiquechose de m&acirc;t&eacute; dans la br&egrave;que.<br/>
<br/>
Il avait oquo le r&ecirc;sultat de l'&ecirc;lection sus l'id&eacute;e et i' print ch't obstacle l&agrave; pour un homme qu'avait vot&eacute; contre li. I n'en fit ni iune ni daeux, mais l'enfili avec san limon.<br/>
<br/>
I' y-eut un divers choc et l'limon fut qu&acirc;siment rompu et pis quand il examinit l'homme pour vaie s'il avait r'path&eacute; de l'tr&eacute;butchi, i' d&ecirc;couvrit &agrave; sa grand' surprinse que ch'tait la pierre de h&egrave;che qu'il avait frapp&eacute; et qu'oulle 'tait rompue en daeux.<br/>
<br/>

<i><a href="gwdec.html">Caouain</a></i><br/>

<i>La Chronique de Jersey 22/11/1913</i><br/>
&nbsp;<p> <br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="guyfawkes.html">La s&eacute;th&eacute;e d'Guy Fawkes</a><p>
<li><a href="guyfawkes2.html">Entouor la s&eacute;th&eacute;e d'Guy Fawkes</a><p>
<li><a href="guyfawkes3.html">Guy Fawkes</a><p>
<li><a href="guyfawkes4.html">Les traditions d'la S&eacute;th&eacute;e d'Guy Fawkes</a><p>
<li><a href="guyfawkes5.html">La S&eacute;th&eacute;e d'Guy Fawkes</a><p>
<li><a href="guyfawkes6.html">Guy Fawkes</a><p>
<li><a href="guyfox.html">Guy Fox</a><p>
<li><a href="fawkes_stouen.html">Guy-Fawkes &agrave; St.-Ouen</a><p>
<li><a href="guyfawkes1909.html">Guy Fawkes 1909</a><p>
<li><a href="gdfguyfawkes.html">'Guy Fawkes' l&eacute; temps pass&eacute;</a><p>
<li><a href="gaifaxe.html">Ga&iuml; Faxe, Tondre-Baxe</a><p>
<li><a href="guyfawkes40s.html">Les S&eacute;th&eacute;es d&eacute; Feux d'Jouaie, &agrave; la mode des Quarantaines</a><p>
<li><a href="firework.html">Les feux d'artifice</a><p>
<li><a href="5novembre.html">L&eacute; 5 d'Novembre auve la Section de la langue J&egrave;rriaise</a><p>
<li><a href="5novembre2019.html">L&eacute; ch&icirc;n d'Novembre</a><p>
<li><a href="cahouain_whew.html">Whew! Whew!</a><p>
<li><a href="cahouain_cracots.html">Puisque les mousses n'ont pas occuo peut m'aveughi avec les cracots</a><p>
<li><a href="cahouain_carnaval.html">La bord&egrave;e du carnaval</a><p>

<li><a href="gaifaxegj.html">Fliambe Ga&iuml; Faxe</a><p>
<li><a href="guyfawkes2014.html">Un p&eacute;n&icirc;n pouor l&eacute; bouonhoumme!</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/guyfawkes1913.html by HTTrack Website Copier/3.x [XR&CO'2014], Tue, 15 Jul 2025 13:52:15 GMT -->
</HTML>

