<HTML>

<!-- Mirrored from members.societe-jersiaise.org/geraint/jerriais/vendredisaint.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>L&eacute; Vendredi Saint</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Vendredi Saint</h2>
Ph'lip a des m&eacute;mouaithes<br></font></center><p>

<font size="-1">&agrave; Portinf&eacute;,<br>
Saint Ou.<br></font>
<br>
Moussieu l'Editeu,<br>
<br>
J'vos avais promint un fricot d'nouvelles patates chu mais, et j'esp&egrave;the ocquo pouver l'faithe, mais j'en doute un mio, car ma bordeuse a yeu trop d'mouoilli&ecirc;tuthe chais drains, et si n'veint pas une semaine ou deux d&eacute; bouon sec, i' y'&eacute;tha p&ucirc;s d'vignes qu&eacute; d'<a href="pmpatates2.html">patates</a>. Les v'l&agrave; tchi couvrent la t&egrave;rre mais j'crains bein qu'au moment i' y'a p&ucirc;s d'appathence que d'r&eacute;alit&eacute;. La Merrienne dit qu&eacute; j'avais pliant&eacute; trop bounne heuthe, mais j'si persuad&eacute; que si j'avais arr&ecirc;t&eacute; ocquo tchiques jours, ou m'dithait &agrave; ch'teu qu&eacute; j'avais pliant&eacute; trop tard. Oulle est dans yunne de ses humeurs chais jours, et les anges du ciel ne pou&ocirc;rraient pas li pli&egrave;the.<br>
<br>
Hi&egrave;r au s&eacute; j'nos m&icirc;mes &agrave; p&acirc;sler du Vendredi Saint et des grands changements tch'i' y'a yeu d'pis not'e jeune temps dans l'observance d'chu jour-l&agrave;. Je fis un mauvais qu'mench'ment, car j'li d'mandis tch&egrave;qu'ou s'n'allait m'donner pour man d&icirc;n&eacute;. &#147;L'ann&eacute;e p&acirc;ss&eacute;e, Merriaienne,&#148; j'li dis, &#147;y'avait d'la soupe qu&eacute; j'n'pouvais pas avaler.&#148;<br>
<br>
&#147;J'avais fait eune m&ecirc;prinse,&#148; ou dit, &#147;car j'avais mint du chucre quand j'&eacute;thais deu mettre du s&eacute;. Mais, grand doux d'la vie, y'a hardi d'pou&ocirc;res gens tch'&eacute;thaient 't&eacute; bein contents d'chutte soupe-l&agrave;, car ou 'tait bein nou&ocirc;rrissante, m&ecirc;me s'oulle avait un assez dr&ocirc;le d&eacute; go&ucirc;t. Le fait est, Ph'lip, qu'tu as tr&eacute;jous 'tait trop partitchulyi.&#148;<br>
<br>
&#147;Apr&egrave;s la soupe,&#148; j'li dis, n'prenant pas d'avis d&eacute; ch't'obs&egrave;rvation-l&agrave;, &#147;tu m'donnit des <a href="fliottes.html">fliottes</a>, mais j'n'pus pas les mangi.&#148;<br>
<br>
&#147;Un p'tit accident,&#148; ou s'fit. &#147;L&eacute; lait avait happ&eacute;, mais l&eacute; fait est qu&eacute; si j't'avais donn&eacute; le miyeu r'pas du monde, tu &eacute;thais trouv&eacute; &agrave; r'dithe. J'ai r'm&egrave;rtchi qu&eacute; tu es tr&eacute;jous d'm&ecirc;me dans l'temps d'P&acirc;ques. Eh bein, man Ph'lip, Vendredi che s'sa ocquo d'la soupe et des fliottes, et si tu n'aime pas chonna tu peux t'en p&acirc;sser. Si y'a une p&egrave;rsonne qu&eacute; j'd&eacute;teste dans l'monde ch'est un homme tchi n'est jamais satisfait.&#148;<br>
<br>
Comme ou v&egrave;rrez, Moussieu, y'avait toute appathence d'un ardg&ucirc;ment tchi pou&ocirc;rrait fini mal, mais b&eacute;t&ocirc;t chonna s'p&acirc;ssit et j'p&ucirc;mes p&acirc;sler p&ucirc;s trantchillement du temps p&acirc;ss&eacute; et d'chein qu'nou faisait l'Vendredi Saint dans la campagne quand nou 'tait mousses.<br>
<a href="hela2k.html"><IMG SRC="hela2k14.jpg" border=0 align="right" WIDTH=288 HEIGHT=218 alt="La P&acirc;ssion au Ch&acirc;t&eacute; L&icirc;zab&eacute;"></a>
<br>
&#147;Quant &agrave; m&eacute;,&#148; j'dis &agrave; la Merrienne, &#147;je n'm'en vais pas pr&eacute;tendre qu&eacute; j'y trouvais autchun pliaisi; au contraithe, pour m&eacute; ch'tait l'pi&egrave;the jour d'l'ann&eacute;e et l'p&ucirc;s long. I' n'y' avait autchune jouaie dans autchune personne ou autchune chose. Quand j'm&eacute; l'vais, i' fallait m'habillyi dans tout man Dimanche, et pis p&ucirc;s tard toute la dguaingue, sinon M&eacute;m&ecirc;e, s'en allaient &agrave; la chapelle pour chanter des cantiques fun&egrave;bres et &ecirc;couter un sermon tchi 'tait ocquo pi&egrave;the. Nou n'pouvait pas s'd&ecirc;changi apr&egrave;s din&eacute;, et dans l'arlev&eacute;e i' fallait s'assi&egrave;the dans l'grand parleux &agrave; li&egrave;the des livres que j'&eacute;thais voulu fichi au feu, au lieu d'aller cherchi des nids dans les bouais ou l'long des foss&eacute;s. Ch'tait la m&ecirc;me chose l&eacute; s&eacute;, et nou 'tait bein content quand M&eacute;m&ecirc;e disait tch'il 'tait temps d'aller s'couochi.<br>
<br>
&#147;Ch'tait bein la m&ecirc;me chose siez-nous,&#148; s'fit la Merrienne, &#147;sinon qu'man p&egrave;the, au lieu d's'&ecirc;trav'ler s&ucirc;s l'sofa, sortait d'hors apr&egrave;s din&eacute; pour, comme i' s'faisait, prendre un mio d'ait. Sans en dithe rain &agrave; M&eacute;m&ecirc;e i' criyait siez yun ou deux d'ses vaisins, et quand i' rentrait, M&eacute;m&ecirc;e, tchi pouvait senti d'la litcheu un mille au lien, li disait d'aller s'couochi bein vite. I' n'faisait pas tant pi&egrave;the le Vendredi Saint, le bouonhomme d&eacute; siez-nous!&#148;<br>
<br>
Apr&egrave;s chonna, Moussieu, j'p&acirc;slimes d&eacute; plusieurs choses. L'ex-S&eacute;nateur John L&eacute; M&egrave;rquand vint s&ucirc;s l'tapis, bein seux, et la Merrienne m&eacute; d'mandit si j'criyais tch'i' r'prendrait tout-d'suite, comme il avait dit tch'i' f'thait. &#147;Car,&#148; oulle ajou&ocirc;tit, &#147;y'avait tchiquechose dans la 'Post' hi&egrave;r au s&eacute; s&ucirc;s l'sujet, et l'sien tchi l'avait &eacute;crit pathaissait aver ses doutes.&#148;<br>
<br>
&#147;Eh bein, Merrienne,&#148; j'li dis, &#147;i' n'y a qu'li tchi sait. Sans autchune doute, quand i' r&eacute;gignit il avait id&eacute;e d&eacute; r'prendre, mais apr&egrave;s chein tchi s'est p&acirc;ss&eacute; d'pis chu jour-l&agrave;, i' pou&ocirc;rrait aver changi d'id&eacute;e. J'crais, quand-m&ecirc;me, qu'nou l&eacute; r'v&ecirc;rra S&eacute;nateur, mais si n'y a pas d'opposition, i' n'&eacute;tha rain &agrave; dithe &agrave; la Chambre, et ch'n&eacute; s'sa qu'pour tchiques mais. Ch'est une bein dr&ocirc;le d'affaithe, et au moment nou n'peut pas en vais la fin.&#148;<br>
<br>
&#147;Ch't'affaithe-l&agrave; au <a href="orgueil.html">Ch&acirc;t&eacute; d'Gouorey</a>,&#148; ou dit, changeant d'sujet, &#147;j&eacute; n'm'&ecirc;tonne pas qu'la plyie tchiyait &agrave; verse. As-tu jamais ou&iuml; d'autchune chose p&ucirc;s b&ecirc;tasse?&#148;<br>
<br>
&#147;Pas souvent,&#148; j'li dis, &#147; mais j'ai dans l'id&eacute;e qu&eacute; l'Joe Dorey, pour une bord&eacute;e d'fun - car ch'est un g&acirc;rs d'm&ecirc;me - a yeu tchiquechose &agrave; y faithe. Dans l'portrait s&ucirc;s la 'Post' il est l&agrave; sans chap&eacute;, et nou voudrait vraiement connaitre ses pens&eacute;es.&#148;<br>
<br>
&#147;J'ai tr&eacute;jous ou&iuml; que ch'est un risiblye Moussieu,&#148; ou dit. &#147;Mais &agrave; ch'teu, Ph'lip, pense-tu chais jours &agrave; chais nouvieaux mathi&eacute;s tchi 'taient v'nus en J&egrave;rri comprenant que l'sol&eacute; l&icirc;sait &agrave; londgeu d'jour. Tchi d's'appointement!&#148;<br>
<br>
&#147;Oh, j&eacute; n'sais pas,&#148; j'li dis. &#147;Quand j'e&ucirc;mes not'e 'honeymoon', t&eacute; et m&eacute;, j'n'crais pas qu&eacute; j'faisa&icirc;mes grande attention au temps. Ch'n'est pas des p'tites choses comme chonna tchi vos int&eacute;rressent les preumi&eacute; tchinze jours apr&egrave;s vot'e mathiage!&#148;<br>
<br>
&#147;Quand j&eacute; r'vinmes,&#148; ou dit, &#147;M&eacute;m&ecirc;e m&eacute; d'mandit si j'tais contente d'&ecirc;t'e mathi&eacute;e.&#148;<br>
<br>
&#147;Et tch&egrave;sque tu li dit?&#148;<br>
<br>
Ou souorit: &#147;J'li dis qu&eacute; la seule chose qu&eacute; j'r'grettais ch'tait d'aver arr&ecirc;t&eacute; si longtemps d'vant m'mathier!&#148;<br>
<br>

&nbsp;<p>
<a href="lebrocq.html">Ph'lip</a><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="pmvendredisaint1953.html">Vendredi Saint</a><p>
<li><a href="pmvendredisaint1956.html">Le Vendredi-Saint</a><p>
<li> <a href="vendredisaint2005.html">Vendr&eacute;di Saint</a><p>
<li><a href="pm40.html">Merrienne et les quarante jours</a><p>
<li><a href="painlenten.html">Lenten Fare in the Family</a><p>
<li><a href="painperfection.html">Strenuous Attempts at Perfection</a><p>
<li><a href="jdc1869a.html">A l'Estditeu de la Chronique</a><p>
<li><a href="jdc1869b.html">A Monsieu l'Esditeu de la Chronique</a><p>
<li><a href="findumonde.html">A Moussieu le R&eacute;dacteu de la Nouvelle Chronique</a><p>
<li><a href="pmpaques1954.html">P&acirc;ques au Portinf&eacute;</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="paques2003.html">P&acirc;ques 2003</a><p>
<li><a href="paques2002.html">P&acirc;ques 2002</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="fliottes.html">Des Fliottes</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>
<li><a href="erligion.html">L'&egrave;rligion en J&egrave;rriais</a><p>

</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/vendredisaint.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>
