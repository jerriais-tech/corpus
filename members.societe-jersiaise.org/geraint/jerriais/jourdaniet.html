<HTML>

<!-- Mirrored from members.societe-jersiaise.org/geraint/jerriais/jourdaniet.html by HTTrack Website Copier/3.x [XR&CO'2014], Tue, 15 Jul 2025 13:55:13 GMT -->
<HEAD>
<TITLE>J&egrave;rri au jour d'aniet</TITLE>
<META  name="keywords" content="Jèrriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>J&egrave;rri au jour d'aniet</h2></font></center><p>

&nbsp;<p>

La vie en J&egrave;rri au jour d'anniet est tout &agrave; fait diff&eacute;thente qu'ou n'tait i' y'a eune trentaine d'ann&eacute;es.<p>

J'm'en vais c'menchi par les &ecirc;fants et toutes les chances tch'il' ont, comme autant d&eacute; jouettes et jeux tch'i' n'savent pon tchi en faithe. I' sont amuth&eacute;s auve la t&eacute;l&eacute;v&icirc;sion et, dans bein des cas, auve d&eacute; tchi tch'i' n'd&eacute;vthaient pon vaie.<p>

I' y'a des groupes 'ch&icirc;n et l&agrave; pour l's avi&egrave;rs en d'ssous d'ch&icirc;nq ans et o&ugrave;'est tch'i' vont jouer et peindre, etc., pour lus accou&ocirc;teunmer ensembl'ye. Sans doute, il' y sont port&eacute;s et ramass&eacute;s en moto. &Agrave; ch&icirc;nq ans la m&acirc;jorit&eacute; c'menchent l'&ecirc;cole, transport&eacute;e la m&ecirc;me chose, et pis &agrave; m'suthe tch'i' cra&icirc;ssent l's uns vont en Ville par bus ou m&ecirc;me sont port&eacute;s jusqu'&agrave; l'&ecirc;cole!<p>

Il' ont toutes sortes d&eacute; sujets &agrave; apprendre et d's opporteunit&eacute;s &icirc;ncriyabl'yes pour &ecirc;tre pr&ecirc;t &agrave; g&acirc;ngni lus vie. Et pour les siens tchi veulent aller &egrave;s unniv&egrave;rsit&eacute;s i' y'a d'l'assistance pour lus d&ecirc;pens. Mais i' n'faut pon oublier qu&eacute; duthant lus &ecirc;colage un &ecirc;norme temps est p&acirc;ss&eacute; &agrave; jouer bein des jeux - toutes sortes d&eacute; gammes d&eacute; balle, &agrave; nagi, enfin, tout p&ocirc;ssibl'ye.<p>

Les siens tchi choua&icirc;sissent d&eacute; tchitter l'&ecirc;cole quand i' peuvent, lus mettent &agrave; g&acirc;ngni lus vie et bein vite &agrave; ramasser d&eacute; bouons gages - pas d'apprentis, comme au temps p&acirc;ss&eacute;! Un coup tch'il' ont dgiex-huit ans i' veulent presqu&eacute; tous acater eune "<a href="motor.html">motor-bike</a>" ou un moto, la m&acirc;jorit&eacute; en payant tant la s'maine, i' n'y a pas d'doute. Pas d'argent comptant &agrave; ch't heu! Est-che &eacute;tonnant qu&eacute; les routes sont remplyies d'traffi?<p>

Aupr&egrave;s tchiques ann&eacute;es l's uns pensent &agrave; lus mathier. Sans doute ch'n'est pon a&icirc;si &agrave; trouver eune maiethon, mais les siens tchi veulent lus d&eacute;haller t&acirc;chent d'en aver ieune &agrave; ieux-m&eacute;mes. Et pour lus a&icirc;dgi l's &Egrave;tats lus pr&eacute;tent des sou &agrave; bas &icirc;nt&eacute;th&eacute;t &agrave; condition, sans doute, tch'il' en aient un bouon montant &agrave; mett' bas d'avanche. I' y'a tchiques complyic&acirc;tions, bein seux , mais l'r&eacute;sultat lus en vaut bein la peine.<p>

Quant &egrave;s pus vi&egrave;rs, faut dithe d&eacute; quarante &agrave; ch&icirc;nquante ans, i' sont pus &eacute;tablyis, auve touos lus conforts et c'modit&eacute;s, et probabli&eacute;ment eune pus grand' maiethon et moto, car i' les changent souvent. I' prannent des vacances eune fais ou deux par an, et ch'est l'Am&eacute;thique, l&eacute; <a href="cannada.html">Cannada</a> ou l' Australie tch'i' v&icirc;sitent, pas la France ou les pays pas bein liain d'J&egrave;rri.<p>

Les gens d&icirc;thent qu&eacute; les sou n'ont pon grand' valeu, et un coup tch'i' les g&acirc;ngnent i' les d&eacute;pensent. Si ch'n'est pon &agrave; viagi, un grand nombre ont des batchieaux pour aller lus prom'ner quand i' n'sont pas en travas. I' y'en a tellement d&eacute; nos jours qu' l's &Ecirc;tats ont 't&eacute; forchis d'fourni hardi pus d'amathages dans La Cauchie d'la Ville et &agrave; La Collette.<p>

J'ai d&ecirc;j&agrave; mentionn&eacute; l'&ecirc;ducation, l's opporteunit&eacute;s pour la jannesse et pour les pus vi&egrave;rs, et la belle vie tch'i' sont tous &agrave; joui, mais i' y'a bein d'aut's choses qu&eacute; j'&eacute;thais peu mentionner. &Egrave;rgardez la g&acirc;zette au s&eacute; et comptez l'nombre d's annonces pour restaurants, h&ocirc;tels et lieux d'am&ucirc;thement tchi sont si bein patronis&eacute;s, ou bein i' n'pou&ocirc;rraient pon continnuer!<p>

La chose en est &agrave; ch't heu qu&eacute; touos les travailleurs, qu&eacute; s'sait les siens auve des empliais ordinnaithes ou d'bein hautes postes, ont au mains d&eacute; deux &agrave; quatre s'maines d&eacute; vacances, temps payi, par an. L&eacute; temps p&acirc;ss&eacute; les jours d&eacute; vacances 'taient les jours d&eacute; f&ecirc;te d&eacute; l'&Eacute;gly&icirc;se, comme Nou&eacute; et P&acirc;ques, mais auve les unions ch'est eune affaithe d'autchunne extch&ucirc;the pour un jour d'extra sans travas, ou bein doubl'yes gages! Eune belle vie - v&eacute;the dgia!<p>

Un aut' b&eacute;n&eacute;fice qu&eacute; tous ont, ch'est les pensions. p&egrave;rsonne n'ont b&eacute;thoin d'travailli pour sauver pour lus vi&egrave;rs jours, comme au temps p&acirc;ss&eacute; - "garder eune pomme pour la s&eacute;" comme i' d&icirc;thaient. Malgr&eacute; tch'i' y' a tant d'fait pour les jannes, j&eacute; crai qu&eacute; i' y'en a acouo pus d'fait pour les malades. &Egrave;rgardez la belle grand' H&ocirc;pita et tout l'appatheil l&agrave; d'dans et l'soin donn&eacute; &egrave;s siens tch'en ont b&eacute;thoin. Pour eune p'tite &icirc;le comme la n&ocirc;tre ch'est absolument m&egrave;rveilleux.<p>

Les anciens sont souongnis sus touos sens; i' y'a tant d'fait pour lus a&icirc;dgi et lus soulagi sus lus vi&egrave;rs jours. Comme j&eacute; savons tous, i' y'a eune &ecirc;carcit&eacute; d'louages, et d'm&ecirc;me des para&icirc;sses ont fait b&acirc;ti des d'meuthes pour les siens tch'en avaient b&eacute;thoin. Ches vielles gens sont louogies sans g&ecirc;ne, pas sans payi s'i' peuvent, bein seux. Les siens capabl'yes d&eacute; lus souongni l'font, et pis autr&eacute;ment i' y'a des &icirc;nstitutions d&eacute; diff&eacute;thentes cat&eacute;gories pour les malades &agrave; y'aver les soins n&eacute;cessaithes auve touos lus conforts.<p>

I' n'y a pas eune &ecirc;carcit&eacute; d'maiethons pour les gens tch'ont tout pliein d'sou et tchi sont v'nus d'meuther ich&icirc;n dans d'belles propri&ecirc;t&eacute;s. Nou les vait dans la campangne, auve d&eacute; bieaux gard&icirc;ns, longues caches &agrave; y'aller et tout ch'qu'en d&eacute;pend. Mais, o&ugrave;'est qu'les jannes f&egrave;rmi&egrave;rs J&egrave;rriais s'en vont lus trouver &agrave; l'av'n&icirc;n? I' n'y a pon hardi d'm&eacute;nages &agrave; louer &agrave; ch't heu, et bein d'la t&egrave;rre a 't&eacute; gavachie par les grand's p&eacute;thantes machinnes et la b&acirc;tithie partout. Dites m&eacute;! Iou qu'les siens tch'i' faut t&acirc;chi d'encouothagi &agrave; ma&icirc;nt'n&icirc;n l'f&egrave;rmage s'en vont trouver, ou affa&ucirc;rder, les hauts prix d'mand&eacute;s pour la t&egrave;rre pour continnuer &agrave; cra&icirc;tre la fanmeuthe patate, la Rouoyale, si bein connue pour san bouon go&ucirc;t, et garder nos vaques J&egrave;rriaises, nouot' vielle race, &egrave;rconnue partout l'monde pour sa bieaut&eacute; et san lait si riche?<p>

L&eacute; tourisme a fait hardi pour am'ner des sou, mais combein d'n&acirc;tionalit&eacute;s tchi lus sont &eacute;tablyies ich&icirc;n &agrave; cause du tourisme? I' veinnent pour travailli dans l's h&ocirc;tels et restaurants et finissent par d'meuther ich&icirc;n, lus y mathyissent et ont d's &eacute;fants tchi sont compt&eacute;s J&egrave;rriais.<p>

Mais i' y'a un but &agrave; toutes choses et l'cou&ocirc;tage est &ecirc;norme pour touos ches b&eacute;n&eacute;fices. N'est-t'i' pon temps d'mettre arr&ecirc;t &agrave; tout chenn'ch&icirc;n et d'n'oublier pon nout' h&eacute;thitage? Sus toutes choses, garder les J&egrave;rriais en poste et, bein &icirc;mportant, l&eacute; syst&egrave;me honorifique, eune manni&eacute;the d&eacute; gouv&egrave;rner unique dans l'monde, en allant &agrave; janmais!<p>

Vive la vielle chanson "<a href="normandie.html">Man bieau p'tit J&egrave;rri</a>." Pi&ecirc;sse-t'alle &eacute;tre chant&eacute;e pour tr&eacute;jous!<p>
&nbsp;<p>
<i>E. L. Le Mott&eacute;e</i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="progres.html">Le Progr&egrave;s</a><p>
<li><a HREF="gdfprogres.html">L&eacute; progr&eacute;s</a><p>
<li><a href="jannesse.html">J&egrave;rri comme j'l&eacute; connaissais dans ma jannesse</a><p>

<li><a href="gdfjep75.html">L&eacute; Passage du temps</a><p>
<li><a href="gdfjerri25.html">En J&egrave;rri y'a 25 ans</a><p>
<li><a href="chiffres.html">Des chiffres du passer</a><p>

<li><A HREF="100ans.html">Y'a chent ans</A><p>

<li><a href="change100.html">Les changements q'ya yieu en Jerri</a><p>

<li><a href="gdfchange.html">Tchi changements!</a><p>

<li><A HREF="viertemp.html">Viers Temps</A><p>
<li><a href="vierstemps.html">Les bouans viers temps</a><p>

</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/jourdaniet.html by HTTrack Website Copier/3.x [XR&CO'2014], Tue, 15 Jul 2025 13:55:13 GMT -->
</HTML>
