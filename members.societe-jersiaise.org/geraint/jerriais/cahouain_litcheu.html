<HTML>

<!-- Mirrored from members.societe-jersiaise.org/geraint/jerriais/cahouain_litcheu.html by HTTrack Website Copier/3.x [XR&CO'2014], Tue, 15 Jul 2025 13:58:39 GMT -->
<HEAD>
<TITLE>Marie Hibou et l'litcheu</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Marie Hibou et l'litcheu</h2></font></center><p>


Malheutheusement pour m&eacute;, Marie Hibou est devenue diversement patriotique &agrave; ches dernyi, et l'aut'e jour, quand ou vi dans les g&acirc;zettes que le Rouai d'Angli&eacute;terre avait d'fendu l'usage d'auchune esp&egrave;ce de litcheu dans touos ses palais et ses &ecirc;tablyissements, ou vint toute excit&eacute;e et s'mint &agrave; criarder: "Vive le Rouai! Tchi noblye exemplye qui donne &agrave; san peuplye, et quant &agrave; m&eacute;, je s'sai la prumi&eacute;the en J&ecirc;rri &agrave; l'suivre!"<p>

L&agrave;-d'sus, ou s'en fut &agrave; la p'tite armouaithe ouais que j'garde deustrais bouteilles pour quand mes anmins vainnent me vaie, ou pour me fortifier quand je sis prins de mes faibliesses, et oulle enlevi tout.<p>

Le s&eacute; quand je r'vins siez-nous, je m'aperchu bein qu'ou n'tait pon comme d'amor et j'en fis la r'merque.<p>

- Tu patha&icirc;t toute &ecirc;nerv&eacute;e, j'lis dis, as-tu ieu tchiquechose &agrave; t'bouleverser tandis que j'ai 'tai hors?<p>

- Nennin, nennin, ou m'ra&icirc;ponnit, je n'ai pas 'tai boulevers&eacute;e du tout, mais tu t'en vas bein vite d&ecirc;couvri que i' y-a ieu du bouleversement ichin tout d'm&ecirc;me.<p>

Je fus bein &ecirc;tonn&eacute; de l'entendre p&acirc;ler d'm&ecirc;me et je r'gardi attouo d'la mansarde, pensant p't-&ecirc;tre que notre propri&eacute;taithe &eacute;tait v'nu nouos enlever not'e meublye, mais je m'aperchu tout suite qu'i' n'mantchait rain d'not'e petit butin. quand je me r'touanni du c&ocirc;t&eacute; de Marie Hibou, ou s'mins &agrave; rithe &agrave; grands &ecirc;cliats et j'eu grand peux, m&eacute;, car je m'imagini qu'ou s'en r'allait aver iune de ses bord&eacute;es de steriques.<p>

- Tch'est qu'tu-as, don, ma chi&eacute;the &ecirc;fant? que j'lis dis, t&acirc;ches de t'contr&ocirc;ler pour une minute, je m'en vaie te donner tout d'suite deux p'tits d'gouts d'ieau d'vie!<p>

L&agrave;-d'sus ou fit un br&egrave;t et vint tout-&agrave;-fait hors de lyi-m&ecirc;me.<p>

Je voli &agrave; l'armouaithe pour cherchi chein qu'i fallait pour li-arroser l'g&ocirc;si, mais quand je l'ouvri ch'tait, comme Mother Hubbard, pour la trouver absolument vi&egrave;de.<p>

- Hall&ocirc;, je dis, i' y-a ieu du quiergissement par ichin, tu-as qu'menchi tan <a href="cahouain_springcleaning.html">spring-cleaning</a>de bouanneheuthe ch't-ann&eacute;e, ma vieille! O&ugrave;-est qu'sont toutes mes boutelles?<p>

- Eprouves &agrave; d'viner, qu'ou m'dit.<p>

- Ah &ccedil;a, j'lis ra&icirc;ponnit, ch'n'est pas tout chu niollin-l&agrave;, o&ugrave;-est qu'tu-as muchi man stuff?<p>

- Oh! je n'l'ai pas muchi du tout, mais ch'la n'emp&ecirc;che pas qu'il est l&agrave; o&ugrave;-est que jamais tu n'le r'trouvethas, et je crai bein qu'il est un mio m&ecirc;l&eacute; avec de l'ieau sal&eacute;e acheteu. Pour te dithe la v&eacute;thit, tout est hors avau l'drain, car j'ai vi&eacute;dgi toute chute pouaison-l&agrave; dans l'grating!<p>

- Hein! Tch'est qu'???<p>

Les patholes me mantchirent. Je m'senti v'nin tout failli, et par suite d'une longue habitude, je m'rappr&eacute;chi de l'armouaithe.<p>

Mais ch'tait inutile, tout avait dispathu, jusqu'&agrave; la p'tite bouteille dans tchi que j'gardions des prunelles souos du djinne, en cas d'besoin. Ou pouvez craithe que je m'mins &agrave; faithe du tintamarre et je m'nichi Marie Hibou qu'ou s'n allait en attraper si ch'est qu'ou ne r'mettait pas tout comme il 'tait.<p>

Mais ou fit que de m'rithe au nez et m'dit que l'Rouai &eacute;tait d'san bord, et qu'il avait fait la m&ecirc;me chose siez-li, qu'oulle 'tait bein d&ecirc;termin&eacute;e qu'i' n'y aithait pas d'litcheu dans la maison et que j'pouvais aller m'faithe quatorze. Oppr&egrave;s chenna ou s'mint &agrave; m'li&eacute;the le rapport du meeting des &quot;Catch-my-Pal&quot; et chanti les louanges du R&eacute;vd. Scrymgeour et ainsi d'suite, mais l&agrave;-d'sus de d&ecirc;halli une g&acirc;zette de ma pouchette et j'lis la la lettre au bouanhomme Coxhead.<p>

Mais i' n'y-avait pas moyen d'la convaincre, ou n'voulait pas entendre raison du tout et finit par me dithe que j'&eacute;tions un tas d'ivrouognes.<p>

Alors, gar&ccedil;ons, acheteu qu'ou savez comment qu'les choses vont siez-nous, ou comprendrez bein quand ou veindrez m'visiter, que je ne s'sai pas dans la position de vos offri tchiquechose &agrave; prendre, et ou me f'thez grand pliaisi, si Marie Hibou est pr&eacute;sente, de n'entamer pas une dischussion &agrave; chu sujet-l&agrave;, car ou pouorrait bein s'oublier au point d'vos insulter, et d&egrave;s qu'ous aithiez l'dos touann&eacute; che s'sait oquo m&eacute; qu'en aithait du pi&eacute;the.<p>

J'ai &ecirc;prouv&eacute; &agrave; la faithe promettre que che s'sa raique duthant la djerre qu'oulle impos'sa toutes ches restrictions ichin, mais jusqu'acheteu ou n'a pas voulu se compromettre en auchune mani&eacute;the.<p>

Sav'ous bein que j'ai un esp&egrave;ce de soup&ccedil;on qu'ou n'a r&eacute;element pas d&ecirc;truit ches boutelles-l&agrave;, mais qu'ou les a muchis de tchique quarre et qu'ch'est lyi et la vieille laveresse qui vient siez nous qu'en profitent quand je n'sis pas l&agrave;.<p>

<i><a href="gwdec.html">Caouain</a><br>
La Chronique de Jersey<br>
Avri 1915</i><p>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dgerre.html">La dg&egrave;rre</a><p>
<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="painwareconomy.html">Piteur on War Economy</a><p>
<li><a href="cahouain_nueuxpids.html">Nueux pids &agrave; marchi sus la terre</a><p>

<li><a href="baithe.html">Baithe en J&egrave;rriais</a><p>

<li><a href="9pm.html">9 p.m.</a><p>
<li><a href="canne.html">Pass&egrave;z la Canne!</a><p>
<li><a href="gdfprohibition.html">I' s'en fait d'toutes les sortes, sinon la bouanne!</a><p>
<li><a href="litcheu1940.html">La Litcheu du Jour de Na&icirc;ssance</a><p>
<li><a href="piteurbiethe.html">Piteur et sa bi&eacute;the</a><p>
<li><a href="pmbiethe.html">La bi&eacute;the, la viande et un S&eacute;nateur</a><p>
<li><a href="12bout.html">Douze boutillies d'litcheu</a><p>
<li><a href="taxe.html">La Taxe sus notr' Bi&eacute;the</a><p>
<li><a href="cahouain_springcleaning.html">Spring Cleaning</a><p>
<li><a href="springcleaning.html">L&eacute; Spring Cleaning</a><p>
<li><a href="painhousehold.html">Piteur complains of household management</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_litcheu.html by HTTrack Website Copier/3.x [XR&CO'2014], Tue, 15 Jul 2025 13:58:39 GMT -->
</HTML>

