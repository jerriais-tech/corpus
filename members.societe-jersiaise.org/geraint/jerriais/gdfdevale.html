<HTML>
<HEAD>
<TITLE>L&eacute; v&egrave;rre d&eacute;vale!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; v&egrave;rre d&eacute;vale!</h2></font></center><p>


<i>San Antonio, Texas, U.S.A.</i><br/>
<i>L&eacute; 5 d&eacute; f&eacute;vri, 1972.</i><br/>
<br/>
Moussieu l'R&eacute;dacteu,<br/>
<br/>
La s'maine pass&eacute;e j'vou&oacute;s disais qu' j'avais ieu la chance d'&egrave;rch&eacute;ver deux g&acirc;zettes d&eacute; J&egrave;rri. Eh bein, pour eune fais dans ma vie la m&egrave;me sorte d'chance continnue chutte s&eacute;maine. J'ai r'chu les cheinnes du deux et du neuf d&eacute;z&eacute;mbre. Mais j'm&eacute; d'mande si j'sis d&eacute;v'nu aveugl'ye; j'ai liu les g&acirc;zettes en entchi d'un but &agrave; l'autre pour vaie les r&eacute;sultats d&eacute; l'Eisteddfod (i' m'sembl'ye tch'il a tr&eacute;jous lieu dans l'mais d'novembre), mais la seule mention qu'j'en ai veu est l'rapport du conc&egrave;rt tch'est dans la g&acirc;zette du neuf d&eacute;zembre, et l&eacute; rapporteux nouos dit qu'la s&eacute;th&eacute;e 'tait un d'sappointement et tch'i' sembliait y'aver tchiquechose tchi mantchait. Quant &agrave; m&eacute;, ch'tait la pi&eacute;che d&eacute; thi&acirc;tre en J&egrave;rriais, tchi mantchait. J'ai liu l'articl'ye deux fais souangneusement pour m&eacute; faithe seux, et j'n'ai veu autchune indic&acirc;tion tch'i' y'en avait eune. Y'a rein qu' deux r'cit&acirc;tions en J&egrave;rriais mentionn&eacute;es, &#8220;Les Trais Le&ccedil;ons&#8221; par Mlle. Audrey L'Feuvre, et &#8220;F'lip et Merrienne vont &agrave; Londres&#8221; par Mlle. Enid de Gruchy, deux mangnifiques &egrave;rciteuses.<br/>
<br/>
Ch'tait qu&acirc;si eune traj&eacute;die pour m&eacute; d'vaie l'conc&egrave;rt donn&eacute; sans la pi&eacute;che d&eacute; thi&acirc;tre gangnante en J&egrave;rriais. Est-che tch'i' n'y en avait pon l'ann&eacute;e pass&eacute;e? Nou sait bein qu&eacute; l'J&egrave;rriais dispatha&icirc;t &agrave; grands pas, mais j'&ocirc;se esp&eacute;ther tch'i' n'a pon 'couo dispathu &agrave; chu point-l&agrave; et qu&eacute; j'm'en vais aver la consol&acirc;tion d'vaie, dans ieune des pr&eacute;chaines g&acirc;zettes, tch'i' ont 't&eacute; oblyigis d'donner un deuxi&egrave;me conc&egrave;rt en forme d's&eacute;th&eacute;e J&egrave;rriaise, et j'm'en vais garder m's i&egrave;rs ouv&egrave;rts quand la pr&eacute;chaine g&acirc;zette arrivetha pour vaie si ma th&eacute;orie a autcheune raison d'&ecirc;tre. J'm'&egrave;rsouveins du temps qu' La S&eacute;th&eacute;e J&egrave;rriaise 'tait se&ucirc;the d&eacute; remplyi l' thi&acirc;tre dans la rue &#8220;Gloucester&#8221;. Et i' m'sembl'ye aver ou&iuml; dans tchique temps qu&eacute; ch'tait chutte s&eacute;th&eacute;e-l&agrave; tch'apportait l'pus d'profit &agrave; l'Eisteddfod.<br/>
<br/>
L&eacute; tr&eacute;pas d'vi&egrave;rs anmins continnue. Eune lettre &eacute;rch&ucirc;e d'un anmin St. Ou&euml;nnais m'annonce qu&eacute; l'Sieur &#8220;Willie&#8221; L'Brun n'est pus. I' m'sembl'ye tch'i' m'dit l'ann&eacute;e pass&eacute;e, &agrave; l'occ&acirc;sion d'eune r&ecirc;union d' L'Assembli&eacute;e d'J&egrave;rriais, tch'il avait 83 ans. Un bouan vi&egrave;r J&egrave;rriais. I' s'en va &ecirc;t' mantchi par les membres d' 'L'Assembli&eacute;e. Il 'tait tr&eacute;jous-l&agrave; (dans l'&ecirc;t&eacute; atout san chap&eacute; d'paille!) quand y'avait tchiquechose en allant. Et ch'est seux qu' man bouan vi&egrave;r anmin, l&eacute; Sieur Clem Rond&eacute;, s'en va l'mantchi &eacute;tout, car il' allaient tr&eacute;jous &agrave; l'&eacute;glyise ensembl'ye au d&icirc;nmanche mat&icirc;n!<br/>
<br/>
J'ai r'gret, &eacute;tout, d'vaie l'd&eacute;c&egrave;s du Lieut. G&eacute;n&eacute;ral Messire Edward Grasett. J&eacute; n'm'en vais pon aver l'toup&eacute; d'l'&egrave;rcli&acirc;mer comme anm&icirc;n, et acouo nou peut dithe tch'il 'tait l'anm&icirc;n d'tout l'monde en J&egrave;rri quand il 'tait Gouv&egrave;rneux, car eune fais tch'i' vouos conna&icirc;ssait i' n'mantchait janmais d'vouos dithe bonjour en passant. Quand j'arrivis en J&egrave;rri en 1946 aupr&egrave;s eune absence d'eune v&icirc;ngtaine d'ann&eacute;es, l'Conn&eacute;tabl'ye L'Boutilli d'St. Ou&euml;n m'&icirc;invitit &agrave; aller &egrave;s orm&egrave;rs &egrave;s M&icirc;ntchiers la pr&eacute;chaine ann&eacute;e dans l' &#8220;remorqueur&#8221; Duc de Normandie. L&eacute; G&eacute;n&eacute;ral 'tait iun d's &icirc;nvit&eacute;s &agrave; bord, et j'e&ucirc;nmes eune longue conv&egrave;rs&acirc;tion ensembl'ye viyant tch'i' d&ecirc;couvrit qu' j&eacute; v'nais d's &Ecirc;tats-Unis et li du Cannada, et qu' j'avais 't&eacute; dans l's&egrave;rvice du gouv&egrave;rn&eacute;ment et dans la Milice du Cannada m&eacute;-m&egrave;me. Il 'tait un charmant moussieu.<br/>
<br/>
Ch'tait &agrave; ch't occ&acirc;sion-l&agrave; qu' &agrave; nouot' arriv&eacute;e es M&icirc;ntchiers j'v&icirc;nmes la couleu Fran&ccedil;aise au haut du m&acirc;t &agrave; t&egrave;rre. L&eacute; Gouverneux fit v'n&icirc;n l'moussieu Fran&ccedil;ais tchi l'avait m&icirc;inse &agrave; haut, &agrave; bord du Duc de Normandie, et l&icirc; dit qu&eacute; comme &egrave;rpr&eacute;sentant d'Sa Majest&eacute; Britannique ch'tait san d'v&eacute; d'l&icirc; d'mander d&eacute; d'valer la couleu d'France, et d'l&icirc; dithe par tch'il autorit&eacute; tch'i' l'avait m&icirc;nse &agrave; haut. L'moussieu Fran&ccedil;ais fut bein courtouais, et li donnit l'nom d'un c&egrave;rtain Pr&eacute;fet comme &eacute;tant l'autorit&eacute;. Et pis il e&ucirc;drent eune fais &agrave; baithe, nou d&eacute;v'thait p't &ecirc;t' dithe un manni&eacute;the d&eacute; v&icirc;n d'honneu, &agrave; la sant&eacute; d' Sa Majest&eacute; Britannique et du Pr&eacute;sident d' La France, et l'moussieu Fran&ccedil;ais s'en r'fut &agrave; t&egrave;rre et d'valit la couleu Fran&ccedil;aise du m&acirc;t, et j'm&icirc;nmes l&eacute; &#8220;Union Jack&#8221; &agrave; haut &agrave; sa pliaiche. J'ai ou&iuml; d'pis qu&eacute; ch't &icirc;ncident-l&agrave; fut l&eacute; tout c'menchement des pourparlers tchi finn&icirc;drent par l&eacute; verdict, favorabl'ye pour J&egrave;rri, d&eacute; la Cour &Icirc;nternationale de Justice de La Hague.<br/>
<br/>
J'tais surpr&icirc;ns d'vaie qu' un garagiste avait 't&eacute; m&icirc;ns &agrave; l'amende pour aver donn&eacute; l'ordre d&eacute; changi l'nombre d'milles sus l' &#8220;indicateur de vitesse&#8221; d'un moto d&eacute; s'gonde main d'vant l'&egrave;rvendre. J&eacute; n'veurs pon dithe tch'i' n'l&eacute; m&eacute;thitait pon, mais j'crai tch'il avait raison quand i' dit &agrave; la Police qu&eacute; v'la tch'i' s'fait hardi. Ch'est r'm&egrave;rquabl'ye d&eacute; vaie qu' la justice est si bein administr&eacute;e en J&egrave;rri. Ich&icirc;n, en Am&eacute;thique, j'gage qu&eacute; les milles sont changies (en bas, sans doute!) sus qu&acirc;si touos les motos d&eacute; s'gonde main d&eacute;vant &ecirc;t' &egrave;rvendus. L'acateux est sus ses gardes &agrave; chu sujet-l&agrave;, mais j&eacute; n'crai pon qu' j'avons eune louai contre.<br/>
<br/>
<br/>

<i><a href="lefeuvre.html">George d'La Forge.</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdftut.html">Tut vait a fin</a><p>
<li><a href="minquiers2.html">Ph'lip doesn't care about the Minquiers</a><p>
<li><a href="minquiers.html">Es Minquiers</a><p>
<li><a href="monkees.html">J'nos'n'allons &egrave;s M&icirc;ntchi&egrave;rs</a><p>
<li><a href="fishing.html">A Disastrous Fishing Expedition</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

