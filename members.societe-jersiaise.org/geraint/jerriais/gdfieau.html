<HTML>
<HEAD>
<TITLE>L'Ieau du Ciel</TITLE>
<META  name="keywords" content="Jèrriais, weather proverbs, dictons météorologiques, language, langue normande, minority languages, langues régionales, langues minoritaires, langues d'oïl, folklore, dialect, linguistics, linguistique, Normandy, Normandie, Channel Islands, îles anglo-normandes">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2> L'Ieau du Ciel</h2></font></center><p>

<font size="-1"><i>Le M&eacute;nage &egrave;s Feuvres, <br>
St. Ou&euml;n.<p>

L&eacute; 14 d'ao&ucirc;t, 1976.</i><p></font>

Moussieu l'R&eacute;dacteu,<p>

J'soulais dithe qu&eacute; les seuls hivi&egrave;rs qu&eacute; j'connaissais d&eacute;pis tch'i' y'a eune trentaine d'ann&eacute;es 'taient l's &ecirc;t&eacute;s en J&egrave;rri. Eh bein, j&eacute; n'peux pon m'pliaindre ch't' ann&eacute;e. L'&ecirc;t&eacute;, point d'veue d'chaleu et d'sol&eacute;, a 't&eacute; l'&ecirc;gal d&eacute; chein qu' nou peut s'attendre &agrave; vaie en Floride, l&eacute; <a href="gdftexas.html">Texas</a> et la Califournie. Mais un vi&egrave;r <a href="ditons.html">diton</a> J&egrave;rriais nouos dit qu&eacute; "La valeu d'eune chose est chein qu' nou peut en aver," et l'pouorre dgi&acirc;tre d'f&egrave;rmyi, tr&eacute;jous escliave &agrave; l'&icirc;njuthe du temps, n'peut qu'en aver m&icirc;ns&eacute;the, d&eacute; chutte chaleu et bieau sol&eacute;. Nou m'a dit qu l'hiv&eacute; p&acirc;ss&eacute; n'apportit pon d'plyie pour dithe, et les deux-s'trais achies du mais p&acirc;ss&eacute; n'ont pon fait d'bein. Il' 'taient d'si courte duth&eacute;e qu&eacute; l'vent et l'sol&eacute; des pr&eacute;chains jours &egrave;rs&eacute;tch&icirc;drent l&eacute; mio d'mucreu tch'en r&ecirc;sultit. Et un aut' diton nouos dit qu' en temps d's&eacute;cr&eacute;che la t&egrave;rre n&eacute; crie pon &agrave; la plyie.<p>

<a href="tempsvoc.html"><img src="plyie.gif" width="255" height="216" border=0 align="right" alt="la plyie"></a><p>

J'n'ai veu qu' deux ou trais clios&eacute;es d'br&eacute;colis d'chu but 'ch&icirc;n d'l'&Icirc;le, et nou m'dit tch'i' n's'en va pon y-aver d'deuxi&egrave;mes r&eacute;coltes vivant qu' la t&egrave;rre est en poudre et tch'i' faut d'la plyie pour faithe cra&icirc;tre autcheune chose. Mais chein tchi m'fait d'la peine est quand j'ouai qu' les f&egrave;rmi&egrave;rs tch'ont des troupieaux d'vaques s'en vont aver &agrave; en abattre viyant tch'i' cou&ocirc;te trop &agrave; les maint'n&icirc;n auve des boulets d'nouor'tuthe &#147;chimique", car i' n'y'a pon grand nouor'tuthe pour les bestchias duthant eune s&eacute;cr&eacute;che d&eacute; m&ecirc;me. Et j'ai tr&eacute;jous ieu pitchi des pou&ocirc;rres vaques viyant tch'i' nouos donnent lus lait toutes lus vies et qu' nou les r&eacute;compensent par l's env'yer &agrave; l'abattoir !<p>

Enf&icirc;n, l's autorit&eacute;s ont r&acirc;tionn&eacute; l'ieau. Il 'tait grand temps. Ch'n'est pon ravissant qu&eacute; j'sommes &agrave; court dg'ieau quand nou consid&eacute;the l&eacute; b&acirc;tissage continnuel d'h&ocirc;tels et d'maiethons et d'piscines. Et en jou&ocirc;tant des chambres dans l's h&ocirc;tels et pensions y'a tendance d'y mett' des bains et p'tites ma&icirc;sons dans chaque chambre. Et c&egrave;rtains agritchulteurs sont &agrave; bouchi l'russ&eacute; ou cann&eacute; d'un but sus lus propri&eacute;t&eacute;s pour faithe eune &ecirc;cliuse ou &ecirc;tang pour faithe s&egrave;rvi l'ieau pour arr&ocirc;ser lus t&egrave;rres. J'ai eune id&eacute;e qu&eacute; ch'est contre la louai d'faithe d'it&eacute; si l'russ&eacute; ou cann&eacute; continnue san c'm&icirc;n sus eune aut' propri&ecirc;t&eacute;. Mais y'a tr&eacute;jous l'pour et l'contre en louai. I' y'a probabli&eacute;ment des circonstances tchi gouv&egrave;rnent un car partitchulyi, comme eune affaithe d&eacute; priorit&eacute; pour l&eacute; propri&ecirc;taithe qu&eacute; l'russ&eacute; a s'n originne sus sa propri&ecirc;t&eacute;. Si j'm'en r'souveins d&eacute;pis ma jann&eacute;che dans La Rue &egrave;s Trais Pigeons, l's &eacute;crivains d'chu temps-l&agrave; s&eacute; dgidaient hardi sus l'opinnion d'Basnage au sujet. &Eacute;rv&eacute;nant &agrave; nouos jours. l'Avocat Charles Sydney Le Gros (pus tard Vicomte et Lieut'nant Bailli) dans l'chapitre &icirc;ntitul&eacute; "De l'Eau&#148; dans san livre "Trait&eacute; du Droit Coutumier de l'&Icirc;le de Jersey&#148; tchi pathut en 1943, en donne un sup&egrave;rbe r&ecirc;sum&eacute; tchi vaut la peine d'&eacute;tudier. Moussieu L'Gros donne des pr&eacute;c&eacute;dents, et ch'est hardi &icirc;nt&eacute;r&eacute;ssant &agrave; li&eacute;the.<p>

I' n'y'a pon d'doute qu&eacute; l'ieau est aussi n&eacute;cessaithe &agrave; la vie d'l'homme comme &agrave; la vie des r&eacute;coltes tchi l&icirc; souotcheinnent l&eacute; dos. J'avons grand b&eacute;soin d'l'ieau du Ciel. Nouos vi&egrave;rs ditons soulaient nouos donner eune raide bouanne id&eacute;e du temps &agrave; v'n&icirc;n l'lendemain. Y'avait, par exempl'ye, l&eacute; chein tchi nouos disait: "L&eacute; Ciel est v&egrave;rrin - j'avons d'la plyie !&#148; D'autres : "Y'a d's appias au sol&eacute;, ch'est s&icirc;ngne d&eacute; plyie!" : &#147;quand eune &acirc;ne brait, ch'est singne d&eacute; plyie !&#148; : " quand les pi&egrave;rres mucrissent (en d'dans) , ch'est s&icirc;ngne d&eacute; plyie !&#148;: " les bibets sont d&ecirc;hal&eacute;s, ch'est s&icirc;ngne d&eacute; plyie!&#148; : "des vents d'sud, quouaiqu'i' n'tchaie pas d'plyie - prannez tr&eacute;jous vouot' paraplyie !" : "quand l'sol&eacute; p&acirc;sse dans l'ieau, ch'est s&icirc;ngne d&eacute; plyie!&#148; : "quand la plyie d'p&acirc;sse m&eacute;jeu, toute la journ&eacute;e i' plieut!&#148; (Chu diton-l&agrave; m'fait penser au temps qu' j'allais au Th&eacute;e d'l'&Ecirc;cole du D&icirc;nmanche quand j'tais mousse. J'attendais f&ecirc;te &agrave; chu jour-l&agrave; toute l'ann&eacute;e, et pis quand il arrivait i' tchivait d'la plyie. Papa savait l'diton et m&eacute; l'd&icirc;sait, et J'p&egrave;rdais toute esp&eacute;thance s'ou continnuait eune minnute p&acirc;sse m&eacute;jeu !<p>

D'aut' ditons nouos disent : &#147;Quand les cos chantent, ch'est s&icirc;ngne d&eacute; plyie!&#148; : &#147;pie tchi crie, ch'est s&icirc;ngne d&eacute; plyie!&#148; : " s&icirc;ngne d&eacute; plyie quand nou ouait L'Port! (L'Port est eune partie des Gr&egrave;ves d&eacute; <a href="st_ouen.html">St. Ou&euml;n</a> - ch'est quand la m&eacute; y trav&acirc;le) : &#147;l&eacute; sol&eacute; est blianc - s&icirc;ngne d&eacute; plyie!&#148;: &#147;quand l's alouettes lus piquent (au vol), ch'est s&icirc;ngne d&eacute; plyie!&#148; <p>

J'pou&ocirc;rrais continnuer les ditons, mais i' faut qu' j'm'arr&ecirc;te. Nou peut dithe qu&eacute; j'avons veu hardi d&eacute; ches s&icirc;ngnes d&eacute; plyie &agrave; ches drein, mais tch'i' n'ont pon donn&eacute; l'r&ecirc;sultat voulu. Et conna&icirc;ssant un mio la natuthe des gens en J&egrave;rri d'nouos jours, j'n'avais pon grand' fouai qu&eacute; la d'mande des autorit&eacute;s d&eacute; couoyer l'ieau volontaithenient &eacute;thait l'r&ecirc;sultat voulu. L&eacute; rationnement m'patha&icirc;t don n&eacute;cessaithe et i' faut faithe d&eacute; nouot' mus pour y donner &ecirc;ffet et n'oublier pon qu&eacute; l'ieau r'lave tout sinon nouos p&eacute;ch&eacute;s!<p>
&nbsp;<p>

<i><a href="lefeuvre.html">George d'La Forge</a></i> <p>

&nbsp;<p>
<FONT SIZE=2>
<i>Viyiz &eacute;tout:</i><p>

<ul>
<li><a href="gdfplyie.html">D'la plyie av&egrave;rse</a><p>
<li><a href="gdfieau1951.html">Les d'vis du Bouan'homme George</a><p>
<li><a href="gdfdluge.html">L&eacute; d'luge</a><p>
<li><a href="pmmouoillituthe.html">D'la mouoillituthe au Portinf&eacute;</a><p>

<li><a href="pmwater.html">Water is short at Portinfer</a><p>
<li><a href="pmpredithe.html">Pr&eacute;dithe l&eacute; temps</a><p>
<li><a href="gdfpits.html">Les pids en haut, la t&ecirc;te en bas!</a><p>
<li><a href="assembliee/reservoir.html">Au nouvieau r&ecirc;servoir</a><p>
<li><a href="adlmreservoir.html">L&eacute; r&ecirc;s&egrave;rvoir</a><p>
<li><a href="tempsphr.html">Tchi temps qu'j'avons aniet?</a><p>
<li><a href="dgieu_plyie.html">L&eacute; Bouan Dgieu envyie d'la plyie</a><p>
<li><a href="swithin.html">St. Swithin</a><p>
<li><a href="swithin3.html">La Saint Swith&icirc;n</a><p>
<li><a href="parapluie.html">L&eacute; Parapluie du Temps pass&eacute;</a><p>
<li><a href="parapuie.html">Man vieir Parapu&iuml;e</a><p>
<li><a href="manparapuie.html">Man Parapuie</a><p>
<li> <a href="jeanfieuri.html">Le parapuie &agrave; Jean Fieuri</a><p>
<li> <a href="paraplyie.html">N'oublyie pon vot' paraplyie!</a><p>
<li><a href="fidelle.html">L'Ammin Fidelle</a><p>
<li><a href="flipmaougi.html">Histou&eacute;'the de Flip M&acirc;ougi, et d's&acirc;n parap'y&iuml;e</a><p>
<li><a href="juste.html">L&eacute; Juste et l'Injuste</a><p>
<li><a href="tchitemp.html">Tchi Temps!</a><p>
<li><a href="pmcodpid.html">Ph'lip attrape un cod'pid dans l'dos</a><p>
<li><a href="tempinm.html">L&eacute; temps en J&egrave;rriais - tchiques portraits</a><p>
<li><A HREF="mers.html">Les mers et les rivi&eacute;thes</A><p>
</ul>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
