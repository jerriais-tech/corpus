<HTML>
<HEAD>
<TITLE>George d'la Forge en Russie 5</TITLE>
<META  name="keywords" content="JÃ¨rriais, language, langue, Russia, Moscow, travel, holiday, Kremlin, Occupation">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Russie</h2><p>
Ch&icirc;ntchi&egrave;me partie</font></center><P>

<font size="-1"><I>St. Servan-sur-Mer,<br>
France<P>
<P>L&eacute; 25 Septembre, 1971</P></I></font>

<P>Moussieu l'R&eacute;dacteu,</P>
<P>J'avais tr&eacute;jous pens&eacute; qu&eacute; l'Kremlin &agrave; <a href="moscou.html">Moscou</a> 'tait &agrave; bein pr&egrave;s grand comme la Place Rouge, mais ch'est, nou peut dithe, eune p&eacute;tite ville dans l'mitan d'eune grande. L'entr&eacute;e d'dans par la Place Rouge est gard&eacute;e par des sentinelles, changies d'temps en temps, comme d&eacute;vant l'Palais d'Buckingham &agrave; Londres, et ch't' entr&eacute;e-l&agrave; est r&eacute;s&egrave;rv&eacute;e &egrave;s gr&ocirc;sses t&ecirc;tes du Parti Communiste tchi gouv&egrave;rne l'pays.</P>
<P>La belle grand Cath&eacute;drale Orthodoxe d&eacute; St. Basil, dans l'mitan du c&ocirc;t&eacute; sud de La Place Rouge, est r'm&egrave;rquabl'ye pour la bieaut&eacute; et les diff&eacute;thentes couleurs d&eacute; ses sept ou huit coupoles en forme d'ouongnon. J&eacute; n'm'&egrave;rsouveins pon d'l'ann&eacute;e qu'ou fut b&acirc;tie, mais j'pense qu&eacute; ch'tait dans l'quatorzi&egrave;me si&egrave;cl'ye, et i' nouos fut dit qu&eacute; l'Tsar d&eacute; l'&ecirc;poque fut si &ecirc;m&egrave;rvilyi d'sa bieaut&eacute; tch'i' fit l'architecte &ecirc;t' aveugli&eacute; pour s&eacute; faithe seux tch'i' n'pouorrait janmais en r'b&acirc;ti eune autre d&eacute; m&ecirc;me. Comme dans toutes les aut' cath&eacute;drales qu&eacute; j'visit&icirc;nmes, l&eacute; tchulte du Bouan Dgieu y'a 't&eacute; rempliaichi par eune exhibition d'objets d'art.</P>
<P>Eune haute muth&acirc;le d&eacute; rouoge briques est la gardgienne des quatre c&ocirc;t&eacute;s du Kremlin, et i' faut qu&acirc;si faithe l&eacute; tou pour trouver l'entr&eacute;e du publyi. Y'avait eune foule d&eacute; touristes auve lus dgides &agrave; l'entrer quand j'tions l&agrave;, un tas d'ieux &eacute;tant des Russes, pr&icirc;ncipalement d's &ecirc;colyi&egrave;rs. La preunmi&eacute; chose tchi vouos frappe en entrant est l'Grand Palais, b&acirc;ti entre 1838 et 1849. Ch'est un mus&eacute;e &agrave; ch't heu, comme l&eacute; sont les trais sup&egrave;rbes cath&eacute;drales orthodoxes d&eacute; L'Assomption, d&eacute; L'Annonci&acirc;tion et d's Archanges, et l'&Eacute;gyise des Douze Ap&ocirc;tres et l'cliochi d'Ivan l&eacute; Grand, touos des monuments des tch&icirc;nze et seizi&egrave;me si&egrave;cl'yes. Ch'est seux qu'les s&egrave;rvices 'taient sup&egrave;rbes &agrave; vaie dans ches cath&eacute;drales-l&agrave; dans l'temps des Tsars. L&eacute; chant 'tait mangnifique, car les Russes sont r'nomm&eacute;s comme chanteurs d&eacute; la b&acirc;sse.</P>
<P>Y'a bein d'aut' b&acirc;timents historiques &agrave; vaie. L&eacute; pus mod&egrave;rne est l'Palais des Congr&egrave;s tchi si&eacute;ge siex mille p&egrave;rsonnes en m&ecirc;me temps, et y'a des conc&egrave;rts l&agrave; d'temps en temps. J'all&icirc;nmes y vaie des danses folkloriques eune s&eacute;th&eacute;e. L&eacute; Palais est c&egrave;rtainement un mangnifique exempl'ye d'architectuthe mod&egrave;rne. Eune ars&eacute;nal, b&acirc;tie en 1736, tch'&eacute;tait l'si&eacute;ge du S&eacute;nat dans l'temps des Tsars, est l'si&eacute;ge du Gouv&egrave;rn&eacute;ment S&ocirc;vi&eacute;tique d'&agrave; ch't heu.</P>
<P>Y'a tout pliein d'tchi &agrave; vaie en d'hors d&eacute; La Place Rouge et du Kremlin &agrave; Moscou. Les Russes aiment l&eacute; thi&acirc;tre et la m&ucirc;sique, et y'a eune quarantaine d&eacute; thi&acirc;tres et salles d&eacute; conc&egrave;rts dans la ville. L&eacute; fanmeux ballet Bolshoi est l&agrave;, et y'a un cirque tch'est suppos&eacute; &ecirc;t' l&eacute; miyeu au monde. J'all&icirc;nmes l&eacute; vaie eune s&eacute;th&eacute;e et j'n&eacute; s'sais pon ravi qu'ch'est vrai, car j'n'en ai janmais veu un miyeu.</P>
<P>D&eacute; Moscou, eune heuthe en avion nouos am'nit &agrave; Kiev, la capitale d&eacute; l'<a href="ukraine.html">Ukraine</a>. La preunmi&eacute; chose qu&eacute; l'<a href="lemaistre.html">Sieur L&eacute; Maistre</a>, tch'&eacute;tait en J&egrave;rri duthant l'<a href="otchup.html">Otchup&acirc;tion</a>, &egrave;rm&egrave;rtchit, 'tait qu'les gens &agrave; l'entou d'nous avaient les m&ecirc;mes philomies comme les cheins tch'&eacute;taient l's escliaves des Allemands, et tch'&eacute;taient en &ecirc;ffet des gens d'chu pays-l&agrave;!</P>
<P>L'Ukraine souffrit hardi par la dg&egrave;rre, et il a cou&ocirc;t&eacute; 285,000 millions d'roubl'yes pour &egrave;rpather l'danmage fait par les Allemands. Nou n'en vait autcheun s&icirc;ngne &agrave; ch't heu. Kiev est eune mangnifique ville au bord d&eacute; la rivi&eacute;the Dni&eacute;per. Nou n'dithait pon &agrave; la vaie qu'oulle a 't&eacute; mille ans en existance, car oulle est mod&egrave;rne. Les maisons des deux c&ocirc;t&eacute;s sont d'eune bieaut&eacute; qu'nou n'vait pon souvent en si grands nombres. La Dni&eacute;per est eune belle grand' rivi&eacute;the, et j'eunmes eune mangnifique promenade dans un bat&eacute; d'ssus. Ch'tait dans chu bat&eacute;-l&agrave; qu'j'eunmes l&eacute; seul contacte p&egrave;rsonnel auve un Russe - autr&eacute;ment qu'les dgides. J'tions trais (p&ucirc;t&ocirc;t) anciens assis sus un banc au sol&eacute;, et i' nouos donnit sa pliaiche et les cheinnes &agrave; ses mousses, &agrave; l'ombre. I' savait deux-s'trais mots d'Angliais et ch&acirc;tchi d'main auve nous. Un charmant corps d'eune quarantaine d'ann&eacute;es.</P>
<P>Nouot' pr&eacute;chain arr&ecirc;t fut la ville d'Odessa, au bord d&eacute; La N&eacute;the M&eacute;, l&eacute; pus grand port sus chutte m&eacute;-l&agrave;. Ch'tait sus l'navithe d&eacute; dg&egrave;rre Potemkin &agrave; Odessa qu&eacute; la preunmi&eacute;the des r&eacute;volutions Russes qu&eacute;menchit, en 1905, et dans les deux mille p&egrave;rsonnes, assembli&eacute;es dans les d'gr&eacute;s d'eune mont&eacute;e tchi d'vale sus la cauchie f&ucirc;drent tith&eacute;es et abattues par les troupes Tsaristes viyant tch'il' 'taient l&agrave; &agrave; encouothagi les matelots tchi s'&eacute;taient r'volt&eacute;s.</P>
<P>J'e&ucirc;nmes un viage &agrave; bord d'un navithe dans La N&eacute;the M&eacute;. L&eacute; temps 'tait sup&egrave;rbe et la m&eacute; 'tait calme. Nou viyait des gr&egrave;ves l&eacute; long d'la c&ocirc;te tch'&eacute;taient plieinnes d&eacute; monde &agrave; lus bangnier.</P>
<P>D'Odessa, l'avion nouos portit &agrave; L&eacute;ninegrad pour la contr&ocirc;le des passeports &agrave; la sortie du pays, et d&eacute; l&agrave; i' nouos r'portit &agrave; Londres sains et saufs aupr&egrave;s un viage bein &icirc;nt&eacute;r&ecirc;ssant dans un bieau grand pays o&ugrave;'est qu'la vie patha&icirc;t normale - pour les Russes!</P>
<I><P><a href="lefeuvre.html">George d'la Forge</a></P></I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="gdf_enrussie1.html">George d'la Forge en Russie 1</a><p>

<li><a href="gdf_enrussie2.html">George d'la Forge en Russie 2</a><p>

<li><a href="gdf_enrussie3.html">George d'la Forge en Russie 3</a><p>

<li><a href="gdf_enrussie4.html">George d'la Forge en Russie 4</a><p>



<li><a href="gdfruss.html">George d'la Forge p&acirc;le d'la Russie</a><p>

<li><a href="russflm.html">Un viage en Russie</a><p>
<li><a href="ukraine.html">L'Ukra&icirc;ne</a><p>

<li><a href="gdf1799.html">Les Russes en J&egrave;rri</a><p>

<li><a href="russie.html">La Russie</a><p>

<li><a href="hldruss.html">Harold Le Druillenec en Russie</a><p>

<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>

<li><a href="terresainte.html">Un Viage en T&egrave;rre Sainte</a><p>

<li><a href="nouormandie1955.html">Un viage en Nouormandie</a><p>
<li><a href="insonmnie.html">M&eacute;n &icirc;nsonmnie. Honm&eacute;the. N&eacute; v'lo l&eacute; raide cannevas</a><p>
<li><a href="yevtushenko.html">Ma douoche veindra</a><p>
<li><a href="mayakovsky.html">Ch&acirc;tchun &agrave; san go&ucirc;t</a><p>
<li><a href="girafe.html">Girafe</a><p>
<li><a href="elephant3.html">L&eacute; P'tit &Ecirc;l&eacute;phant</a><p>
<li><a href="perrot.html">L&eacute; P&egrave;rrot</a><p>
<li><a href="sonnetng.html">Sonnet</a><p>
<li><a href="rhinocerosng.html">Rhinoc&eacute;ros</a><p>
<li><a href="sinbadng.html">L'Aigl'ye &agrave; S&icirc;nbad</a><p>
<li><a href="brulionng.html">La Bru au Lion</a><p>
<li><a href="kangaroung.html">Kangarou</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
