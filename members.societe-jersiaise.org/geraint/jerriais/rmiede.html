<HTML>

<!-- Mirrored from members.societe-jersiaise.org/geraint/jerriais/rmiede.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
<HEAD>
<TITLE>Un R'mi&egrave;de Qu'Echouit</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un R'mi&egrave;de Qu'Echouit</h2></font></center><p>

En fiellotant un livre i'y a tchique temps, dans la Biblioth&egrave;que, m'n attention fut attith&eacute;e par un articlye scientifique qui traitait sus les maladies nerveuses du genre humain.<br/>
<br/>
Une chose qui m'inter&ecirc;ssi tout partichuliethement fut un r'mi&egrave;de que l'auteur erqu&eacute;mendait pour les siens qui s'font peux inutilement et qui s'imagment des dangiers qui n'existent pas.<br/>
<br/>
Selon li, cheuna pouvait &ecirc;tre dg&eacute;thi une feis pour toutes, en faisant l'malade subi un choc s&eacute;rieux, une grande surprinse ou une peux v&eacute;thitablyement re&egrave;lle.<br/>
<br/>
Le m&ecirc;me traitement pouvait ettou s'applitchi dans des cas de m&eacute;lancolie, quand les gens ont les esprits bas.<br/>
<br/>
&#8220;Ah,&#8221; j'pensi, &#8220;ne v'chin justment m'n affaithe&#8221;!<br/>
<br/>
Ou viyiz, ma femme, la pouore Selina, a tchiquefais des bord&eacute;es comme chenna et je vos asseuthe que ch'nest pas bain pliaisant pour les siens qui sont alentou d'lyi.<br/>
<br/>
Oulle est iune de cheuses-l&agrave; ettout qui vait toutes sortes d'dangiers improbablyes.<br/>
<br/>
S'oulle ouvre un titheux, ou crait tr&eacute;jous qu'i' s'en va en sorti une souothie.<br/>
<br/>
D&eacute;pis que j'sommes mathi&eacute;s, jamais ou' n' s'est couochie sans r'garder si ch'est qu'i' y avait un homme sous l'li&egrave;t.<br/>
<br/>
Ou' n'y en a jamais trouv&eacute; sans doute, et je me sis motchi d'lyi assez souvent mais v'l&agrave; tchi n'li fait autchune diff&eacute;thence.<br/>
<br/>
Comme ou dit, &#8220;Jamais je n'pouorrais m'endormi si je n'prenais pas chute pr&eacute;caution-l&agrave;!&#8221;<br/>
<br/>
Eh bain, ou pouvez bain penser qu'oppr&egrave;s av&eacute; liu ch't articlye-l&agrave; et trouv&eacute; un r'mi&egrave;de soi disant &ecirc;fficace, que je m'd&eacute;cidi de l'applitchi, et pis d&ecirc;li&egrave;mment.<br/>
<br/>
Tchi belle chose que che s'sait de dg&eacute;thi Selina de ses m&eacute;lancolies et de s'en &ecirc;nervement d'un seul coup!<br/>
<br/>
Je dis &agrave; m&ecirc;-m&ecirc;me, &#8220;Ou r'garde tr&eacute;jous pour un homme souos l'liet, eh bain, chute feis ou y en trouvetha iun!&#8221;<br/>
<br/>
Et don, la m&ecirc;me s&eacute;th&eacute;e je li dis que j'avions une r&eacute;union importante au &#8220;Club&#8221; et que je ne r'veindrais pas fort d&eacute;vant m&icirc;ni&egrave;t.<br/>
<br/>
&#8220;Oh bain,&#8221; ou m'dit, j'&icirc;thai m'couochi comme d'habitude &agrave; djaix heuthes, mais j'm'en vais laqueter les portes, prend la cli&eacute; d'la porte d'dri&egrave;the.&#8221;<br/>
<br/>
De vier un quart de djix je rentri bain douochement et j'ramonti &agrave; haut sans faithe le moindre brit.<br/>
<br/>
Je m'fou&ocirc;rri souos l'li&egrave;t mais je n'y avais pas t&egrave; bain des minutes que je c'menchi &agrave; me r'penti de m'n exp&eacute;riment.<br/>
<br/>
I' v'nait un draifte ab&ocirc;minablye par en d'sous d'la porte et je gr&eacute;lottais d'la fraid.<br/>
<br/>
Quand vint un temps je fus happ&eacute; du campre.<br/>
<br/>
Le temps me pathaissait diversement long et je criyais que Selina ne s'en allait jamais ramonter, quand tout d'un coup la porte ouvri.<br/>
<br/>
D'habitude ou r'gardait souos l'li&egrave;t raique la derni&eacute; chose, mais &agrave; ch'tte occasion ichin ch'tait la prumi&eacute; chose qu'ou fit.<br/>
<br/>
J'en fus bain &ecirc;tonn&eacute;, mais ch'qui m'surprins oquo pus ch'tait qu'ou n'dit pas une pathole.<br/>
<br/>
J'pensais m&eacute; qu'ou s'en allait faithe des br&egrave;ts et p't-&ecirc;tre s'&ecirc;vanni.<br/>
<br/>
Mais nouffait. Ou s'en r'fut douochement hors de la chambre et laqueti la porte.<br/>
<br/>
Je n'pouvais pas comprendre chute manoeuvre-l&agrave;, m&eacute;, mais je pensi qu'i' valait mus rester l&agrave; ouest qu'j'&eacute;tais ou bain je m'en allais g&acirc;ter tout.<br/>
<br/>
Au but d'un quart d'heuthe je oui des vouaix &agrave; bas et des pas qui ramontaient les d'grets.<br/>
<br/>
La porte ouvrit et Selina dit : &#8220;Il est oquoi sous l'li&egrave;t!&#8221;<br/>
<br/>
Dans un moment je fus empoigni par le collet et tra&icirc;n&eacute; de souos l'li&egrave;t et butte sus mes pids avec un coup d'satch&egrave;t qui fa&icirc;lli me dislotchi l'co.<br/>
<br/>
Selina avait 't&eacute; ramasser l'Chantn'yi Chabot!<br/>
<br/>
Jamais j'n'ai veu un homme patha&icirc;tre pus surprins. I' m'l&acirc;chi tout-d'un coup et ro&ucirc;li une pathe d'yiers du c&ocirc;t&eacute; d'ma femme en li d'mandant tch'est qu'chenna voulait dithe.<br/>
<br/>
Selina li certifyi qu'ou n'savait pas que ch'tait m&eacute;, mais i' n'tait pas satisfait et dit qu'i' s'en allait m'enfrumer quand m&ecirc;me.<br/>
<br/>
Je protesti m&eacute;, en li disant qu'un homme avait l'drouait de s'muchi souos san li&egrave;t s'i voulait.<br/>
<br/>
Oppr&egrave;s une longue distchussion i' nouos dit qu'il 'tait obligi de m'emmener, &agrave; mains que Missice ne r'tithisse sa pliainte.<br/>
<br/>
Selina fit la m&icirc;ne de n'vouler pas &agrave; c'menchi mais ou finit par dithe qu'ou m'pardon'nait pour chute fais, et le Chant'nyi s'en fut.<br/>
<br/>
Quand j'f&ucirc;mes touos seurs i' fallit d's explications achetu.<br/>
<br/>
Je li dis que j'voulais tout simplyement li faithe peux et que je n'comprenais pas comment qu'oulle avait prins l'affaithe si trantchillement.<br/>
<br/>
&#8220;Tu n'est qu'un pouore achocre!&#8221; qu'ou m'dit, &#8220;quand un homme veur faithe de patheilles triques &agrave; sa femme, i' n'laisse pas san chap&eacute; pendu dans l'all&eacute;e, ni ses bottes au pid du d'gr&egrave;t!&#8221;<br/>
<br/>
<i><a href="gwdec.html">Cahouain</a></i><br/>
<i>1924</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mathie.html">L'histouaithe du nouvieau mathi&eacute;</a><p>

<li><a href="farche.html">Une Bounne Farche</a><p>
<li><a href="gdffarces.html">Les farces bouannes</a><p>
<li><a href="farce.html">Eune farce</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/rmiede.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
</HTML>

