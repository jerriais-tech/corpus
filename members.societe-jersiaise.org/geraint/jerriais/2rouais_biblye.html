<HTML>

<!-- Mirrored from members.societe-jersiaise.org/geraint/jerriais/2rouais_biblye.html by HTTrack Website Copier/3.x [XR&CO'2014], Tue, 15 Jul 2025 14:01:22 GMT -->
<HEAD>
<TITLE>L&eacute; Deuxi&egrave;me Livre des Rouais</TITLE>
<META  name="keywords" content="Jerriais, jersiais, language, langue, Bible, religion">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; Deuxi&egrave;me Livre des Rouais</h2></font></center>


<center><font color="#215e21"><h3>Chapitre 2, v&egrave;rsets 23-24</h3></font></center>

&Eacute;pis d'ilo i' montit &agrave; Bethel, et par l&eacute; c'm&icirc;n tchiques moussetchots lus d&ecirc;hal&icirc;drent d'la ville et en f&icirc;drent du fanne en briyant, &quot;Cache, vi&egrave;r nueue-t&ecirc;te! Cache, vi&egrave;r nueue-t&ecirc;te!&quot; Et i' s'&egrave;rtou&ocirc;nnit, l's &ecirc;pyit et les ma&ucirc;dit au nom du Seigneu. Et v'l&agrave; tchi g&eacute;th&icirc;drent deux ourses d'la boua&icirc;s'sie et machacr&icirc;drent quarante-deux des mousses.<br/>
<br/>
&nbsp;<p>
&nbsp;<p>

<center><font color="#215e21"><h3>Chapitre 4, v&egrave;rset 24</h3></font></center>
&Eacute;pis ou sellit eune &acirc;ne et dit &agrave; san s&egrave;rveux, &quot;Cache! Va! N't'arr&ecirc;te pon sus l&eacute; c'm&icirc;n &agrave; mains qu&eacute; j't&eacute; l'diche.&quot;<br/>
&nbsp;<p>
&nbsp;<p>


<center><font color="#215e21"><h3>Chapitre 4, v&egrave;rsets 32-37</h3></font></center>
Et quand &Eacute;lis&eacute;e entrit dans la ma&icirc;son i' vit l'mousse &ecirc;trav'l&eacute;, mort sus san liet. Et il y'entrit don et freunmit l'us sus l'deux dg'ieux et priyit au Seigneu. &Eacute;pis i' montit sus l'liet et s'&ecirc;trav'lit sus l'mousse, et m&icirc;nt sa bouoche sus sa bouoche, ses i&egrave;rs sus ses i&egrave;rs, et ses mains sus ses mains, et coumme i' 'tait adens sus li, la chai du mousse qu&eacute;menchit &agrave; s'ca&ucirc;ffer. I' d'valit, marchit et r'marchit dans la chambre, s'r'adentit sus li: l'mousse &ecirc;t&egrave;rnuit sept fais et l'mousse ouvrit ses i&egrave;rs. &Eacute;lis&eacute;e fit v'n&icirc;n Gu&eacute;h&acirc;zi et l&icirc; dit, &quot;H&ecirc;le la Sunamienne!&quot; Et i' la h&ecirc;lit, et quand ou v&icirc;nt &agrave; li, i' dit, &quot;Prans tan fis.&quot; Ou v&icirc;nt s'prost&egrave;rner &agrave; ses pids, adens dans l'aithe, &eacute;pis ou pr&icirc;nt san fis et s'en fut.<p>
&nbsp;<p>
&nbsp;<p>

<center><font color="#215e21"><h3>Chapitre 4, v&egrave;rsets 39-40</h3></font></center>
Et iun dg'ieux s'en fut dans l'clios pouor tchilyi des l&eacute;dgeunmes et i' trouvit eune v&icirc;ngne sauvage et en tchilyit toute eune d&eacute;vant'l&eacute;e d'potithons et r'v&icirc;nt et les copit et l's ajou&ocirc;tit &agrave; la pot&eacute;e d'&ecirc;tchuiv&eacute;e, sans saver tch'est qu'ch'tait. Et nou-s'en s&egrave;rvit &egrave;s hoummes pouor mangi. Mais quandi qu'il' en mangeaient, i' briyaient, &quot;Mou&ocirc;n Doue d'la vie, chutte pot&eacute;e est empoua&icirc;sonn&eacute;e!&quot; Et i' n'p&ucirc;drent pon en mangi d'aut'.<p>
&nbsp;<p>
&nbsp;<p>

<center><font color="#215e21"><h3>Chapitre 9, v&egrave;rset 20 </h3></font></center>
Et la sentinnelle rapportit, &quot;Il y'av&icirc;nt mais i' n'&egrave;rveint pon. La cach'chie est coumme la cach'chie d'J&eacute;hu fis Nimchi car i' cache coumme un fo.<p>
&nbsp;<p>
&nbsp;<p>

<center><font color="#215e21"><h3>Chapitre 9, v&egrave;rsets 30-35</h3></font></center>
Quand J&eacute;hu v&icirc;nt &agrave; J&eacute;zr&eacute;el, J&eacute;zabel en ou&iuml; l'brit et s'fardit l's i&egrave;rs et s'att&icirc;nfit et s'exhibit &agrave; la f'n&ecirc;t'. Coumme J&eacute;hu p&acirc;ssit par la porte, ou dit, &quot;Es-tu pouor la paix, coumme Zimri tch'ass&acirc;sinnit san ma&icirc;t'?&quot;<p>

I' r'gardit en haut &agrave; la f'n&ecirc;t' et d'mandit, &quot;Tchi qu'est d'man bord? Tchi?&quot;<p>

Et v'l&agrave; tchi lus mouontr&icirc;drent, hors des f'n&ecirc;t's, deux-trais ch&acirc;tr&eacute;s. Et i' lus dit, &quot;Pitchiz-l&agrave; horte!&quot; Et i' la pitch&icirc;drent horte et san sang &ecirc;cliatchit contre la muth&acirc;le et les j'vaux et ches-ch&icirc;n la pilv&acirc;tch&icirc;drent.<p>

Et il entrit par-d&eacute;dans et mangit et but, &eacute;pis i' dit, &quot;Achteu pouor chutte maudite femme, ent&egrave;rrez-l&agrave; coumme eune fil'ye d&eacute; rouai.&quot; Mais quand i' lus en f&ucirc;drent l'ent&egrave;rrer, il' en trouv&icirc;drent ra&icirc;que des &ecirc;qu's&icirc;ns: la cranne et les pids et les pa&ucirc;m&eacute;s d'ses mains.<p>
&nbsp;<p>
&nbsp;<p>


<center><font color="#215e21"><h3>Chapitre 12, v&egrave;rset 9</h3></font></center>

Mais J&eacute;ho&iuml;ada l'pr&ecirc;tre pr&icirc;nt un baheur et p&egrave;rchit un creux dans l'cou&egrave;rcl'ye et l'pliaichit &agrave; d&ecirc;tre d'l'aut&eacute; coumme nou-s'entrait dans la ma&icirc;son du Seigneu; et les pr&ecirc;tres tchi gardaient l'us y m'ttaient touos les sou apport&eacute;s dans la ma&icirc;son du Seigneu.<p>
&nbsp;<p>
&nbsp;<p>


<center><font color="#215e21"><h3>Chapitre 25, v&egrave;rsets 6-7</h3></font></center>
Et i' happ&icirc;drent l&eacute; rouai et l'emm'n&icirc;drent au rouai d'Babylonne &agrave; Riblah pouor &ecirc;t' jugi. Et i' bigorg&icirc;drent les fis &agrave; Z&eacute;d&eacute;kia l'avant &agrave; ses i&egrave;rs, &eacute;pis i' l'aveugly&icirc;drent et l'enhala&ucirc;d&icirc;drent et l'emm'n&icirc;drent &agrave; Babylonne.<p>
&nbsp;<p>
&nbsp;<p>

<center><font color="#215e21"><h3>Chapitre 25, v&egrave;rset 9</h3></font></center>
Et i' fit fliamber la ma&icirc;son du Seigneu et l'palais du rouai et toutes les ma&icirc;sons d'J&eacute;thusalem, v&eacute;the, toutes les grandes ma&icirc;sons.<p>

<P>&nbsp;</P>
<FONT SIZE=2>
<i>Viyiz &eacute;tout:</i><p>
<ul>
<li><a href="biblye.html">La Bibl'ye</a><p>
<li><a href="biblye_hasard.html">Des v&egrave;rsets d'la Bibl'ye en J&egrave;rriais au h&acirc;sard</a><P>

</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/2rouais_biblye.html by HTTrack Website Copier/3.x [XR&CO'2014], Tue, 15 Jul 2025 14:01:22 GMT -->
</HTML>
