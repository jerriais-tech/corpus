<HTML>
<HEAD>
<TITLE>L'Hospitalit&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'Hospitalit&eacute;</h2></font></center><p>


<b>Par </b><br/>
<b><a href="gwdec.html">G. W. de Carteret</a></b><br/>
<br/>

<ul>
    <li>Missice Charlotte Crespin<br/></li>
    <li>Maria Jenkins<br/></li>
    <li>Missice Liza Halledoque<br/></li>
    <li>Josue Crespin<br/></li>
    <li>Piteur Basset<br/></li>
    <li>Jean Mergot.<br/></li>
</ul> 
<br/>
<br/>
<b>Sc&egrave;ne</b>&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>La tchuisine siez Joe Crespin. Joe et ses deux vaisins ervennment d'une assembli&eacute;e et Joe les a invit&eacute;s a v'nin baithe une fais d'cidre.</i><br/>
<b><i>&nbsp;&nbsp;&nbsp;&nbsp;&nbsp;&nbsp;&nbsp;&nbsp;</b>I'va en cherchi une cann&eacute;e dans l'prinseu et les trais hommes se mettent &agrave; tablye.</i><br/>
<i>&nbsp;&nbsp;&nbsp;&nbsp;&nbsp;&nbsp;&nbsp;&nbsp;Joe remplye les verres et levant l'siez-dit.</i><br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bain, v'chin a not'e victouaithe d'asaiss&eacute;.<br/>
<br/>
Basset et<br/>
Mergot&nbsp;&nbsp;&nbsp;&nbsp;&nbsp;&nbsp;&nbsp;&nbsp;A not'e victouaithe.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;La majoritai n'tait pas grande, mais j'avons gagni quand-m&ecirc;me.<br/>
<br/>
Mergot&nbsp;&nbsp;&nbsp;&nbsp;&nbsp;&nbsp;&nbsp;&nbsp;Le Connaitablye ne s'sa pas content de n'aver pas gagni san point, mais ch'est tant mus, il est trop pour la d&ecirc;pense, et i' n'est pas d'm&ecirc;tchi de hauchi oquo l'r&acirc;t, je payons bain trop comme ch'est.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah, quant &agrave; ch'la, vaithe. Ch'est bain bon de faithe des am&eacute;liorations, d'&ecirc;largi les routes et b&acirc;ti des Muthailles, mais au jour d'anni&egrave;t, avec le prix qu'i faut payi la main-d'oeuvre, tout chenna cou&ocirc;te et jamais un r&acirc;t d&eacute; deux chelins ne pourrait y suffithe. I' faudrait l'hauchi consid&egrave;thablyement et ou savez aussi bain comme m&eacute; qu'une fais qu'nou l'a hauchi, il est bain difficile de la r'molli, et i'faut qu'nou pense es siens qui vainnent oppr&egrave;s nous. I' faut protegi la posteritai, sapresti.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah man Joe, quant &agrave; ch'la je sis de t'n avis et j'admithe t'n eloquence, mais pourtchi que tu n'as pas dit tout chenna devant l'assembli&eacute;e. T'etais assis la a faithe des saluts et a chatchi la t&ecirc;te, mais tu n'as dit mot. T'es comme tout l'restant, une masse d'ardguments &agrave; la sortie, mais pas l' couothage de s'butter duthant la reunion.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'peux pas p&acirc;ler en public, je sis trop nerveux, mais je sai bain comment voter. Et pis quand-m&ecirc;me i'ya assez d'autres bat-d'la-goules sans m&eacute;.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Allons, messieux en v'la assez. Je n'sommes pas v'nus ichin pour av&eacute; du brit. Extchuse-me Joe, mais tu nos badrais bain une petite bouochie &agrave; mangi. J'ai une mortelle faim, m&eacute;.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai grand r'gret mes amins, mais je n'crai pas que j'avons grand chose dans la maison pour le moment. Si ma femme etait ichin, v'la tchi s'sait bain, ou pouorrait p't-&ecirc;tre arrangi un mio d'souper, mais oulle est horte &agrave; un meetin pour le bazaar et je crai bain qu'i's'sa tard quand ou r'vaindra. Et pis quand-m&ecirc;me oulle est bain er'gardante et ou ma tr&eacute;jous d'fendu de potchi dans l's armouaithes.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;D'fendu. Ah bain par exemplye. En v'la une expression. Chu mot-la n'est pas dans l'dictionnaithe de ma maison.  Tu n'est don pas ma&icirc;tre siez-t&eacute;?<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si fait! Jusqu'a un certain point, mais je n'ai pas grand chose &agrave; dithe dans la tchuisine.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi sorte d'niollin. Absolument t'as l'drouait d'nos bailli un morc&eacute; d'pain et d'fromage. [T']aithais bain l'drouait, mais je n'sais pas si y en a.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vaithe y'en a<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Au mains tu peux t'en asseuther. Ouvre nous ch'tte armouaithe-la.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Joe hesite mais pour lus faithe pliaisi il ouvre l'armouaithe et dehalle la maintchi d'un pain de deux livres. Basset epiant par sus s'n epaulet aperch&eacute; un p&acirc;t&eacute; sus iune des assiettes s'ecrie -)</i><br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;La, v'la un p&acirc;t&eacute;. Ch'est justement notre affaithe.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(epouvant&eacute;)</i>. Oh secours de gr&acirc;ce. I'n'faut pas y touchi. Ch'est un p&acirc;t&eacute; d'lapin pour not'e d&icirc;ner d'main. Charlotte l'a fait tout specialement. Ou m'assommethai si j'osais l'entamer.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais nou peut l'vaie au mains.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Et il dehalle de l'armouaithe et l'pose sus la tablye).</i><br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oye!  Un p&acirc;t&eacute; d'lapin. Man favori fricot. Goutons le.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;De gr&acirc;ce messieux laissiz-me le r'serrer.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais viyons. Absolument tu'as l'drouait d'offri l'hospitalit&eacute; &agrave; tes amins. Examinons la position. Tch'est qu'a &eacute;lev&eacute; l' lapin?<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'tait m&eacute;, j'en garde une douzaine ou deux.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bon, ch'est t&eacute;, je suppose, qui l'as tu&eacute;, et qu'il'a ecorchi et d'bit&eacute; tout pr&ecirc;t &agrave; l'mettre dans l'p&acirc;t&eacute;?<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vaithe, mais les lapins sont censes appartenin &agrave; la maison, &agrave; la famille enfin. Je n'sommes pas s'path&eacute;s quant au bains. Et ch'est Charlotte qu'a fait l'p&acirc;t&eacute; et qui l'a tchuit dans san fou. Ou pouorrait entrer &agrave; toutes minutes acheteu. Laissiz me le r' fouorrer dans l'armouaithe.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bah, ta femme n'est pas si d&eacute;raisonablye comme tout chenna, j'pathie qu's'oulle tait ichin ou se f'thait un pliaisi de nos l'servi.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est quasi seux chenna. Ergarde Joe, si ch'est qu'oulle arrive et qu'ou fait du train, je li dithons que ch'tait not'e faute et je li offrithons nos extchuses. Am&egrave;ne-nous des assiettes et des coutcheaux.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tout nerveux).</i> Je n'peux pas bain vos r'fuser mais ous &ecirc;tes &agrave; m'mettre dans un terriblye embarras.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I'met tout ch'qu'i faut sus la tablye et Mergot prend san cout&eacute; et eprouve &agrave; d'biter l'p&acirc;t&eacute;, mais la cr&ocirc;te est duthe comme du fe'et l'cout&eacute; n'y fait autchune impression).</i><br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Joe, tu f'thas mus d'nos ramasser une hache ou une scie.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais p't-&ecirc;tre qu'i y a moyen de l'souolever tout en une pieche.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Mergot fait levyi avec san cout&eacute; et leve la crote de sus l'pliat).</i><br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en la sonnant avec san cout&eacute;)</i>. Man bouanhomme, ch'est du solide. Ch'est justement comme un couaip&eacute;.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah. Mais n'evchin d'tchi appetissant d'ja. Passe t'n assiette Joe.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Met m'en justement un p'tit morc&eacute;; i' faut en garder pour demain.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Mergot met des morciaux d'lapin sus chaque assiette et i'continuent lus conversation en mangeant).</i><br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je sommes &agrave; faithe une b&ecirc;tise. Ou n'vos en fichiz pas mal vous. Demain du d&icirc;ner ou s'rez &agrave; l'abri siez-vous mais tch'est qui s'en va devenin d'm&eacute; quand Charlotte ne trouvetha pas san p&acirc;t&eacute; dans l'armouaithe.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si fait, si fait, oulle y trouvetha. J'allons r'mettr&eacute; tout justement comme il tait. La seule diffethence es'sa qu'i n'y aitha pas justement autant de viande sus l's os, v'la tout.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh, che s'sa oquo piethe chenna. Oulle en f'tha un biau potin. Ou viyiz ou n'la connaissiz pas. Quand tchiquechose la d&eacute;range je vos garantis qu'ou n'est pas c'mode.<br/>
<br/>
Mergot&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bah. Ch'est tout d'ta faute Joe. Je m'en vais t'paler en amin. Tu n'est pas ma&icirc;tre siez-te, parceque tchi? Au c'menchement qu'ous etiez mathi&eacute;s tu'etais si en amour de l'yi que tu n'aithais pas voulu la contrarier sus autchun compte.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu la laissais faithe &agrave; sa t&ecirc;te dans toute espece de choses, et tu l'a g&acirc;ti, justement comme i' y &agrave; des methes qui font avec les &ecirc;fants. Et v'la l'resultat. Oulle &agrave; prins l'aud'essus d't&eacute; et acheteu t'en as peux et tu n'as mot-a-dithe. Les femmes sont toutes de m&ecirc;me si nou lus donne du pid &agrave; c'menchi.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah, ch'est bain vrai chenna. Ergardez man cas &agrave; m&eacute;, j'accordons comme des clioches, mais il tait d'm&ecirc;tchi que j'li fisse realiser, &agrave; peine que j' fussions ervenus de notre lune-de-miel, que ch'tait me qui m'en allais &ecirc;tre ma&icirc;tre. Ma belle-m&egrave;the vouli s'en m&ecirc;ler ettou, mais je l'envyi bain vite &agrave; s'faithe quatorze.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est pas tout ch'la, s'ous &ecirc;tes finis d'mangi, bailliz-me vite un coup-d'main &agrave; laver et serrer les vaissiaux.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Joe et Mergot s'y mettent et Basset ermet touos l's os dans l'pliat et r'met la cr&ocirc;te dessus comme oulle tait et fouore le pliat dans l'armouaithe).</i><br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;La personne ne pouarrait dithe que nou l'y &agrave; touchi.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan mais demain, quand Charlotte -<br/>
<br/>
Mergot&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bah. Charlotte. Butte-te pour une fais et montre-li que tu es un homme. Je m'en vais t'montrer comment qu'i faut la p&acirc;l&eacute; me, des qu'ou c'mench'a &agrave; faithe de train. &quot;Charlotte Crespin en v'la assez. Fiche-me la paix. Le moment est arriv&eacute;. Le Glas &agrave; sonn&eacute; sus les persetchutions interminablyes &agrave; tchi que tu m'as assujetti duthant une periode incalthchulablye. Il existe un proverbe angliais qui dit que m&ecirc;me le ver de terre se r'binfre contre ses agresseurs et -<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Un moment, je n'peux pas me rasouvenin de touos ches longs mots la. I'faut que j'mette tout chenna bas. Arr&ecirc;te une minute que j'ramasse du papi. Peux-tu m'pr&ecirc;ter un crayon?<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui, en v'chin iun.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah, ca, erdit nous chenna. Mais pas trop vite.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Le glas &agrave; sonn&eacute; sus les persetchussions interminablyes &agrave; tchi qu'tu m'as assujetti duthant une periode incaltchulablye. Il existe un proverbe engliais qui dit que m&ecirc;me le ver de terre, se r'binfre contre ses agresseurs. As tu tout chenna bas?<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bain, continuons. Quand j'etions devant l'ministre &agrave; l'occasion de notre mathiage tu promins solonellement de m'aimer er de M'OBEYI jusqu'&agrave; la mort et tu'as mantchi d'une mani&egrave;the impardonablye de faithe honneur a tes engagements, ch'est pourtchi le moment est v'nu que Joe Crespin, comme le ver du proverbe, est determin&eacute; de se r'volter contre t'n antagonisme et tes persetchussions, et dorenavant -<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Que tchi? Tch'est qu'chenna veurt dithe?<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Chenna signifie &agrave; l'avenin.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais je n'sais pas comment &eacute;p&eacute;ler touos ches longs mots-la.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ni m&eacute; ninetou. Mais fait les servi quand-m&ecirc;me v'la tchi la confondera et aitha bain pus d'effet. Eh bain, as tu chenna bas? Dor&eacute;navant, je sis maitre ichin et -<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Arretez. I'vaint de me v'nin une id&eacute;e. Je pouvons nos tithez d'embarras et sauver la position et mettre le pouore Joe &agrave; l'abit de toute responsabilit&eacute;.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah. Dieu merci. Mais comment chenna?<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;I'n'y a pas un moment &agrave; perdre. Ch'est d'arrangi un vol. I faut ouvri la f'n&ecirc;tre touollyi le cil avec de la terre de dans l'gardin comme si les voleurs etaient entr&egrave;s par-la. Et pis j'allons derangi les vessiaux et l'meublye dans la tchuisine et laissi l'armouaithe et les titheurs ouverts. Te, Joe, tu t'en vas t'empather de chein qui reste du p&acirc;t&eacute;, pliat et pliatel&eacute;e, et m&ecirc;me tchiques pi&egrave;ches d'argent'tie et va muchi tout de tchique carre en seuthet&eacute;. J'allons nos estchiver touos les trais et t&eacute; Joe, ai le soin de n'rentrer pas devant que ta missice ait ieu l'temps de faithe la d&eacute;couverte que la maison &agrave; te rompue en votre absence et que -<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah l'djablye. Il est trop tard. La r'velo.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Charlotte Crespin entre avec deux vaisines qu'oulle &agrave; invit&eacute; &agrave; v'nin souper).</i><br/>
<br/>
Maria&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh Charlotte, i'y &agrave; du monde, i'vaut mus nos n'aller siez-nous, je r'vaindrons une autre fais.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi sorte d'niollin. Eh bain en v'la ettou. Oppr&egrave;s que j'vos ai invit&eacute;s? Bonsouair Messieux, je n'savais pas que Joe avait d'la compagnie. Je sommes sus l'point d'aver un p'tit mio d'souper et ou pouvez nos joindre, ous &ecirc;tes les bainvenus.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh, nennin mercie. Quant &agrave; me je n'mange jamais devant m'couochi.<br/>
<br/>
Bass&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dame ni m&eacute; ninnetou. J'avons justement entre pour tchiques minutes, &agrave; la r'venue d'l'assembli&eacute;e pour gouoter l'cidre &agrave; Joe. Je devethions &ecirc;tre siez-nous. Bonsouair Mesdames.<br/>
<br/>
Merg&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bain Joe, &agrave; la prechaine. Et mercie.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Joe va les condithe &agrave; la porte et en l'tchittant i'li palent en bas, li disant de prendre couothage).</i><br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>Les deux vaisines lus assievent et Charlotte ramasse un doubliyi et s'met &agrave; dr&egrave;chi la tablye. Joe rentre tout enerv&eacute; de penser tch'est qui s'en va s'arriver, et Charlotte l'envie &agrave; cherchi une cann&eacute;e d'cidre. Quand tout est pr&ecirc;t ou dehalle san p&acirc;t&eacute;.</i><br/>
<br/>
Charlotte&nbsp;&nbsp;&nbsp;&nbsp;&nbsp;&nbsp;&nbsp;&nbsp;La, je crai qu'ous allez apprecier man fricot.<br/>
<br/>
Lisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;Est-che un p&acirc;t&eacute; d'pommes?<br/>
<br/>
Charlotte&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin.<br/>
<br/>
Maria &nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est p't-&ecirc;tre de la rhubarbe.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Nouffait. Jamais ou n'devinethiez. Ch'est un p&acirc;t&eacute; d'lapin. Ma specialit&eacute;.<br/>
<br/>
Maria&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh, i faut qu'tu m'en donne la recette. Je n'en ai pas mangi depis que j'tais toute petite fille. Je gardions des lapins siez nous et mem&eacute;e nos en faisait de temps en temps quand j'avions de la compagnie. Ch'tait d'tchi bouan par exemplye.<br/>
<br/>
Liza&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bain, je n'en ai jamais gouot&eacute; m&eacute;. Quand j'avions du lapin, ch'tait dans d'la soupe avec un morc&eacute; d'lard, mais jamais un p&acirc;t&eacute;.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bain tu t'en vas gouoter ch'tis-chin, me fille, et tu m'dithas si ch'est qu'il &agrave; l'gout de r'vas-y. Et pis ch'est qu'il est ligi. La, souosp&egrave;se.<br/>
<br/>
Liza &nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais vaithe don. <i>(Oulle passe &agrave; Maria).</i><br/>
<br/>
Maria&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh, ch'est merveilleux.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;I'y &agrave; pourtant un lapin tout entchi &agrave; l'faithe <i>(ou prend san cout&eacute; pour le d'biter).</i><br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh mais, Charlotte, j'pensais que ch'tait pour not'e d&icirc;ner d'main. Vaudrait bain mus ne pas l'entamer.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Ne t'g&ecirc;nes pas man pouorre Joe, j'ai t'arrang'geai aut'e chose pour tan d&icirc;ner. Vaint-en souper avec nous, v'chin une assiette pour t&eacute;. Tu n'as mangi rain depis chinque l'heuthes et tu dai &ecirc;tre affam&eacute;.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nouffait, j'n'ai pas grand faim et je n'm'en vais pas mangi, mercie. Je n'me sens pas trop bain.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Charlotte &eacute;prouve &agrave; enfoncer san cout&eacute; sans l'mitan du p&acirc;t&eacute; mais ou n'peut y faithe autchune impression).</i><br/>
<br/>
Maria &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu as fait ta p&acirc;t&eacute; un mio duthe, Charlotte.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'comprends pas chenna, oulle est en effet, bain pus endeurchie que d'habitude, pourtant quand j'la halli du fou - mais, tch'est qu'chennechin veurt dithe? Oulle est toute elouaissi.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(ou'la souosl&egrave;ve de sus l'pliat et contemplye le contenu avec stupeur. Les deux vaisines en font autant et s'egouffent &agrave; rithe. I'n'y &agrave; qu'des os).</i><br/>
<br/>
Liza &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu l'as tchuit trop longtemps ma pouore Charlotte et toute la viande &agrave; dispathu.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Charlotte est futhieuse et realisant tch'est qui s'est arriv&eacute; ou s'ecrie).</i><br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Joe, arrive ichin.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Joe epouvant&eacute;, hesite).</i><br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais -<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;I'n'y &agrave; pas d'mais. Arrive ichin &agrave; l'instant. Tch'est qu'chennechin veurt dithe? Raiponds-me.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Joe fait de s'n innocent et vaint s'baissi pour &eacute;pier dans l'pliat).</i><br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nou dithait qu'les rats y ont t&eacute;.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Charlotte qui tchaint la couvertuthe du p&acirc;t&eacute; &agrave; ses deux mains, li en ass&egrave;ne un coup sus la nuque).</i><br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Des rats? J'm'en vais t'en bailli me, des rats. Ch'est te et ches deux fripons-la qui v'nez d'vos regal&eacute;r sus man p&acirc;t&eacute; tandis que j'tais absente. V'la des peules qu'ont mathie deux fumelles qui n'sont pas capablyes de faithe aut'e chose que de s'peindre la fache et passer lus temps au Cinema.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;I'n'savent pas seulement comment bouoilli une patate et lus hommes sont pour bain en dithe &agrave; cr&ecirc;ver la faim siez yeux, et pis i's'en vainment ichin potchi dans mes armouaithes et devorer mes provisions. Et t&eacute;, pouore mollusque que tu'es, tu'es b&ecirc;te assez de les laissi faithe et m&ecirc;me de l's encouothagi.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Charlotte Crespin, en v'la assez. Fiche me la paix. Absolument j'ai l'drouait d'inviter mes amins &agrave; v'nin siez-m&eacute;, et lus offri l'hospitalit&eacute;. Oquothe au but d'tout, ch'tait man lapin. Et je n't&eacute; permettrai pas d'insulter mes amins de chute mani&egrave;the la. Le moment est arriv&eacute;. Le glas &agrave; sonne sus les persetchutions intermiablyes et incharcutiablyes et inscurtiniablyes. Les graisseurs se r'binfrent contre le ver - le ver -<br/>
<br/>
Maria&nbsp;&nbsp;&nbsp;&nbsp;&nbsp;&nbsp;&nbsp;&nbsp;Solitaire.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(examinant san papi).</i> Et dor&eacute; - dor&eacute; - en avant -<br/>
<br/>
Liza&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh Charlotte, t'n homme &agrave; joint l'Arm&eacute;e du Salut.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Taisous - vous et filez siez-vous. J'aime mus votre run qu'vot'e compagnie.<br/>
<br/>
Charlotte&nbsp;&nbsp;&nbsp;&nbsp;&nbsp;&nbsp;&nbsp;&nbsp;Extchusez le mes pouores filles, mais jamais je n'lavais veu d'm&ecirc;me. Je n'crai pas qu'ils out t&eacute; &agrave; l'assembli&eacute;e du tout. Ches deux ivrouognes-la l'ont emmen&eacute; &agrave; passer la seth&eacute;e &agrave; l'auberge et i'l'ont enivr&eacute;. Jamais i'n'm'avait p&acirc;l&eacute; d'm&ecirc;me. Mais je m'en vais l'arrangi quand ou s'sez hortes.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Les deux femmes embraichent. Charlotte et s'en vont mais &agrave; la porte. Maria se r'touane).</i><br/>
<br/>
Maria &nbsp;&nbsp;&nbsp;&nbsp;&nbsp;&nbsp;&nbsp;&nbsp;Charlotte, ne t&eacute; d&eacute;ranges pas de m'donner la recette pour un p&acirc;t&eacute; d'lapin.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieille catte.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dore-et-en avant Joe Crespin s'en va &ecirc;tre ma&icirc;tre ichin.<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Vaithe je craithais bein. Tu en as d'l'esp&egrave;thance. J'&egrave;sp&egrave;the que tu es satisfait de m'aver humili&eacute;e devant ches deux creatuthes-la. Devant djaix heuthes demain au matin v'la tchi s'en va &ecirc;tre partoute la paraisse et je m'en vais &ecirc;tre &agrave; la risel&eacute;e du vaisinn&eacute;.<br/>
<br/>
Joe&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais -<br/>
<br/>
Charlotte &nbsp;&nbsp;&nbsp;&nbsp;&nbsp;&nbsp;&nbsp;&nbsp;Ne m'raiponds pas. Si la colethe memporte je ne s'sai pas responsablye de mes actions et i'pouorrait t'arriver du ma. Donne-me chu papi-la.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Joe cherche a la r'tenin).</i><br/>
<br/>
Charlotte&nbsp;&nbsp;&nbsp;&nbsp;&nbsp;&nbsp;&nbsp;&nbsp;Donne-me chu papi-la, immediatement. <i>(Oulle l'examine).</i> Ah, j'vai bain que t'avais bain apprins tan catechisme. Ch'est un dotch&ucirc;ment qui vaut la peine de garder et d'enfremer. Ah ca, file &agrave; t'couochi, et deliemment.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Joe hesite et semblye comme si voulait dithe tchiquechose).</i><br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;As tu oui? <i>(ou happe une tchaithe et la leve pour assommer Joe, qui file l'avant &agrave; yi.</i><br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>Charlotte contemplye oquo une feis les debris du p&acirc;t&eacute; et ecliate en sangliots en disant.</i> Tch-est don qu'j'ai fait pour methiter une patheille humiliation.<br/>
<br/>
<i>&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et ou s'amauochele dans une tchaithe).</i><br/>
<br/>
<br/>
</div><div align="center">RIDGEAU.<br/></div>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="thiatre.html">L&eacute; thi&acirc;tre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

