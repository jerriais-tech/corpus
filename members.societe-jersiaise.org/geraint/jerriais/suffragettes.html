<HTML>

<!-- Mirrored from members.societe-jersiaise.org/geraint/jerriais/suffragettes.html by HTTrack Website Copier/3.x [XR&CO'2014], Tue, 15 Jul 2025 13:58:37 GMT -->
<HEAD>
<TITLE>Lonore's Little Ways with Suffragettes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Lonore's Little Ways with Suffragettes</h2></font></center><p><br>
<br>
Moussieu Samuel et m&eacute;, j'pass&icirc;mes la s&eacute;th&eacute;e ensembye. l'aut' s&eacute;. P&eacute;p&eacute;e 'tait hort a eunne reunion pour <a href="taxe.html">Ne pas Tax&eacute; la Biethe</a>, et m&eacute;m&eacute;e a eunne Reunion pour Emp&egrave;chi les Servantes d'av&eacute; des galants ; et Moussieu Samuel avait promins a m&eacute;m&eacute;e d'rest&eacute; m'aidji a d&egrave;svi&eacute; du vigonia pour faithe des cotillons &egrave;s n&eacute;gresses des pays cauds.<p>

&#147;May I smoke?&#148; qu&eacute; m'dit Moussieu Samuel. Et quand j'y'eut dit qu'j'aimais hardi l'odeu de p'tun, i' d&egrave;shalli un grand long cigare Amethitchin qu'avait couot&eacute;, qui m'dit, trente sous, et l'mint dans la carre de sa bouoche, la pointe en haut, coumme Moussieu Journeaux quand il est a jugi les b&ecirc;tes a Moussieu P&eacute;rr&eacute;e, et qu'les autres juges ne sont pon de s'n'avis.<br>
<br>
Je d'visimes d'choses et d'autres : d'la Taxe sus l'T&eacute;e : du prix du beurre : du derni&eacute; sermon sus la condite des filles dans la <a href="rueddriethe.html">rue d'dri&egrave;the</a> : et d'eunne nouvelle race de poules qui pounnent des oeus carr&eacute;es. Et pis j'nos minmes a p&acirc;sl&eacute; des Suffragettes. Moussieu Samuel s'y counnait la d'sus. I' li&eacute;t un tas d'gazettes ; et i' counnait toutes les morgaches de ch&egrave;s femmes la coumme s'i' l's'avait veues.<br>
<br>
Quand i' vint a m'dithe qu'y'en a qui d'pichent des ozennes de boutique, qui flianquent d'la booe sus des messieux, qui versent de l'encre dans les bouetes-a-lettres, et qui brulent des maisons : j'n'en r'venais pas ! Et pourtchi qu'ch&egrave;s sou&eacute;pinnes la font dit&eacute;t Moussieu Samuel ? que j'lis dis. 'Pas'-qu&eacute; nou n'veurt pon les laissi vot&eacute; dans l's'Assembli&eacute;es d'Paraisse,' qui m'r&egrave;spounni.<br>
<br>
J'n'en r'venais pas ! de tout ch'que Moussieu Samuel me dit sus les Suffragettes. Des femmes qui passent lus temps a buchi tout, a marchi 'up-an-down' dans les rues en hurlant, a envi&eacute; des pierres a travers les f'n&egrave;tres et a faithe les chent coups partout !<p>

Et pourtchi que l'Gouvernement n'les met pon en prison, ch&egrave;s d&egrave;svergond&eacute;es la ? que j'dit : pourtchi q'nou n'les punit pon pour &ecirc;tre a galvaud&eacute; les qu'mins, a la plieche d'&ecirc;tre siez yeux a &egrave;spoust&eacute; lus meubye ? - ou a d&egrave;svi&eacute; du fi ov un naice jeunne houmme ? que j'dit, en rappr&eacute;chant ma tchaise de Moussieu Samuel.<br>
<br>
&#171; Toutes ch&egrave;s femmes l&agrave;, ch'est des t&ecirc;tes cratchies, Miss Lonore, que s'fit Moussieu Samuel ; et l'Gouvernement n'sait pon coumment s'y prendre pour les faithe port&eacute; r'pos! Ou p&acirc;slez d'les mettre en prison! Mais nou l's y met ! Mais sitot enfreumm&eacute;es, les bitches r'fusent de mangi ! Nous a bieau les mettre du fricot d'vant yeux : d'la soupe, d'la steak, du maq'th&eacute;, d'la caboche, du <a href="podindriz.html">podin-d'riz</a> ! les hardelles n'touchent a rin, et s'laissent enhann&eacute; la faim putot que d'manji! L'Gouvernement a &egrave;sprouv&eacute; a lus engardjichounn&eacute; d'la bouollie eunne illi&eacute;te, mais les suffragettes freumment lus bouoches, coud'pisent les docteurs, et donnent des talmouzes &egrave;s gardjiennes et &egrave;scopissent dans la fache de tout l'monde - n'y'a pas moyen d'lus faithe prendre de neurtuthe. Pour ne pas les vaie mouothi en prison, l'gouvernement les laisse couore au bu de quat' ou chinq jours - et i' se r'mettent a buchi tout coumme devant.<br>
<br>
J'p&acirc;limes oquo tchique temps la d'sus, et Moussieu Samuel (i' s'&eacute;tait rappr&eacute;chi oquo pus pr&egrave;s d'm&eacute;, pour dithe cheunna) me dit que l'Gouvernement 'tait si enni&eacute; d'lus farces, qui s'n'allait yav&eacute; un prix d'offert a tchi trouvthait moyen d'lus faithe port&eacute; r'pos. Samuel (il avait mins san bras autou d'm&eacute; pour &ecirc;tr' pus pr&egrave;s) me dit tch&egrave;s qu'en criais, m&eacute; qu'&eacute;tais fille de bouan sens, quand a les puni, ches &#171; hunger strikers &#187; la, qui s'motchaient des messieurs d'la Cour d'Angli&eacute;terre. J'lis promins d'y r'pens&eacute; en m'couochant (i' s'&eacute;tait mins a jou&eacute; avec mes deigts) et que j'lis dithais pus tard.<p>

J'y'ai r'pens&eacute; ! Et ne v'ch&icirc;n coumment j'm'y prendrais avec ch&eacute;s hardelles la ! J'lus dithais coumme cheunchin. Ou r'fusez d'mangi ! et quand nou vos entounne d'la p&eacute;tuthe, ou vos pl&eacute;gnies &egrave;s gazettes que nou vos a grimm&eacute; la langue ! Eh bin ! J'nos n'allons &egrave;sprouv&eacute; aut'chose ! J'nos n'allons continu&eacute; a mettre tout plien d'tchi bon a mangi sus vot' tabye, persounne ne vos forch&eacute;tha a en prendre ; et si ou r'fusez d'manji, nou vos laisra couore au bu d'chinq jours! Ou pouorez vos n'all&eacute; tout dr&eacute;t hort de prison. V&eacute;the ! que j'lus dithais : ch'est d'm&ecirc;me. Allouos en hort d'ichin! Mais, d'vant vos n'all&eacute; ! et justement pour vos faithe r'souv'n&eacute; d'nous, j'nos n'allons vos cop&eacute; les ch'veux a ras d'la t&egrave;te - et pis apr&egrave;s j'la ras'ons ! Ou sortithez d'prison sans av&eacute; 't&eacute; forchis d'manji, mais ov la t&ecirc;te nue coumme un jambon ! Mais je n'vos f'thons pas eunne mie d'ma !<br>
<br>
Ch'est d'm&ecirc;me que j'vos les dj&eacute;thithais, ches d'mou&egrave;zelles suffragettes. Et j'ai dans l'id&eacute;e - j'sis d'mou&egrave;zelle me m&egrave;me - qu'a ben pr&egrave;s toutes aimthaient mus manji quat' r'pas par jour que d'se vaie eunne t&egrave;te coumme un navet.<br>
<br>
&nbsp;<p>
<a href="brambilo.html">MISS LONORE PAIN</a><br>
<I>Morning News 10 April 1913<br></I>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="femme.html">La femme</a><p>
<li><a href="suff2.html">Les Suffragettes</a><p>
<li><a href="suff.html">Les Suffragettes</a><p>
<li><a href="2suffragettes.html">Doeux Suffragettes</a><p>
<li><a href="collibets1.html">Collibets</a><p>
<li><a href="femvot.html">Quand les femmes voteront....</a><p>
<li><a href="vouaix_femme.html">La Vouaix d'une Femme</a><p>
<li><a href="cahouain1923a.html">L&eacute; Caouain et l'&ecirc;lection mantchie d'eune femme</a><p>
<li><a href="elections_23.html">Elie va baithe du th&eacute;e siez une Suffragette</a><p>
<li><a href="avantuze.html">L'Av&acirc;ntuze du Cou&ocirc;sin Richar'</a><p>
<li><a href="lapusdifficile.html">La pus difficile!</a><p>
<li><a href="landarmy.html">&quot;Land Army&quot;</a><p>
<li><a href="gdffemmes.html">Les Femmes</a><p>
<li><a href="gdffemmes1948.html">Les D'vis du Bouan'homme George</a><p>
<li><a href="gdffemmes1948b.html">Les D'vis du Bouan'homme George</a><p>
<li><a href="gdfelections1975.html">&Ecirc;lections et appointements</a><p>
<li><a href="pm1947.html">Ph'lip and Merrienne</a><p>
<li><a href="gdfemancipation.html">Emancip&acirc;tion?</a><p>
<li><a href="painfirsttower.html">Strange News from First Tower</a><p>
</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/suffragettes.html by HTTrack Website Copier/3.x [XR&CO'2014], Tue, 15 Jul 2025 13:58:37 GMT -->
</HTML>
