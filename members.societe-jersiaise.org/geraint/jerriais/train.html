<HTML>

<!-- Mirrored from members.societe-jersiaise.org/geraint/jerriais/train.html by HTTrack Website Copier/3.x [XR&CO'2014], Tue, 15 Jul 2025 14:00:31 GMT -->
<HEAD>
<TITLE>L&eacute; train</TITLE>
<META  name="keywords" content="Jèrriais, language, langue normande, railways, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, langues régionales, Normandy, Normandie">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; train</h2></font></center><p><br>
<br>
<br>
<IMG SRC="train1.jpg" WIDTH=239 HEIGHT=192 align="right" ALT="L&eacute; train" ><p>


J'aime bein viagi par train. Y'a trop d&eacute; stress en viageant par avion et j'sis d'avis qu'les a&eacute;roports sont, comme nou dit, l'enf&eacute; sus la t&egrave;rre.<br>
<br>
En g&eacute;n&eacute;tha, l's a&eacute;roports sont b&acirc;tis trop liain des villes - mais p&egrave;rsonne n&eacute; veurt vra&icirc;nment d'meuther dans l'va&icirc;sinn&eacute; d'un a&eacute;roport auve tout l'brit des avions. &Eacute;pis i' faut prendre un taxi ou eune beusse ou un train pouor arriver en ville. Auve les bagages, ch'est trop d'travas. Ch'est bein pus s&icirc;mpl'ye - et pus confortabl'ye d&eacute; faithe tout l'viage par l&eacute; train car nou-s'arrive en ville et y'a tr&eacute;jous des h&ocirc;tels dans l'va&icirc;sinn&eacute; des grandes st&acirc;tions.<br>
<br>
&Agrave; Nou&eacute;, j'v&icirc;sitis Londres et j'allis &agrave; Paris pouor la journ&eacute;e par l'&Ucirc;rostar tchi va par la Tonnelle souos la Manche. Au mais d'D&eacute;zembre, quand nou tchitte la st&acirc;tion d'Waterloo i' fait ni&egrave;r l&eacute; mat&icirc;n et don nou n'vait pon grand'chose avant d'arriver &agrave; la Tonnelle - tch'est ni&egrave;r &eacute;tout, bein seu.<br>
<br>
Et trais heuthes aupr&egrave;s l'd&eacute;part d'Londres, n&eacute; v'l&agrave; la St&acirc;tion du Nord &agrave; Paris.<br>
<br>
Paris, tout comme Londres, a san c'm&icirc;n d'f&eacute; souost&egrave;rrain. Y'a des diff&eacute;thences, bein seu, mais j'crai qu'la cheinne qu&eacute; nou-s'&egrave;rm&egrave;rque l'pus est qu'&agrave; Paris les trains ont des reues auve des tyeurs.<br>
<br>
Des gens m&eacute; d'mandent assez souvent si j'ai fait l'viage par l&eacute; C'm&icirc;n d'f&eacute; Trans-Sib&eacute;rien en Russie. N&acirc;nn&icirc;n - man seul viage en train hors l'&Ucirc;rope jusqu'ich&icirc;n a 't&eacute; un p'tit viage par la c&ocirc;te Asiatique d&eacute; Stamboul.<br>
<br>
Mais c&egrave;rtainement, j'ai pr&icirc;ns l'train pouor aller &agrave; Moscou. Y'a chent ans, ch'tait p&ocirc;ssibl'ye d'acater un titchet d&eacute; St. H&eacute;lyi &agrave; Moscou - l&eacute; viage 'tait d'la Pompe d&eacute; Haut jusqu'&agrave; Gou&ocirc;rray pis l'bat&eacute; &agrave; Cart'ret et pis l'train &agrave; Paris et pis pouor Moscou. I' sembl'ye qu&eacute; l'M&acirc;jeur Rybot l&eacute; fit avant la R&eacute;volution Russe en mil neu chents dgi&ecirc;x-sept.<br>
<br>
M&eacute; j'ai fait l'viage &agrave; Moscou, en prannant l'bat&eacute; &agrave; Saint-M&acirc;lo, pis l'train &agrave; Rennes, d&eacute; Rennes nou va vite &agrave; Paris par l&eacute; TGV et pis nou prend l'train pouor Moscou.<br>
<br>
Ch'est un long viage - mais i' m'est avis qu&eacute; ch'est pus agr&eacute;abl'ye d&eacute; s'accou&ocirc;teunmer &agrave; la vie Russe duthant deux jours qu&eacute; d'arriver &agrave; l'a&eacute;roport Sheremetyevo &agrave; Moscou auve chein qu'nou-s'appelle l&eacute; choc d'la tchultuthe. I' faut p&acirc;sser deux nyits sus l'train - y'a des lyits d'pathai dans l'compartiment. Nou peut li&eacute;the, baithe des v&egrave;rr&eacute;es d'th&eacute;e Russe au limon et r'garder l'paysage tchi p&acirc;sse.<br>
<br>
Y'a eune chose tch'est bein &icirc;nt&eacute;r&ecirc;ssant: la chose en est qu'les rails du c'm&icirc;n d'f&eacute; d'l'ancienne Unnion Sovi&eacute;tique sont d'eune pus grande la&icirc;ze qu'les cheins du Vou&ecirc;st, et don &agrave; la frontchi&eacute;the d&eacute; B&eacute;larus &agrave; Brest-Litovsk, nou l&egrave;ve les ouadg&icirc;ns pouor changi les reues. Les passagi&egrave;rs restent d&eacute;dans duthant ch't' ex&egrave;rcice.<br>
<br>
Moscou a san c'm&icirc;n d'f&eacute; sou&ocirc;st&egrave;rrain &eacute;tout tch'est spectatchulaithe auve des mosa&iuml;ques, des colonnes en marbe et des stchulptuthes d'ouvri&egrave;rs h&eacute;ro&iuml;ques.<br>
<br>
J'tais &agrave; Moscou quand la Muth&acirc;le d&eacute; B&egrave;rl&icirc;n tchit en mil neu chents huiptante-neuf, et j'&egrave;rv&icirc;ns en J&egrave;rri par l&eacute; train tchique jours aupr&egrave;s chenna. En allant &agrave; Moscou, quand nou p&acirc;ssit par B&egrave;rl&icirc;n, les soudards avaient contr&ocirc;l&eacute; touos les p&acirc;sseports et dotch&ucirc;ments d'eune manni&eacute;the hardi s&eacute;v&egrave;the coumme d&eacute; cou&ocirc;teunme, mais chutte fais-l&agrave; en &egrave;rp&acirc;ssant d&eacute; B&egrave;rl&icirc;n d'l'&Ecirc;st au Vou&ecirc;st y'avait des sou&ocirc;ris et d's &icirc;nvit&acirc;tions d'continnuer sans visa et sans probli&egrave;me.<br>
<br>
Nos auteurs J&egrave;rriais ont viagi &eacute;tout et la&icirc;ssi des descriptions d'lus &icirc;mpressions. <a href="lock.html">John Lock</a>, un St. Br&eacute;ladais tchi travaillait &agrave; Londres, env'yit <a href="qmindfe_electrique.html">un rapport sus l'nouvieau c'm&icirc;n d'f&eacute; souost&egrave;rrain d'Londres</a> &agrave; la Nouvelle Chronique en mil huit chents n&eacute;nante. N&eacute; v'ch&icirc;n tchiques buts d&eacute; chein qu'il &ecirc;crivit:<br>
<br>
<CENTER>
<TABLE width=500>
<TR>
<TD>
<FONT SIZE=2>La d&egrave;rrhni&egrave;the et pus nouvelle chose &agrave; Londres ch'est l'q'min d'f&eacute; &eacute;lectrique - Drole d&eacute; bastringue ch'la. Il a &agrave; p&eacute; pr&egrave;s treis milles de long: pus ou mains comme d'la ville &agrave; St. Aubin, i'l'y'a si&egrave;z stations - <I>all told</I>.<br>
Imagine un grand <I>gas pipe</I> d&eacute; d'gh&egrave;z huit pids d'giam&egrave;ttre, septente pids souos t&egrave;rrh nou peut d'scendre par d&eacute; biyiaux d'gr&egrave;s ou par l&eacute; <I>lift</I><br>
 Y'ieunne des stations est nomm&egrave;h '<I>Borough</I>,' - bouan nom ch't'y l&agrave;, extrem'ment &agrave; propos, y d&eacute;v'thaient tout d'm&ecirc;me l'&ecirc;p'l&eacute; <I>burrow</I> car ch'est justement comme un lopin d'lapins: faithe des creux souos t&egrave;rrh comme ch'l&agrave;; sinon qu&eacute; les lapins n'ont pas la veux &eacute;lectrique.....<br>
....ch'est m&egrave;rrhveilleusement bein'ne arrangi et j'cr&eacute; qu&eacute; la <I>ride</I> de la Cit&eacute;h &agrave; Stockwell est pour 4 sous la miyeuthe marchi <I>ride</I> du monde.<br>
</FONT></TD>
</TR>
</TABLE>
</CENTER><p>
<br>
Bouan viage!<br>
<br>
<i><a href="jerpoem.html">Geraint Jennings</a><br>
La Lettre J&egrave;rriaise<br>
Janvyi 2003<br></i>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="transport.html">L&eacute; transport</a><p>
<li><a href="cmindfe.html">Le C'min d'F&eacute;</a><p>
<li><a href="qmindfe1871.html">Le Qmin-df&eacute;</a><p>
<li><a href="qumindfe.html">Le Qu'min d'f&eacute;</a><p>
<li><a href="qmindfe_electrique.html">L&eacute; Q'min d'F&eacute; &Eacute;lectrique</a><p>
<li><a href="48passagyiers.html">D'la Ville de St.-H&eacute;yer, j'emporte 48 p&acirc;ssag'yiers</a><p>
<li><a href="laisditeu.html">A Laisditeu de la &#147;Nouvelle Chronique.&#148;</a><p>
<li><a href="lettre1872b.html">A Laisditeu de la &quot;Nouvelle Chronique&quot;</a><p>
<li><a href="gdfbeusse.html">La beusse battit l'pouf-pouf</a><p>
<li><a href="train2009.html">Quand, sus l&eacute; train, nou vait p&acirc;sser les bouais</a><p>
<li><a href="gdfgeints.html">Geints, et l'temps p&acirc;ss&eacute;</a><p>
<li><a href="gdfcrasset2.html">Av'-ous connu l'cr&acirc;sset?</a><p>
<li><a href="reve2015j.html">Un R&ecirc;ve</a><p>
</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/train.html by HTTrack Website Copier/3.x [XR&CO'2014], Tue, 15 Jul 2025 14:00:31 GMT -->
</HTML>
