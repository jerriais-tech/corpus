<HTML>
<HEAD>
<TITLE>L&eacute; routchi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; routchi</h2></font></center><p>


<i>Trenton, Michigan,</i><br/>
<i>U.S.A.</i><br/>
<i>L&eacute; 3 d'mai, 1980.</i><br/>
<br/>
Moussieu l'R&eacute;dacteu,<br/>
<br/>
Quand j'tais en J&egrave;rri l'ann&eacute;e p&acirc;ss&eacute;e, tchitch'un m'dit qu&eacute; les routchi&egrave;rs 'taient payis souoxante-ch&icirc;n louis la s'maine. Si j'avais 't&eacute; sans travas et dans l'b&eacute;soin j'n'&eacute;thais pon p&egrave;rdu d'temps, eune fais ou&iuml; chenna, d&eacute;vant m'n aller vaie l'Conn&ecirc;tabl'ye et l&icirc; d'mander d'm'emba&ucirc;chi!<br/>
<br/>
J'ai tr&eacute;jous gard&eacute; un bouan souv'n&icirc;n du temps qu&eacute; j'tais S&eacute;gr&eacute;taithe au Conn&ecirc;tabl'ye (pus tard Jur&eacute;-Justicier) Francis Vibert Le Feuvre &agrave; St. Pi&egrave;rre y'a eune septantaine d'ann&eacute;es - disons dans les 1908. Dans chu temps-l&agrave;, l's anciens d'la p&acirc;raisse (et d's aut' p&acirc;raisses &eacute;tout, sans doute) tchi n'avaient pon m&ecirc;nagi &agrave; sauver assez d'sou pour souangni des b&eacute;soins d'vieill&egrave;che sans travailli, et tchi consid&eacute;thaient que ch'tait honteux d'&ecirc;t' &quot;sus la p&acirc;raisse&quot; ou d'&egrave;rch&eacute;ver d'la charit&eacute; d'autcheune p&egrave;rsonne, d&eacute;v'naient routchi&egrave;rs pour la p&acirc;raisse. I' n'gangnaient pon d'hauts gages, mais il' 'taient payis toutes les s'maines et n'taient pon accabli&eacute;s d'travas. Les maladifs et les s&icirc;mpl'yes d'esprit, et g&eacute;n&eacute;ralement les cheins tchi, par h&acirc;sard &icirc;mpr&eacute;vu, 'taient sans travas, pouvaient &ecirc;t emplyiy&eacute;s comme routchi&egrave;rs au b&eacute;soin &eacute;tout.<br/>
<br/>
Ou-s-allez p't-&ecirc;t' penser qu&eacute; ches gens-l&agrave; n'&eacute;taient pon capabl'yes d&eacute; faithe un bouan jour d&eacute; travas pour la p&acirc;raisse, mais j'peux c&egrave;rtifier qu&eacute; ch'tait l'contraithe. Ch'est vrai tch'i' prannaient lus temps, mais &agrave; ch't' &ecirc;poque-l&agrave; les gens avaient ocouo eune honn&ecirc;tet&eacute; et un ordgi dans lus travas, et j'vouos asse&ucirc;the tch'i' y'avait mains d's&egrave;rcl'ye et d'mauvais h&egrave;rbe l&eacute; long des foss&eacute;s d'l'Ile tch'i' n'y'a &agrave; ch't heu.<br/>
<br/>
Les routchi&egrave;rs 'taient appel&eacute;s &quot;Cantonniers&quot; dans chu temps-l&agrave; et il' 'taient seurvilyis par un &quot;Chef-Cantonnier&quot; Tchu souangnait d'ieux et d'lus bein-&ecirc;tre comme un p&eacute;the, et il avait l'appias et l'sou&ocirc;tchein du Conn&ecirc;tabl'ye.<br/>
<br/>
J'en ai connu, d'ches Chefs-Cantonniers, tch'avaient des caract&eacute;thes &icirc;nt&eacute;r&ecirc;ssants. Naturellement, il' 'taient choua&icirc;sis d'parmi touos l's aut' routchi&egrave;rs &agrave; cause d&eacute; lus &ecirc;duc&acirc;tion (comparative, sans doute) et lus r&eacute;put&acirc;tion dans la p&acirc;raisse. Il' avaient un sens d&eacute; responsabilit&eacute; &egrave;rm&egrave;rquabl'ye env&egrave;rs lus travailleurs et la p&acirc;raisse, et ch'tait l'Chef-Cantonnier tchi fa&icirc;sait san rapport au Conn&ecirc;tabl'ye toutes les s'maines et tchi r'ch&eacute;vait les gages en blo pour distribuer &agrave; ses hommes au but d'la s'maine.<br/>
<br/>
Les routes n'&eacute;taient pon macadamis&eacute;es dans chu temps-l&agrave;, et ch'tait eune affaithe d&eacute; les ca&ucirc;chi atout la pi&egrave;rre c&acirc;ss&eacute;e qu'nou viyait dans l's &ecirc;carceurs, atout l'aigue du ro&ucirc;leux (&quot;steam-roller&quot;). L&eacute; travas s'fa&icirc;sait par les corv&eacute;es en &ucirc;sage dans l'temps - quand un homme avait a fourni tant d'jours par an pour a&icirc;dgi &agrave; r'pather les routes. Nou-s-appelait ch'la &quot;faithe ses c'm&icirc;ns.&quot; Au b&eacute;soin, les pus robustes routchi&egrave;rs a&icirc;dgeaient &egrave;s corv&eacute;es. L&eacute; Chef-Cantonnier &agrave; St. Br&eacute;lade 'tait un haut maigre du nom d'Gavey. J'ai oublyiy&eacute; tch'est tch'&eacute;tait san preunmi&eacute; nom, mais j'm&eacute; r'souveins tout-&agrave;-fait bein d&eacute; s'n appathence. Il avait eune vouaie autoritaithe, et i' m'sembl'ye acouo l'ou&iuml; donner ses ordres &agrave; ch&acirc;que routchi d'bouane heuthe au mat&icirc;n. &quot;Et t&eacute;, Ph'lippe, t'en vas prendre ta p&egrave;lle, et t'en vas t'en v'n&icirc;n auve m&eacute; au ro&ucirc;leux!&quot;<br/>
<br/>
Y'a eune chose tchi n'faut pon oublier. Ch'est que g&eacute;n&eacute;ralement, les routchi&egrave;rs, anciens ou maladifs ou s&icirc;mpl'yes d'esprit, sauvaient un tas d'sou &agrave; la p&acirc;raisse. A la pliaiche d'&ecirc;t' &quot;sus la p&acirc;raisse&quot;, tout en travaillant trantchilement i' gardaient les r'li&eacute;s des routes propres &agrave; un cou&ocirc;tement raisonnabl'ye.<br/>
<br/>
Dans la p&acirc;raisse d&eacute; St. Pi&egrave;rre, i' prannaient du go&ucirc;t &agrave; faithe lus travas, et &agrave; c&egrave;rtaines distances l&eacute; long des foss&eacute;s nou viyait l'r&ecirc;sultat - l'atchumul&acirc;tion d'la gratt'tie d's&egrave;rcl'ye du r'li&eacute; bein arrangie en mouoch&eacute;, appel&eacute; un mouoch&eacute; d'bann'lais, tch'&eacute;tait a&icirc;si &agrave; ram&acirc;sser et ch&egrave;rgi dans l'h&egrave;rnais.<br/>
<br/>
Ch&acirc;que p&acirc;raisse avait eune vendue d'chu bann'lais touos l's ans. Les f&egrave;rmi&egrave;rs l&eacute; fa&icirc;saient s&egrave;rvi pour remplyi un fias ou ameublyi eune taque dans l'clios our pour picoter des tonmates ou aut' pliantes. J'pense qu&eacute; ch'la s'fait acouo au jour d'aniet, mais i' m'sembl'ye qu&eacute; j'vai bein p'tit d'bann'lais par les c'm&icirc;ns quand j'sis en J&egrave;rri &agrave; ch't heu, probabli&eacute;ment viyant qu'les routes sont macadamis&eacute;es. Et j'n'ai pon veu fort d&eacute; ches routchi&egrave;rs tchi sont payis souoxante-ch&icirc;n louis la s'maine. P't-&ecirc;t' qu&eacute; l'chein tchi m'd&icirc;t chenna 'tait &agrave; m'embli&ucirc;ter. Mais si ch'est vrai, i' daivent &ecirc;t' d'aut' sorte d'routchi&egrave;rs qu&eacute; les cheins d&eacute; y'a septante ans!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="cantonnyi.html">L&eacute; Cantonn'yi</A><p>

<li><a href="gdfcorvees.html">Les corv&eacute;es</a><p>
<li><a href="brancage2.html">L'originne d&eacute; nos routes, nos foss&eacute;s et l'brancage</a><p>
<li><a href="vainne.html">La vainne et l&eacute; h&egrave;rnais</a><p>
<li><a href="gjsolyi.html">Du solyi dans l'aithe</a><p>
<li><a href="steamroller.html">Le Rouleux de St. Louothains</a><p>
<li><a href="gdfmemouaithes.html">M&eacute;mouaithes d'aut'fais!</a><p>
<li><a href="brancage.html">L&eacute; Brancage</a><p>
<li><a href="gdfvisite.html">La Visite Rouoyale</a><p>
<li><a href="transport.html">L&eacute; transport</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

