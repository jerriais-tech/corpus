<HTML>
<HEAD>
<TITLE>Y'a bein des temps dans la vie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Y'a bein des temps dans la vie</h2></font></center><p>

L's anciens du temps p&acirc;ss&eacute; &eacute;thaient d'la peine &agrave; r'connaitre lus p'tit J&egrave;rri si' pouvaient r'v&eacute;n&icirc;n pour l&eacute; r'vaie. Les vielles cauminnes et maiethons d'f&egrave;rme en granit, aut'fais couv&egrave;rtes en glyi, sont qu&acirc;siment toutes couv&egrave;rtes en ardouaises ou tuiles, et les muth&acirc;les sont pli&acirc;tr&eacute;es ou ch&icirc;nment&eacute;es. Dans bein des cas, des neuves maiethons ont 't&eacute; b&acirc;ties dans l'gard&icirc;n en d'vant et la belle vielle cauminne est d&eacute;v'nue partie d's offices d&eacute; f&egrave;rme en dri&eacute;the. Des neuves maiethons sont en train d'construction par toute l'Ile. I' n'&egrave;rsembl'yent pon &egrave;s vielles, &eacute;tant d'faichon mod&egrave;rne et tchiquefais &ecirc;trangi&eacute;the. I' sont c&acirc;suelles compath&eacute;es &egrave;s cheinnes du temps p&acirc;ss&eacute;, tch'avaient des muth&acirc;les solides et &ecirc;paisses. <br/>
<br/>
Hardi d'la campangne a p&egrave;rdu s&eacute;n air pa&icirc;sibl'ye et a changi sa vie trantchile pour l&eacute; domaine des char-&agrave;-bancs et des motos tchi v&ocirc;missent d's odeurs empoua&icirc;sonneuses d&eacute; p&eacute;trole, et tchi rempliaichent l'air sain et doux d'la Natuthe. <br/>
<br/>
L&eacute; catchet et l'anglia&icirc;chin'nie des touristes rempliaichent la vielle langue du campangnard. Le f&egrave;rmyi tchi m&egrave;ne ses vaques au clios &agrave; la p&acirc;tuthe, et tch'a l'preunmi&eacute; drouait &agrave; la route, est souvent emb&ecirc;t&eacute; par les motos, et m&ecirc;me les pouorres vaques sont tchiquefais en dangi d'ches motoristes tchi craient qu'les routes lus appartcheinnent!<br/>
<br/>
Un tas des Br&eacute;tons qu'lus grands-p&eacute;thes 'taient v'nus comme domestiques ont mathi&eacute; des J&egrave;rriaises et sont &agrave; ch't heu propri&eacute;taithes d&eacute; hardi d'nouos bouannes f&egrave;rmes, et nou vait lus noms, &eacute;tout en ville dans l'comm&egrave;rce. En g&eacute;n&eacute;ral, nou peut dithe qu'un tas des vielles fanmiles J&egrave;rriaises ont dispathu - p&eacute;thinm&eacute;es ou &eacute;migr&eacute;es - et qu'les gens ont changi auve l&eacute; temps. Il' ont bein pus d'conforts &agrave; ch't heu, et tant pus tch'il en ont tant pus il' en veulent. I' trav&acirc;lent mains d'heuthes et gangnent pus d'sou par heuthe! Tant pus qu'les gages hauchissent, tant pus il en cou&ocirc;te &agrave; vivre, et l'affaithe n'en finnit janmais! L'ouvriyi gangne d&eacute; bein pus hauts gages mais i' l&icirc; cou&ocirc;te tant &agrave; vivre tch'i' n'a pon fort pus d'sou dans sa pouchette aupr&eacute;s qu'sa bouannefemme a 't&eacute; &agrave; la boutique au sanm'di tch'i' n'avait quand les gages 'taient &agrave; dgiex-huit ch'l&icirc;ns la s'maine !<br/>
<br/>
Tout est boul'v&egrave;rs&eacute; d'nouos jours. Les travailleurs gaspillent lus temps et font souvent pus d'sou qu'les cheins tchi lus donnent du travas! La souo-disant r'forme gaspille nouot lib&egrave;rt&eacute; et nouos vielles cou&ocirc;teunmes! J'avons ieu deux dg&egrave;rres pour donner la lib&egrave;rt&eacute; &agrave; touos les peupl'yes, et y'a mains d'lib&egrave;rt&eacute; dans l'monde d'aniet tch'i' n'y'avait d'vant la dg&egrave;rre d&eacute; mil neu chent quatorze <br/>
<br/>
Les poules n&eacute; ponnent pon et les vaques n&eacute; donnent pon &agrave; mains qu'nou n'les nou&ocirc;rrissent atout des boulets d'toutes sortes d'matchi&eacute;thes comprinm&eacute;es! Nouos couochons n'veulent pus d'chours! Les J&egrave;rriais oublient l'J&egrave;rriais! Les femmes copent lus g'veux et les jannes hommes les gardent longs, et les femmes mettent des braies &agrave; la pliaiche d&eacute; cotillons! Les Br&eacute;tons n'mettent pus d'chabots, et la grand' tch&eacute;thue s'fait sans j'vaux! L'temps p&acirc;ss&eacute; nou m'ttait d'la peintuthe sus l'bouais pour l&eacute; cons&egrave;rver: &agrave; ch't heu les femmes s'en mettent sus l'm&ucirc;s&eacute; pour l'emp&ecirc;chi d'fli&ecirc;tri, et sus l's ongl'yes pour qu&eacute; nou n'pi&egrave;sse pon vaie quand i' sont en deu - l's ongl'yes - pas ieux! <br/>
<br/>
Nou br&ucirc;le les gens &agrave; la pliaiche d&eacute; l's ent&egrave;rrer quand i' sont morts, et les Minnistres li&ecirc;sent des p'tits doux psaumes &egrave;s ent&egrave;rrements &agrave; la pliaiche du bouan vi&egrave;r solide tch&icirc;nzi&egrave;me chapitre d'la <a href="1corintchiens_biblye.html">preunmi&eacute;the &ecirc;pitre &egrave;s Corintcheins</a>, tchi nouos dit un tas d'choses au sujet des dreins jours et d'la r&ecirc;surrection des morts et d'la vie &ecirc;t&egrave;rnelle !<br/>
<br/>
Les gens d'&agrave; ch't heu n'craient ni &agrave; <a href="bouondgieu.html">Dgieu</a> ni &agrave; dgi&acirc;bi'ye! L&agrave; o&ugrave;-est qu'nou viyait chent p&egrave;rsonnes &agrave; l'&eacute;glyise ou &agrave; la chapelle l&eacute; temps p&acirc;ss&eacute;, si nou-s en vait eune v&icirc;ngtaine aujourd'aniet ch'est bein pr&eacute;s tout. I' n'y'a qu&eacute; quand i' sont qu&acirc;si sus l'pus tch'i' pensent &agrave; d&eacute;haler la &quot;Nouorrituthe d&eacute; lAme &quot;. Nou vait bein tch'i' veulent m&ecirc;me l'&ecirc;t&egrave;rnit&eacute; pour rein !<br/>
<br/>
Au temps jadis, quand l's anciens n'pouvaient pus gabather, lus&ecirc;fants s'fa&icirc;thaient un d'v&eacute; d'en souangni. Aujourd'aniet l's &ecirc;fants aiment mus haler sus les vi&egrave;rs qu&eacute; d'lus a&icirc;dgi. I' lus mathyissent quand il' ont acouo les talons jaunes et s'en vont d'meuther siez p'p&egrave;e ou m'm&egrave;e! Si l'bouanhomme a un moto les jannes veulent l&eacute; faithe s&egrave;rvi pour aller prom'ner des hardelles et faithe d&eacute; lus tchian, &agrave; la pliaiche d&eacute; sauver lus sou pour en acater iun ieux-m&ecirc;mes.<br/>
<br/>
L'temps p&acirc;ss&eacute; non-s appranait &agrave; couoyer les sou pour en aver deux-s'trais d'c&ocirc;t&eacute; en cas d'b&eacute;souain, et ch'tait honteux d'&ecirc;t' sus la p&acirc;raisse - &agrave; ch't heu l&eacute; &quot;Welfare State&quot; nouos apprend qu&eacute; ches id&eacute;es-l&agrave; 'taient binnasses et arri&eacute;th&eacute;es, et ch'est au chein tchi s'sa l'pus mal&icirc;n pour en haler autant qu'p&ocirc;sslbl'ye d'la p&acirc;raisse &agrave; la pliaiche d&eacute; n&eacute;grer sa vie !<br/>
<br/>
Les Juis et l's Arabes veulent s'entr'qu&eacute;tilyi. L'Argentinne et L'Chili veulent voler l's &Icirc;les Britanniques dans L'Antarctique, et L'Guat&eacute;mala dit que L'Honduras Britannique n'appartcheint pus &egrave;s Angliais viyant qu'L'Angli&eacute;t&egrave;rre a r'donn&eacute; L's Indes &egrave;s Indgiens et L'&Ecirc;gypte &egrave;s &Ecirc;gyptiens! Quandi qu'les peupl'yes d'la ma&icirc;ntchi du monde sont &agrave; s'entr'chicangni, les Russes sont &agrave; gober l'aut' ma&icirc;ntchi. Quand nou vait tout chu tripot, ch'est assez pour vouos d's'encouothagi et vouos faithe r&ecirc;ver la rouoge trie! <br/>
<br/>
<i><a href="lefeuvre.html">George F. Le Feuvre</a></I> <br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfjerri25.html">En J&egrave;rri y'a 25 ans</a><p>
<li><a href="gdfvierstemps.html">En m&eacute;mouaithe des bouans vi&egrave;rs temps!</a><p>
<li><a href="chiffres.html">Des chiffres du passer</a><p>
<li><a href="jannesse.html">J&egrave;rri comme j'l&eacute; connaissais dans ma jannesse</a><p>
<li><a href="memouaithes3.html">M&eacute;mouaithes d'aut'fais - d&eacute; man vi&egrave;r J&egrave;rri </a><p>
<li><a href="change100.html">Les changements q'ya yieu en Jerri</a><p>
<li><a href="gdfchange.html">Tchi changements!</a><p>
<li><a href="gdfchangements2.html">Tchi changements!</a><p>
<li><a href="gdfchangements4.html">Tchi changements!</a><p>
<li><a href="reveelie.html">L&eacute; R&ecirc;ve</a><p>
<li><A HREF="100ans.html">Y'a chent ans</A><p>
<li><a href="gdfautfais.html">Aut'fais...</a><p>
<li><a href="gdfautfais2.html">Aut'fais</a><p>
<li><a HREF="gdfprogres.html">L&eacute; progr&eacute;s</a><p>
<li><a href="pmgoodold.html">The Good Old Days</a><p>
<li><a href="jeunesse_laisney.html">Des Memouaithes De Ma Jeunesse</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
<li><a href="gdf800.html">Ma jann&egrave;che m&eacute;morabl'ye</a><p>

<li><a href="tempschangent.html">Les Temps Changent</a><p>
<li><a href="vierjerri2.html">L&eacute; pou&ocirc;rre vi&egrave;r J&egrave;rri s'en va!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
