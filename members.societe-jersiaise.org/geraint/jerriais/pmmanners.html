<HTML>

<!-- Mirrored from members.societe-jersiaise.org/geraint/jerriais/pmmanners.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne on manners</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne on manners</h2>
How children behave today</font></center><p>

Moussieu l'Editeu,<br/>
<br/>
&quot;Je vait tch'y sont en brit dans l's'Etats,&quot; s'fit la Merrienne l'autre s&eacute;. &quot;Tch&egrave;sque chona veur dithe, don, Ph'lip?&quot;<br/>
<br/>
&quot;V'la tchi veur dithe,&quot; je raiponnit, &quot;que j'avons des m&ecirc;ssieux dans la Chambre tch'y n's'entre aiment pas. Y'en a d'p&ucirc;s d'une sorte dans <a href="etats.html">l's'Etats</a> agniet.&quot;<br/>
<br/>
&quot;Ch'a tr&eacute;jous tait d'm&ecirc;me,&quot; ou dit, &quot;mais aut'fais les membres ne s'entre insultaient pas comme chonna. Y n'accordaient pas tr&eacute;jous p't'&ecirc;tre ben, mais jamais nou n'atsh&ucirc;sait un membre d'&ecirc;tre dans l's'Etats pour mettre des sous dans sa pouchette.&quot;<br/>
<br/>
&quot;Nan,&quot; j'ly dit, &quot;tu'as raison. Dans l'temps d'l'<a href="baudainsbadgette.html">Avocat Baudains</a>, d'l'Avocat Durell, et d'Johnnie Pin&eacute;, y'avait des bord&eacute;es quand l'Baillyi tait forchi d'mettre la paix. Mais si s'entre insultaient un mio, ch'tait pol&icirc;ment, et y n's'entre atch&ucirc;saient pas d'&ecirc;tre des fripons. Et quand y s'rencontraient au club p&ucirc;s tard, y taient tous bouons amins.&quot;<br/>
<br/>
&quot;Tu crai qu'ch'n'est pas d'm&ecirc;me ach'teu?&quot;<br/>
<br/>
&quot;J'en s'y ben se&ucirc;x,&quot; j'l'y d&icirc;t. &quot;J's'y pr&ecirc;t &agrave; gagi qu'y'en a au mains un do&ucirc;zaine dans l's'Etats ch'y s'entre vaient pas quand y s'rencontrent dans la route.&quot;<br/>
<br/>
&quot;Eh ben, ch'est des mal &ecirc;l'v&eacute;es,&quot; ou dit, &quot;mais ch'est d'm&ecirc;me partout. R'garde les mousses d'agniet. Hier arlev&eacute;e, quand j'fut siez la Jane b&egrave;the une tasse de tais, j'en eut un exemplye. Apr&egrave;s l'tais, ou d'mandit &agrave; sa grande, une drinette de quatorze ans, de s'mettre &agrave; lav&eacute; la vaiselle, et tout ch'qu'ou l'en eut ch'fut: 'J'n'ai pas l'temps, &eacute;pis quand-m&ecirc;me, ch'n'est pas man tou. J'lavit les vaissiaux vendredi p&acirc;ss&eacute;.' Et la v'la horte.&quot;<br/>
<br/>
&quot;Et tch&egrave;sque tu dis &agrave; sa m&egrave;the?&quot;<br/>
<br/>
&quot;Ah, damme, j'y'en chantit,&quot; ou raiponnit. &quot;J'l'y dit qu'si j'avais yeu l'affront d'p&acirc;sl&eacute; d'm&ecirc;me &agrave; ma m&egrave;the, ou m'&eacute;thait fliantchi une paffe, et apr&egrave;s j'&eacute;thais attrap&eacute; une bouonne pitchine. 'V&egrave;the,' ou dit, 'mais les &ecirc;fants d'agniet nou n'peut pas les qu'mand&eacute;. Avec chonna, si j'm&eacute;t'tais la main d'sus ou s'en &icirc;thait plieuthant &agrave; san p&egrave;the, et y veindrait tout d'suite me faithe des r'proches. Et quand il est m&acirc;rri y n'est pas qu'mode, le John. Y n'est pas <a href="st_ouen.html">Saint-Ouennais</a> pour rain.'&quot;<br/>
<br/>
&quot;Tu p&acirc;sles des filles,&quot; j'l'y d&icirc;t, &quot;mais les gar&ccedil;ons sont aussi pi&eacute;thes. Dans man temps un mousse avait un mio d'respect pour un ancien. Y taisait sa b&eacute;que en compagnie, et quand y rencontrait un Principa d'P&acirc;raisse y touchait san chap&eacute;, et ch'tait 'oui, Moussieu,' et 'n&acirc;nin Moussieu.' Mais ach'teu ch'est 'c&acirc;rre-t&eacute; hors de ma vais bouonhomme,' et 'va-t'en t'souochi, vier imb&eacute;cile.' Ben se&ucirc;x, ma Merrienne, que les temps sont changis.&quot;<br/>
<br/>
&quot;J'en vit une dg&acirc;ingue tch'y sortaient d'l'&ecirc;cole, l'autre jour,&quot; ou dit. &quot;Un t&acirc;s de p'tits sauvages. Y m'semblye que n'y'a autchune discipline chais jours. Mais s'ils avaient affaithe &agrave; m&eacute;, chais mousses-l&agrave;, y change'geaint ben vite ou j'l&ucirc;s romp'thais l'co.&quot;<br/>
<br/>
J'me mint &agrave; rithe. &quot;J'te crai ben, Merrienne,&quot; j'l'y dit, &quot;car tu'as tr&eacute;jous tait un mio rude. Mais, apr&egrave;s tout, y n'faut pas oubli&eacute; qu'j'avons tait jeunes &eacute;tout. Nou d&eacute;v'thait p't'&ecirc;tre l&ucirc;s donn&eacute; une chance &egrave;s mousses. Si y'en a d'mauvais y'en a ocquo tchiques bouons.&quot;<br/>
<br/>
<i><a href="lebrocq.html">Ph'lip</a></i><br/>
<i>Morning News 19/3/1949 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="mechet.html">Le m&ecirc;ch&ecirc;t fait par l'av&egrave;</a><p>
<li><a href="aviers.html">Les Aviers</a><p>
<li><a href="aviers3.html">Les avi&egrave;rs d'au jour d'aniet et lus av'n&icirc;n</a><p>
<li><a href="gdfmousses.html">Les Mousses</a><p>
<li><a href="astutebouan.html">As-tu 't&eacute; bouan?</a><p>
<li><a href="aviers2.html">Les Avi&egrave;rs</a><p>
<li><a href="faute.html">A Tchi La Faute?</a><p>
<li><a href="justice.html">Justice</a><p>
<li><a href="touchetout.html">Touchetout</a><p>
<li><P><A HREF="sujet.html">Notr' Mauvais Suj&egrave;t</A></P>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmmanners.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

