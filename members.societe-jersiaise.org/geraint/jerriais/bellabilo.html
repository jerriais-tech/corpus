<HTML>
<HEAD>
<TITLE>Miss Bella Bilo</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Miss Bella Bilo</h2></font></center><p>

Moustre t&eacute; d'eunne moni&egrave;the ou d'l'autre, s'm&eacute; dit Lizabet, ma femme, l'aut' jour, mais j'veur vaie Bella mathi&eacute;e l'ann&eacute;e tchi vint.<br/>
<br/>
Quand Lizabet dit tchi faut s'moustr&eacute; - ch'est m&eacute; qui vos l'dit - y faut qu&eacute;tillyi et longtemps. Ch&egrave;s-tan-tchi, s'en va fall&eacute; s'r&egrave;smou&eacute;.<br/>
<br/>
J'nos n'allons don nos y mettre a tigg&eacute;-d&eacute;-corps, a seul fin d'mathi&eacute; la gar&ccedil;e. Djeu sait qu'j'en avons d&egrave;ja pas mal fait! N&eacute; v'la pus d'chinq ans qu&eacute; j'la tch&eacute;thie a touos les Bazaars, T&eacute;&eacute;s, et reunions d'pri&eacute;the de la maintchi d'l'Ile. J'ai tr&eacute;butchi deux ch'vaux, p&eacute;rdu tr&egrave;s lampes d&eacute; v&eacute;tuthe, &egrave;sdg&eacute;th&eacute; eunne toute bouonne rug, d'pichi pus d'eunne d&eacute;mi&eacute;-douzainne de fou&eacute;ts, a la tch&eacute;thioll&eacute; &egrave;s pique-niques d&eacute; s'n'&egrave;scole du d&icirc;manche, et j'ai pus d&egrave;pens&eacute; d'sous a accat&eacute; des goffiches &egrave;s bazaars qui n'en faudrait pour &eacute;rcouvri m'z'&egrave;stablyes en glyi. Des distributions d'prix! n'm'en p&acirc;slez pon! Ch'qu&eacute; j'ai ou&iuml;d'mousses et d'moussettes niollin&eacute; sus d'z'&eacute;strades ch&egrave;s drennes ann&eacute;es ichin: j'en ai l'tcheu tou&ocirc;nn&eacute;!<br/>
<br/>
Rin!<br/>
<br/>
Et pourtant, y'a bieau ji qu'Bella a c&ecirc;ssi d'&ecirc;tre a morgaches! Dans les qu'mench'ments, j&eacute; n'dit pon! ou'l 'tait pus ou mains a sifaiches. Mais achteu! Quand bin m&ecirc;me qui n'&eacute;thait qu'un yi, ou offuche les gambes teurques, ou eunne envie sus la joe: ou s'assi&eacute;thait sus ses g'nors a la tr&egrave;szieme visite!<br/>
<br/>
J'n'y comprends rin! s'fait Lizab&eacute;t. Ou'l a cauches rouoges en point-d'chagrin, cotiyons brod&eacute;es pus haut qu&eacute; l'jnou, un fro en sou&eacute;e verte tchi crocht' dans l'dos et deux gris en nanci-ouilsi; et touos les quart-d'an j'lis change l&eacute; riban d'san chap&eacute;! J'y'ai apprins a s'&eacute;rtrouss&eacute; a la mode d&eacute; d'Gern&eacute;si; on sait toutre, hem! hem! a l'Anglaiche; et quand ou s'torche l&eacute; nez, a l'Eglyise, nou sent s'n'odeu jusqu&eacute; dans la gal'lie. Rin! Ou m'asseuthe qu&eacute;, jusqu'ichin, ou n'a jommais yeu d'bras d'quasaque autou d'la t&acirc;lle, si ch'n'est la sienne d&eacute; san cou&ouml;sin Samuel, en Dimanche arlev&eacute;e, y'a tr&egrave;s ans; et oquo il 'tait un mio caud d'b&egrave;the. Et l'bras d'un cou&ouml;sin, s'fait Bella, autant dithe un bras d'tchaise.<br/>
<br/>
La fille s&eacute; meuthie: dans tchiq' ann&eacute;es, ou s'sa biette; n'y'a pon d'temps a perdre, Au grands maux les grands 'rmi&egrave;des! D'pis qu'les gar&ccedil;ons n'vi'nnent pon d'lus bouan gr&eacute;: j'nos n'allons couore souontre! J'nos n'allons ouvri eunne boutique a p'tun en ville!<br/>
<br/>
Sou&ouml;s l'Office de Heur-Book. Et j'm'en vais p&acirc;sl&eacute; au Secretaithe pour tchi y'ait un R&eacute;gli&eacute;ment d'pass&eacute; (en lis fournissant san sno pour rin, offuche) qu'les g'niches des siens tchi feum'thont not' Bird's-eye s&eacute;thont toutes Highly Commended! Ch'n'est pon pour g&acirc;nyi des sous qu&eacute; j'nos mettons a t'n&eacute; boutique: ch'est pour &egrave;sprouv&eacute; a faithe l&eacute; bounheu d&eacute; tchiq' bouan (ou fallyi) Jerriais. Bella servitha au conteux: les p&eacute;thes qu'ont des fils d'&acirc;ge a mathi&eacute; (de tchinze a chinquante-six) &eacute;thont lus p'tum a mi&eacute;-prix: y'&eacute;tha trejous eunne bou&euml;te d&eacute; cigares sus l'conteux pour les fils d'fermi a puchi a-m&egrave;me; et les siens qui ch&acirc;q'thont d'main ov ma fille s&eacute;thont invit&eacute;s a all&eacute; p'teunn&eacute; dans l'parleux d'c&ocirc;t&eacute;. Y'&eacute;tha tr&eacute;jous d'la g&acirc;che et un gramof&ocirc;ne, et nou pou&ocirc;rra vaie l's'enterrements par la f'n&egrave;tre.<br/>
<br/>
T'ch&egrave;s qui vos faut d'pus? J'vos offre eunne fille qu'a tou&ocirc;s ses membres en bouon &egrave;stat, un chipp&eacute; d'dents qu'a cou&ocirc;t&eacute; tchinze louis y'a sept ans, et pas la maintchi autant d'faux ch'veux qu'abon de d'mou&euml;zelles pus jeunnes qu&eacute; m'n'&egrave;sfant. Not' fille mange bin, ou dort coumme un tr&eacute;pi (s'ou ronflye, ch'est sinne d&eacute; sant&eacute;, a dit l'docteu') et pour coutchi!! j'n'en counnais pon for' a la battre pour bouollyi eun oeu! Et s'ou la ou&iuml;aites chant&eacute;? Bont&eacute; d'la vie! Not' R&eacute;cteu a 'tait oblyiji d'lis d'mand&eacute; d&eacute; n'pon chant&eacute; a l'Egly&icirc;se: la congr&eacute;gation 'tait si &egrave;sm&eacute;rvillyie d'sa vou&eacute;e, qui dit, qui n'restaient pon presqu&eacute; persounne pour la collecte!<br/>
<br/>
Et du bin! Tout ch'qu&eacute; j'avons s'sa pour Bella. M&egrave;snage, ferme, clios, hautgars, tou d'estchelle, drou&eacute;t d'jambage, et drouet d'abreuv&eacute; ses b&ecirc;tes au pids &agrave; Aaron Lenf&egrave;st&eacute;. Et oul h&eacute;thit'ta de s'n'onclye, man fr&egrave;the, et, Djeu merci, d'pis qui fut &egrave;sgliemmi contre la path&eacute; par man ch'va en 'rtchullant, y d'p&eacute;thit a veue d'yi.<br/>
<br/>
What more do you want? Aussin, j'conte sus vous, p'teunneurs, pour v'n&eacute; vaie faithe la carre (ou'l en f'tha la ma&icirc;ntchi) a ma fille, et av&eacute; des cigares &agrave; bouan marchi! L'sien qui l'&eacute;tha, qou&eacute; qu'ch'est m&eacute; qui l'dit, en &eacute;tha pour ses quat' sous, coumme nou dit. Apprechis; n'ayis pon d'peux!<br/>
<br/>
<a href="brambilo.html">PEPIN BILO.</a><br/>
<br/>
</div><div align="left">Bella m'dit d'm&eacute;rtchi qu'oul a douze pathes de l&icirc;ncheurs d&eacute; t&eacute;lle, un matnas a spring, et un doublye sette de ouach'stan ov tout ch'qui faut d'sus et d'sous.<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="mathiage.html">L'amour et l'mathiage en J&egrave;rriais</a><p>
<li><a href="3bachouards.html">Treis bachouards et eunne petite pimpr&eacute;luche</a><p>

<li><a href="panpheque1.html">Laiesse est un panph&egrave;que</a><p>
<li><a href="panpheque2.html">Chu Panph&egrave;que</a><p>
<li><a href="nancybilo.html">Lettre de Nancy &agrave; la Nouvelle Chronique</a><p>
<li><a href="neucheslaiesse.html">Les Neuches de La&iuml;esse</a><p>
<li><a href="garconmathier.html">Un gar&ccedil;on &agrave; mathier</a><p>

<li><a href="tomavry.html">L'Engagement &agrave; Tom Avry</a> <p>
<li><a href="laiesseengagi.html">Laiesse est engagi</a><p>
<li><a href="sornettes2.html">I' s'trouv'tha!</a><p>
<li><a href="hardelle.html">Tch'est Qu'J&eacute; F'thons De Touotes Nos Hardelles?</a><p>
<li><a href="viellesfilles.html">Les Vielles Filles</a><p>
<li><a href="vieillesfilles.html">Les Vieilles Filles</a><p>
<li><a href="gdfchance.html">Quand eune vielle fil'ye vait eune chance...</a><p>
<li><A HREF="reflexf.html">Reflexions d'une Vieille Fille</A><p>
<li><a href="lament2.html">Les lamentations d'eunne vieille fille</a><p>
<li><A HREF="consolf.html">Les Consolations d'une Vieille Fille</A><p>
<li><a href="tante.html">Les piaintes d'une vielle tante a mai</a><p>
<li><a href="regrets.html">La Vie Est Remply&iuml;ei De Regrets</a><p>
<li><a href="ahnan.html">Ah, nan!</a><p>
<li><a href="lamentvf.html">Les Lamentations d'une Vieille Fille</a><p>
<li><a href="qualiteits.html">Les Qualit&eacute;&icirc;ts tchy faut qu'la Famme qu'y' mathyi&ecirc;thait possaidd' et chein q'j'enn' veurt pon qu'ou faitche</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

