<HTML>

<!-- Mirrored from members.societe-jersiaise.org/geraint/jerriais/carrieaux.html by HTTrack Website Copier/3.x [XR&CO'2014], Tue, 15 Jul 2025 13:51:23 GMT -->
<HEAD>
<TITLE>La gamme d&eacute; c&acirc;rrieaux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La gamme d&eacute; c&acirc;rrieaux</h2><p>
Les d'vis du Bouan'homme George<br></font></center>
<br>
&#147;M'm&egrave;e,&#148; s'f&icirc;t Fran&ccedil;ouais l'aut' s&eacute;: &#147;T'en vas-tu jouai eune gamme d&eacute; c&acirc;rrieaux auve m&eacute;?&#148; &#147;Mais, laisses don ta m'm&egrave;e s'&egrave;rposer, Fran&ccedil;ouais!&#148; j'l&icirc; dis: &#147;Tu sai bein qu'oulle est l&acirc;ss&eacute;e. Avecque touos vouos mousses &agrave; souangni et Th&eacute;r&ecirc;se horte en vacanches en France, oulle a d&ecirc;j&agrave; trop &agrave; faithe sans s'met' &agrave; jouai &egrave;s c&acirc;rrieaux! D'mandes &agrave; Charlotte d&eacute; jouai auve t&eacute;!&#148; &#147;Un tchian n'peut pon jouai &egrave;s c&acirc;rrieaux, p'p&egrave;s,&#148; Fran&ccedil;ouais m'd&icirc;t, en riant: &#147;Tu t'tompes p't'&ecirc;t' bein, valet!&#148; j'l&icirc; dis: &#147;J'm'en vais t'conter eune histouaithe qu&eacute; j'ou&iuml;s l'aut' jour&#148;:<br>
<br>
&#147;Eune s&eacute;th&eacute;e, eune femme tch'allit vaie un moussieu siezli tappit &agrave; la porte et i' l&icirc;t d&icirc;t d'entrer. Quant oulle ouvrit la porte oulle av&icirc;sit l'moussieu assis &agrave; jouai eune gamme d&eacute; c&acirc;rrieaux auve san tchian, - un alsatien comme la Charlotte.&#148;<br>
<br>
&#147;Il' 'taient assis touos les deux &agrave; eune p&eacute;tite tabl'ye, et l'tchian avait ses pattes d&eacute; d'vant sus l'bord d&eacute; la tabl'ye et bouogeait l's'hommes et les rouais auve sa patte drouaite, - just&eacute;ment comme eune personne l&eacute; fait auve sa main.&#148; &#147;Eh bein, maf&icirc;ngre!&#148; s'f&icirc;t la femme quant ou' s'app&egrave;rchut qu&eacute; ch'tait un tchian qui 'tait &agrave; jouai: &#147;Voulous m'dithe qu&eacute; chu tchian-l&agrave; peut jouai &egrave;s c&acirc;rrieaux?&#148; &#147;Oui dgia!&#148; l'moussieu li r&ecirc;ponnit: &#147;San preunmi&eacute; ma&icirc;tre l&icirc;-appr&icirc;nt la gamme quant i' tait p'tit tchian!&#148;<br>
<br>
&#147;Eh bein, semn&acirc;ge,&#148; ou' l&icirc; d&icirc;t: &#147;Ch'est c&egrave;rtainment r'm&egrave;rquabl'ye! I' dait &ecirc;t' l&eacute; pus aufait tchian au monde! Janmais j&eacute; n'l'&eacute;thais creu si j&eacute; n'l'avais pon veu d'mespropres s'yi&egrave;rs!&#148; &#147;Bon!&#148; l'moussieu l&icirc; d&icirc;: &#147;J&eacute; n'vai pon comment tch'il est si aufait, m&eacute;, chu tchian-l&agrave;: J'en ai gangni trais gammes sus ch&icirc;nq!&#148;<br>
<br>
&#147;Mais, p'p&egrave;e,&#148; m'd&icirc;t Fran&ccedil;ouais. &#147;Ch'n'est pas vrai, ch'la, - ch'n'est qu'eune histouaithe!&#148;<br>
<br>
&#147;P't'&ecirc;t' bin, man gar&ccedil;on,&#148; j'l&icirc; dis: &#147;Mais ch'estvrai que j'l'ai ou&iuml;e!&#148; &#147;Quand m&ecirc;me, p'p&egrave;e,&#148; m'd&icirc;t Fran&ccedil;ouais: &#147;Janmais j&eacute; n'pouorrai craithe qu'un tchian peut jouai &egrave;s c&acirc;rrieaux!&#148;<br>
<br>
&#147;Bah!&#148; s'f&icirc;t sa m'm&egrave;e: &#147;N'&ecirc;coutes don pon tout chu nioll&icirc;n-l&agrave; qu'tan p'p&egrave;e est &agrave; t'conter. Va t'assi&eacute;the d'l'aut' but d'la tabl'ye et fait tes l&eacute;&ccedil;ons pour d&eacute;main!&#148;<br>
<br>
&#147;P'p&egrave;e,&#148; s'f&icirc;t Douard: &#147;J'voudrais bein aller &agrave; eune &ecirc;cole tchi n'vouos donne pon d'l&eacute;&ccedil;ons au s&eacute;, m&eacute;, - et pis j'pouorrais jouai &egrave;s c&acirc;rrieaux auve Fran&ccedil;ouais toute la s&eacute;th&eacute;e!&#148; &#147;Mais nouf&eacute;, tu n'pouorrais pas!&#148; Jean l&icirc; dit: &#147;D&eacute;pis qu'Fran&ccedil;ouais en a &agrave; faithe, li, des l&eacute;&ccedil;ons!&#148; &#147;Tu vai bein, Douard,&#148; j'l&icirc; dis: &#147;Jean n'est pas b&ecirc;te, valet, bieau tch'il est acou&ocirc; un mousse! Quant i' s'sai grand assez pour aller au Coll&eacute;ge i' vouos d&ecirc;pas'sa touos les deux!&#148; &#147;Vethe, p'p&egrave;e,&#148; s'f&icirc;t Jean: &#147;Mais j'aim'thais mus t'n&icirc;n la tch&eacute;thue qu'd'aller au Coll&eacute;ge, m&eacute;! j'pouorrai-t-i' tchitter l'&ecirc;cole quand j'&eacute;thai quatorze ans?&#148; &#147;Nou v&egrave;rra quand l'temps veindra, man p'tit,&#148; j'l&icirc; dis: &#147;Mais j'voudrais qu'tu m'lais'sait la t'n&icirc;n ach't'heu, m&eacute;, la tch&eacute;thue!&#148; Jean m'd&icirc;t: &#147;M'n oncl'ye George d&eacute; l'Am&eacute;thique m'd&icirc;t l'aut' jour tch'il avait veu l&eacute; p'tit Christophe L&eacute; Boutilli la t'n&icirc;n pour san p'p&egrave;e, - et il est pus p'tit qu'm&eacute;, pourtant!&#148;<br>
<br>
&#147;Vethe, Jean,&#148; j'l&icirc; dis: &#147;Mais i' n'est pas acouo assez grand pour aller &agrave; l'&ecirc;cole, li. Ch'est quandis qu'tu-es &agrave; l'&ecirc;cole qu&eacute; j'touannons, tu sai. I' faut qu't'aie d'la p&acirc;tienche, man gar&ccedil;on. Apprends bein tes l&eacute;&ccedil;ons &agrave; l'&ecirc;cole et pis nou v&egrave;rra pus tard. I' n'faut pas &ecirc;t' trop b&ecirc;te pour f&egrave;rmer comme i' faut, tu vai. Tout chein qu't'apprends &agrave; l'&ecirc;cole t&eacute; vaudra tchiquechose quand tu s'sas un f&egrave;rmyi comme tan p'p&egrave;e. Nou n'peut janmais en saver d'trop!&#148;<br>
<br>
&#147;J'pense bein, p'p&egrave;e,&#148; m'dit Jean: &#147;Qu'ch'est pour chen'na qu'la ma&icirc;tr&ecirc;sse est tr&eacute;jous &agrave; nous d'mander combein d'patates que nou-s a d'restant quand nou-s en vait douze et pis qu'nou-s en a mangi deux!&#148; &#147;Eh bein, man p'tit,&#148; j'l&icirc; dis: &#147;S'tu prends avis &agrave; chein qu'la ma&icirc;tr&ecirc;sse t&eacute; dit &agrave; l'&ecirc;cole, tu f'thas un bouan f&egrave;rmyi quand tu s'sas grand!&#148;<br>
<br>
&nbsp;<p>
<i><a href="lefeuvre.html">George d'la Forge</a><br>
Les Chroniques de Jersey 16/5/1951<br></i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gammvoc.html">Des gammes</a><p>
<li><a href="echecs.html">L's &Ecirc;checs</a><p>
<li><a href="cartevoc.html">Jouer &egrave;s cartes en J&egrave;rriais</a><p>
<li><a href="jeux.html">Les jeux J&egrave;rriais du temps p&acirc;ss&eacute;</a><p>
<li><a href="domino.html">Le domino edgeth&eacute;</a><p>
<li><a href="choule.html">La Choule</a><p>
<li><a href="doque.html">Jouer &agrave; doque</a><p>
<li><a href="barres.html">L&eacute; Jeu des Barres</a><p>
<li><A HREF="haln.html">Haler &egrave;s noeuds</A><p>
<li><a href="tireli.html">L&eacute; Jeu du Tireli</a><p>
<li><a href="sautemouton.html">L&eacute; Jeu d&eacute; Saute-Mouton</a><p>
<li><a href="gdfjeux.html">Jeux du temps jadis</a><p>

<li><a href="gdfmarbres.html">Les d'vis du Bouan'homme George</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/carrieaux.html by HTTrack Website Copier/3.x [XR&CO'2014], Tue, 15 Jul 2025 13:51:23 GMT -->
</HTML>
