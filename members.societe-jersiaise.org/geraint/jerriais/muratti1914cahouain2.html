<HTML>

<!-- Mirrored from members.societe-jersiaise.org/geraint/jerriais/muratti1914cahouain2.html by HTTrack Website Copier/3.x [XR&CO'2014], Tue, 15 Jul 2025 13:35:50 GMT -->
<HEAD>
<TITLE>L'affaithe a tou&acirc;nn&eacute; justement comme je m'attendais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'affaithe a tou&acirc;nn&eacute; justement comme je m'attendais</h2></font></center><p>

L'affaithe a tou&acirc;nn&eacute; justement comme je m'attendais.<br/>
<br/>
<a href="muratti1914cahouain1.html">L'histouaithe que j'vos raconti Samedi pass&eacute;</a> a caus&eacute; une sensation dans toutes les p&acirc;raisses de l'&icirc;le et duthant la s'maine j'ai 'tai inond&eacute; de tchestions quant &agrave; l'indentit&eacute; des treis gaillards qui s'en furent en <a href="dgernesy.html">Djern&eacute;si</a> l'aute Jeudi pour vaie le <a href="pmmuratti.html">Muratti</a>.<br/>
<br/>
A touos les tchuthieurs qu'ont &ecirc;prouv&eacute; &agrave; m'pomper, je n'avais qu'une ra&icirc;ponse &agrave; offri: Chenna ne vos concerne pas, j'ai dit que je n'les nommethais pas, et je n'm'en vais pas fausser ma pathole.<br/>
<br/>
</div><div align="center">* * * *<br/>
</div><div align="left"><br/>
Mais Lundi matin, je senti qu'i s'en allait y-aver d'la diffichult&eacute;, quand, comme je finissais man d&ecirc;jeuner, Marie Hibou entri comme un ouragan et fliantchi deux lettres sus la table en m'disant:<br/>
<br/>
- Je vains de trouver chenna dans la boua&icirc;te et je veurs saver tchest que tout chennechin veur dithe. J'n'ai pas besoin de r'garder chette &ecirc;crituthe-l&agrave; deux feis pour saver que ch'est de l'&ecirc;crituthe de fumelle et je m'en vais saver chute feis de ouais qu'chenna est v'nu. Ouvre-les tout de suite en d'vant d'm&eacute;, ou bein j'en verrai pus long!<br/>
<br/>
J'&ecirc;prouvi &agrave; la r'calmer un mio en li explytchant qu'un journaliste de man calibre erchevait souvent de la correspondance de ses lectrices sus des affaithes d'un inteth&ecirc;t g&eacute;n&eacute;ral et qu'i n'tait pas qu'faithe de s'emporter comme chenna. Je fis la m&icirc;ne d'&ecirc;tre tout &agrave; fait volontaithe de l's ouvri d&egrave;s que je s'sais fini de d&ecirc;jeuner, mais en m&ecirc;me temps j'avais une bouigre de peux de l'faithe, car entre nous i' m'arrive des lettres tchiquefeis que je n'voudrais pas qu'ou verrait, par exemplye!<br/>
<br/>
Tant pus que j'tra&icirc;nais, tant pus oulle enrageait, et finalement je fus obligi de l's ouvri. Les pattes me trembliaient &agrave; un 't&eacute; degret que j'eus bein d'la peine &agrave; en r'pather. D&egrave;s les prumi&eacute; lignes, je m'aperchu que ch'tait <i>all-right</i> et je respithi oquo une feis.<br/>
<br/>
Marie Hibou qui r'gardait pardessus m'n &ecirc;paule vit bein tout d'suite que ses soup&ccedil;ons &eacute;taient, comme nou dit, mal fond&eacute;s, et opr&egrave;s aver r'natchi un coupl'ye d'feis, ou s'en r'fut &agrave; san travas.<br/>
<br/>
</div><div align="center">* * * *<br/>
</div><div align="left"><br/>
La prumi&egrave;the &eacute;tait dans une superbe main d'&ecirc;crituthe et sus du papi qu'&eacute;tait tout &agrave; fait <i>fancy</i>.<br/>
<br/>
Quand j'ouvri l'enveloppe il en sortait un parfum qu'embaumait notre mansarde, mais Marie ne pathaissait pas appr&eacute;cier ch't'odeur-l&agrave; du tout lyi.<br/>
<br/>
V'chin une copie d'la lettre:<br/>
<br/>
</div><div align="right">---- Farm,<br/>
April 26th, 1914.<br/>
</div><div align="left"><br/>
Chier Caouain, -<br/>
<br/>
J'ai un pliaisi &agrave; vos d'mander et j'ose esp&eacute;ther qu'ou n'allez pas me le r'fuser. Ou n'savez pas peut-&ecirc;tre que je sis iune des pus assidues de vos lectrices, mais ch'est d'm&ecirc;me pourtant.<br/>
<br/>
Touos les Samedis je fais la m&icirc;ne d'aller ramasser d'tchi pour mes lapins dans l'clios le long d'la cache, afin d'&ecirc;tre la prumi&eacute;the &agrave; rencontrer vot'e porteux d'g&acirc;zettes. Aussit&ocirc;t qu'i' m'en a donn&eacute; iune je sis obligie de m'enfrumer de tchique quarre pour li&eacute;the votre article en paix et trantchillit&eacute;, car, avec nos gens, ch'est au sien qui m'l'&ecirc;raich'cha; iun veur vaie tch'est qu'est mort, ou l'autre veur li&ecirc;the les annonces.<br/>
<br/>
Mais je vos assaeuthe qu'i' sont obligis d'aver un mio d'patienche, car je nlus donne jamais la g&acirc;zette d&eacute;vant que d'aver d&eacute;vor&eacute; vot'e colonne du qu'menchement jusqu'&agrave; la fin.<br/>
<br/>
Eh bein, pour arriver au point sus tchi que j'sis &agrave; vos &ecirc;crithe anni&egrave;t, Samedi pass&eacute;, en liaisant votre histouaithe de ches treis campagnards-l&agrave; qui furent en Djern&eacute;si, i' m'vint un affreux soup&ccedil;on que m'n homme en &eacute;tait iun.<br/>
<br/>
En m&ecirc;me temps, je n'pouvais pas craithe qu'il aithait voulu faithe dit&egrave;t, malgr&eacute; que che ne s'sait pas la prumi&eacute; feis qu'i m'&eacute;thait tromp&eacute;e. Ou viyiz, chein qui m'pathu dr&ocirc;le, ch'est que l'aut'e Jeudi i' sortit de siez nous tout d'suite oppr&egrave;s d&icirc;ner en m'disant qu'i' s'en allait en ville faithe f&eacute;ther la Polly pour la <a href="saison.html">saison des patates</a>.<br/>
<br/>
Acheteu qu'j'y pense, il 'tait mont&eacute; dans ses touos bons habits, mais je n'y fis pas grand' attention &agrave; chu moment-l&agrave;, et chose assez dr&ocirc;le i' ne r'vint qu'&agrave; onze heuthes du s&eacute; en compagnie de deux d'ses vaisins.<br/>
<br/>
Alors, en liaisant tout chenna Samedi matin, je pensi &agrave; m&eacute;-m&ecirc;me: Je m'en vais l'&ecirc;prouver.<br/>
<br/>
- Ergarde tch'est que l'Caouain dit anni&ecirc;t, j'l&icirc;s dit.<br/>
<br/>
I' print la Chronique, et m&eacute;, je m'assi&eacute;vit endret li pour vaie du la fache l'y change'gait!<br/>
<br/>
Mais il est malin, m'n homme; i' savait bein quye j'tais &agrave; l'djetter, et i' lut chenna justement deux coups et r'fliantchi l&acirc; g&acirc;zette sus la tablye et m'disant qu'i n'avait pas l'temps de liaithe tout chu gniollin-l&agrave;!<br/>
<br/>
Mais je n'm'en allais pas le la&icirc;ssi en r&ecirc;capper d'm&ecirc;me, m&eacute;, et je lis d'mandi si pouvait m'explitchi comment que votre histouaithe accordait dans presque touos les d&eacute;tails, avec ses mouvements de Jeudi pass&eacute;.<br/>
<br/>
- Oh! qu'i' m'dit, ch'est un simple co-incidence, v'l&agrave; tout, et pis d'ailleurs, man nom n'est pas Ph'lippe.<br/>
<br/>
Je lis mins les mains sus les deux &ecirc;paules et je les touanni la fache du bord de la f'n&ecirc;tre et en le r'gardant dans l's yiers je lis d'mandi: ------, peux-tu m'affirmer sus ta conscienche que tu n'fut pas en Djern&eacute;si Jeudi de l'aut'e semaine?<br/>
<br/>
I' n'me dit pas ni oui, ni nennin, mais comme i' s'fit: Ma pouore dille, pour tchest qu'tu m'prends? Et sus ch'la i' s'en fut dans les clios.<br/>
<br/>
Ah &ccedil;a, Monsieur l'Caouain, je sis une femme d&ecirc;termin&eacute;e, et je n'prendrai auchun r'pos d&eacute;vant que j'n'aie puis&eacute; l'affaithe jusqu'au fond.<br/>
<br/>
Je sait qu'ou pouvez m'&ecirc;tre d'une grande assistance, sustout comme ou savez les noms des treis individus qui furent en Djern&eacute;si.<br/>
<br/>
V'l&agrave; don, le pliaisi que j'ai &agrave; vos d'mander ch'est de m'dithe ouvertement si ch'est que m'n homme en 'tait iun.<br/>
<br/>
En m&ecirc;me temps, si vos pliait, aithi'ous la bont&eacute; de m'dithe ettou, tchest qu'ch'est qu'une co-incidence?<br/>
<br/>
En vos r'merciant d'avanche, man chier Moussieu l'Caouain,<br/>
I remain, etc.,<br/>
M&ecirc;rienne -----.<br/>
<br/>
P.S. - Ou pouvez &ecirc;tre parfaitement franc avec m&eacute;, ou n'avez pas besoin d'aver peux qu'i' y-ait du brit, car je vos promets de n'en faithe auchun train siez nous. Je veurs saver pour ma propre satisfaction, v'l&agrave; tout.<br/>
<br/>
</div><div align="center">* * *<br/>
</div><div align="left"><br/>
En ouvrant l'autre lettre, je m'aperchu qu'ou v'nait d'la femme du sien que j'avais appel&eacute; 'Amice.' Ou n'tait pas justement aussi longue comme la sienne &agrave; M&ecirc;rienne et en v'chin la copie.<br/>
<br/>
</div><div align="right">Les --------<br/>
le 26 Avril 1914.<br/>
</div><div align="left"><br/>
A Moussieu l'Caouain d'la Chronique.<br/>
<br/>
Moussieu, -<br/>
<br/>
Je r'veins justement de siez M&ecirc;rienne ------------, ma vaisinne, et ou m'a dit qu'oulle est &agrave; vos &ecirc;crithe au sujet de votre articlye de Samedi pass&eacute;.<br/>
<br/>
Je m'sis d&eacute;cid&eacute;e &agrave; vos &ecirc;crithe ettou, m&eacute;, car tout n'est pas bein entre m'n homme et m&eacute;.<br/>
<br/>
V'l&agrave; onze ans que j'sommes mathi&eacute;s, et jusqu'acheteu je sis seuthe que jamais ne m'a cont&eacute; une ment'tie. Touos les vaisins sont &agrave; lus fichi d'm&eacute;, et m&ecirc;me les mousses qui passent par siez nous en allant &agrave; l'&ecirc;cole me d'mandent: Missice, tch'est qui gagni l'Muratti?<br/>
<br/>
M'n homme m'a certidi&eacute; qu'i' n'sortit pas l'&icirc;le et qu'i passi la s&eacute;th&eacute;e &egrave;s Pictures, siez West.<br/>
<br/>
Allons, Moussieu l'Caouain, ra&icirc;ponnez-m&eacute; honn&ecirc;tement.<br/>
<br/>
Le nom de m'n homme est ----- ------ Etait-i' iun des siens de tchi qu'ou z-&ecirc;criv&icirc;tes Samedi?<br/>
<br/>
Man bonheur d&eacute;pend sus votre ra&icirc;ponse.<br/>
<br/>
Votre amie,<br/>
Clara.<br/>
<br/>
</div><div align="center">* * * *<br/>
</div><div align="left"><br/>
V'l&agrave; don la position dans tchi que je m'trouve oquo une feis, par aver ieu trop d'becque. Mais i' n'y-a pas &agrave; dithe, je sis iun de cheux-l&agrave; que les femmes enj&ocirc;lent comme i' veulent et je n'peux pas lus r'fus&eacute; rain, ch'est pourtchi je lus ai ra&icirc;ponnu &agrave; toutes les deux: Oui, ch'tait vos hommes!<br/>
<br/>
Qui lus d&ecirc;m&ecirc;lent acheteu par l&agrave; ouais qu'i' voudront, je m'en lave les mains, m&eacute;.<br/>
<br/>
<i><a href="gwdec.html">Caouain</a></i><br/>
<i>La Chronique de Jersey 2/5/1914</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="muratti1914cahouain1.html">Eh bein, gar&ccedil;ons, chute semaine j'ai une histouaithe &agrave; vos raconter</a><p>
<li><a href="football.html">L&eacute; football</a><p>
<li><a href="football3.html">Ph'lip and Merrienne on Football</a><p>
<li><a href="football4.html">L's &Ecirc;tchipes d&eacute; Football et lus m&ecirc;noms</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="cahouain_football.html">Une game de football</a><p>

<li><a href="pmmuratti2.html">Le Muratti</a><p>
<li><a href="football5.html">L&eacute; Caouain et l'football</a><p>
<li><a href="police2018.html">M'sage d'la Police entouor la Coupe du Monde 2018</a><p>
<li><a href="pliaisifmh.html">Un plia&icirc;si bein vite p&acirc;ss&eacute;</a><p>
<li><a href="gdfgaz4.html">Dans la G&acirc;zette...</a><p>

<li><A HREF="jvavoc.html">Les parties d'un j'va en J&egrave;rriais</A><p>
<li><a href="transport.html">L&eacute; transport</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/muratti1914cahouain2.html by HTTrack Website Copier/3.x [XR&CO'2014], Tue, 15 Jul 2025 13:35:50 GMT -->
</HTML>

