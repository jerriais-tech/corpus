<HTML>

<!-- Mirrored from members.societe-jersiaise.org/geraint/jerriais/gdffloride.html by HTTrack Website Copier/3.x [XR&CO'2014], Tue, 15 Jul 2025 13:48:20 GMT -->
<HEAD>
<TITLE>En Floride</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Floride</h2></font></center><p>

<font size="-1"><i>Fort Lauderdale, Floride,</i><br/>
<i>U.S.A.</i><br/>
<i>L&eacute; 24 d&eacute; f&eacute;vri, 1973</i><br/></font>
<br/>
Moussieu l'R&eacute;dacteu,<br/>
<br/>
Touos l's ans, j'attends f&ecirc;te d&eacute; m'&egrave;rtrouver en Floride quand veint la f&icirc;n d'f&eacute;vri, mais chutte fais m'n arriv&eacute;e a 't&eacute; attrist&eacute;e par la mort d&eacute; man fr&eacute;the John Giffard. S'il avait v&ecirc;tchu jusqu'au mais d'mai il &eacute;thait ieu 74 ans, ayant 't&eacute; n&eacute; en J&egrave;rri l&eacute; 24 mai, 1899.<br/>
<br/>
J'soulais m'vanter qu&eacute; j'tions siex fr&eacute;thes vivants, ch&icirc;nq d&eacute; nous en d'ssus d'septante et deux des ch&icirc;nq en d'ssus d'huiptante, mais n'en v'la iun au r'pos &ecirc;t&egrave;rnel. Ch'est assez dr&ocirc;le qu&eacute; ch'est iun des pus jannes. V'la tchi montre qu&eacute; ch'n'est pon l'&acirc;ge tchi conte quand veint l'temps du tr&eacute;pas. Jusqu&eacute; y'a trais ans j'avions deux soeurs vivantes &eacute;tout, mais la pi&ecirc;sn&eacute;e mouothit en 1970.<br/>
<br/>
Man fr&eacute;the John Giffard 'tait un bouan gar&ccedil;on - comme l&eacute; sont touos les aut' fr&eacute;thes. Il avait &agrave; peine deux ans quand i' s'en fut &agrave; <a href="gdfcote.html">La C&ocirc;te</a> auve p'p&egrave;e et m'm&egrave;e et nouot' fr&eacute;the Sydney dans la brick Dawn, un bieau navithe &agrave; vailes, dans l'mais d'avri, 1901. Quand la grand' dg&egrave;rre d&eacute; 1914-18 &ecirc;cliatit, ouaithe tch'i' n'avait qu'tch&icirc;nze ans, i' s'engagit dans l'Arm&eacute;e <a href="cannada.html">Cannadgienne</a>, et i' fut bliess&eacute; assez mauvaisement &agrave; la t&ecirc;te dans l's envithons d'Ypres en Belgique, quand i' n'avait qu'seize ans, et s'r&ecirc;vilyit dans un h&ocirc;pita en Angli&eacute;t&egrave;rre. I' v&icirc;nt en J&egrave;rri en p&egrave;rmission en 1915 d&eacute;vant tch'i' f&ucirc;sse bliess&eacute;.<br/>
<br/>
Quand i' s'&eacute;tait engagi soudard, il avait donn&eacute; s'n &acirc;ge comme dgiex-huit ans, et comme il 'tait grand assez pour ch't &acirc;ge-l&agrave; et en avait l'appathence, il avait 't&eacute; enr&ocirc;l&eacute;. M'm&egrave;e fit l's autorit&eacute;s militaithes l&eacute; renv'yer siez-li en lus pr&eacute;sentant san c&egrave;rtificat d'na&icirc;ssance, mais i' s'rengagit dans un aut' r&eacute;giment et m'm&egrave;e r'f&icirc;t la m&egrave;me chose, et quand i' s'rengagit eune tra&icirc;si&egrave;me fais ou l'la&icirc;ssit aller. Sa bliesse&ucirc;the l'emp&ecirc;chit d'continnuer san m&ecirc;tchi d&eacute; &quot;linotype operator&quot; dans l'&icirc;mpr&icirc;nm'thie aupr&egrave;s d&eacute;mobiliz&acirc;tion, mais i' m&ecirc;nagit &agrave; gangni sa vie et faithe assez d'sou pour s'&egrave;rtither d'affaithes &agrave; l'&acirc;ge d&eacute; 65 ans. Sa femme, eune Irlandaise-Cannadgienne (i' n'e&ucirc;drent pon d'&ecirc;fants) mouothit en 1967.<br/>
<br/>
La mort est un pas dans la vie, et s'i' y'a eune chose bein s&egrave;rtaine ch'est tch'i' faut tous p&acirc;sser l'pas. I' m'sembl'ye aver liu d'tchique bord qu&eacute; quand l'bouan vi&egrave;r Pape Jean XXIII 'tait malade et savait tch'il 'tait sus l'pus, i' dit &egrave;s cheins &agrave; l'entou d'li qu'autchun jour est bouan &agrave; na&icirc;tre et qu'autchun jour est bouan &agrave; mouothi. Et l'Douoyen et Canon Matchi L'Mathinn&eacute; m'd&icirc;sait, dans san vivant: &quot;Beinheutheux sont les cheins tchi meuthent au Seigneur, car i' s&eacute; r'p&ocirc;sent d&eacute; lus travaux&quot;. Ch'est mangnifique d'aver la fouai qu'ches deux vi&egrave;rs s&egrave;rviteurs du Bouan Dgieu avaient dans la c&egrave;rtitude d&eacute; la vie &ecirc;t&egrave;rnelle!<br/>
<br/>
L&eacute; temps n'est pon si b&eacute; ich&icirc;n en Floride comme j'l'ai veu d'aut' ann&eacute;es. N&eacute; v'la deux-s'trais jours qu&eacute; l'sol&eacute; patha&icirc;t malade, et les gens d'&agrave; l'entou m'd&icirc;sent qu&eacute; l'temps n'a pon 't&eacute; si caud comme d'habitude tout l'hiv&eacute;. J'ai r'm&egrave;rtchi la m&egrave;me chose au Texas. I' n'y a pon d'doute dans m'n id&eacute;e qu&eacute; l'clyimat du monde entchi a changi ou tch'i' s'est d&ecirc;rou&ocirc;l&eacute; d'un c&ocirc;t&eacute; ou d'l'autre auve l&eacute; p&acirc;ssage du temps d&eacute;pis qu&eacute; j'tais mousse et qu'l'&ecirc;t&eacute; 'tait si caud en J&egrave;rri qu'nou viyait les vaques mo&ucirc;tchi, et qu'les vi&egrave;rs l's entraient sus l'haut du jour d&eacute; peux tch'i' n'moutchissent. Y'avait m&egrave;me un <a href="ditons.html">diton</a> tchi d&icirc;sait: &quot;I' sembl'ye tr&eacute;jous &agrave; vielle vaque qu&eacute; janmais janne ou n'a mo&ucirc;tchi!&quot; J'm'&egrave;rsouveins tch'i' fa&icirc;sait si caud qu&eacute; j'attendais f&ecirc;te pour l&eacute; D&icirc;nmanche l'arl&eacute;v&eacute;e quand Papa m'enm'nait &agrave; L'&Ecirc;ta pour m&eacute; bangner dans la tchithi&eacute;the &agrave; c&ocirc;t&eacute; d'la tour tch'&eacute;tait-l&agrave; d'vant qu&eacute; l's <a href="otchup.html">Allemands</a> la d&ecirc;tru&icirc;s&icirc;sse. Ch'tait quand j'tais tout mousse et d'vant saver nouer.<br/>
<br/>
J'y pense souvent, &agrave; ches bieaux jours d&eacute; ma jann&egrave;che &egrave;s Landes &agrave; <a href="st_ouen.html">St. Ou&euml;n</a>. J'allions nouos assi&eacute;the, Papa et m&eacute;, sus les monts en d'ssus et vis-&agrave;-vis d'l'H&ocirc;tel d&eacute; L'&Ecirc;ta pour vaie les c&acirc;rrosses &agrave; deux et quat' ch&eacute;vaux tch'arr&ecirc;taient &agrave; l'h&ocirc;tel, les m&ecirc;ssieux habilyis dans lus D&icirc;nmanche et l'cocher majestueux atout san bill-tappeur sus sa t&ecirc;te. I' n'y avait qu'eune h&ocirc;tel &agrave; L'&Ecirc;ta dans chu temps-l&agrave;. L&eacute; temps 'tait caud et ch'tait l'calme partout et nou ou&iuml;yait l'lappais d'la m&eacute; tchi battait san pliein trantchil'ment, et la <a href="gdfbourd.html">bourdonn'nie des bourdons</a> tchi s'r&eacute;galaient parmi les flieurs sauvages et la bru&euml;the &agrave; l'entou d's&eacute;.<br/>
<br/>
Papa admithait les <a href="jvavoc.html">j'vaux</a> at'l&eacute;s &egrave;s c&acirc;rrosses auve bou&ocirc;rre et brides polis ni&egrave;rs comme du jais, et l's &acirc;telles en jaune tchuivre et des mart&icirc;ngales tchi r'l&icirc;saient au sol&eacute; comme des &ecirc;t&icirc;ncelles &agrave; m'suthe qu&eacute; l&eacute; j'va fa&icirc;sait ses saluts en trottant. Nou n'vait rein si pittoresque &agrave; ch't heu! Pou&ocirc;rre vi&egrave;r Papa! I' n'fallait pon grand' chose pour l&icirc; faithe plia&icirc;si. Tchi bieaux jours tchi n'&egrave;rveindront janmais et tch'ont 't&eacute; rempliaichi par l&eacute; t&icirc;ntam&acirc;rre d&eacute; la vie mod&egrave;rne!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdffloride2.html">La Floride</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>

<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfrome.html">Cantorb&eacute;ry et Rome</a><p>

<li><a href="gdfatre2.html">&Agrave; l'entou d'l'&acirc;tre</a><p>
<li><a href="gdfnostalgiques.html">M&eacute;mouaithes nostalgiques</a><p>
<li><a href="gdfepoque.html">Une &ecirc;poque m&eacute;morablye</a><p>
<li><a href="gdfcaud.html">I' fait caud, ich&icirc;n!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdffloride.html by HTTrack Website Copier/3.x [XR&CO'2014], Tue, 15 Jul 2025 13:48:20 GMT -->
</HTML>

