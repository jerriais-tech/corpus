<HTML>
<HEAD>
<TITLE>Ma R'traite - la 1000e page!</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h1>La 1000e page sus les Pages J&egrave;rriaises!</h1></font></center>
&nbsp;<p>

<center><font color="#215e21"><h2>Ma R'traite</h2></font></center>
&nbsp;<p>

Quand j'pr&icirc;ns ma r'traite, j&eacute; c'menchis man tra&icirc;si&egrave;me &acirc;ge auvec ma tra&icirc;si&egrave;me otchup&acirc;tion. Preunmi&eacute;thement, j'avais l'id&eacute;e d'acater un p'tit car - eune minibeusse - et d'la faithe peindre en rouoge, auvec les trais l&eacute;opards en or comme &ecirc;tchusson, et auvec les mots "D&ecirc;couvriz l&eacute; vrai J&egrave;rri" en J&egrave;rriais et Angliais.<p>

Tout comme, avant chenna i' tait n&eacute;cessaithe d'arrangi un tas d'heuthes pouor pratitchi &agrave; la reue d'avo auvec les vitesses et les chabots d'un char &agrave; banc.<p>

Courtouaisie d&eacute; Tantivy, j&eacute; c'menchi auvec iun d'lus cacheurs &agrave; ch&icirc;n louis par heuthe duthant l'hiv&eacute; d&eacute; 1995-6. I'n'tait pon trop mal pa'ce qu&eacute; j'avais 't&eacute; cacheu d'grands ouadg&icirc;ns en Australie, mais en J&egrave;rri, i'y'avait des c'm&icirc;ns pus &ecirc;traits qu&eacute; "dans l'bisson".<p>

Mais, j'r&ecirc;ussis bein (auvec l'a&icirc;gue d&eacute; man ma&icirc;tre tchi 'tait hardi p&acirc;cient) aupr&egrave;s un examen l&eacute; long des c'm&icirc;ns d'St. Jean. J&eacute; c'mench&icirc;nmes &agrave; La Collette et pis l'long du Quai des Marquands, La Route d&eacute; la Lib&eacute;th&acirc;tion, L&eacute; Rouoge Bouoillon et les Grand's Routes d&eacute; <a href="st_jean.html">St. Jean</a> et d'<a href="st_louothains.html">St. Louothains</a>, L&eacute; Mont F&ecirc;lard et d'&egrave;rtou. I'y'avait des veues, des ronds carrefours, et hardi d'angl'yes et d'v&icirc;thages, et &eacute;tout les monts. Mais sustout i'y'avait l&eacute; c'm&icirc;n tchi change d&eacute; laize. Les foss&eacute;s et les haies 'taient hardi s&icirc;nnueuses; toutesfais i' s'appra&icirc;chaient d'la l&icirc;ngne centrale. et pis, i'y'avait d'aut's vouaituthes, les ouadg&icirc;ns, les tracteurs d&eacute; toutes sortes d&eacute; laize et d'vitesse et i' faut tr&eacute;jous r'garder dans les mitheurs &agrave; cause des bikes et des <a href="motor.html">motorbikes</a>, si&eacute;the les bikes douochement, &ecirc;t' p&acirc;cient et n'pon rou&ocirc;ler hardi vite, et r'garder la longue tcheue d'vouaituthes dri&eacute;the t&eacute;. M'ttez les veues bly&icirc;nquantes bein &agrave; l'avanche et changiz d'vitesse (&agrave; la main) et jugiz l'espace et la distance.<p>

Aupr&egrave;s tout chenna, i'y'avait l'examen &ecirc;crit - L&eacute; C&ocirc;de du C'm&icirc;n, les louais, eune sp&eacute;ciale route touristique du <a href="orgueil.html">Vi&egrave;r Ch&acirc;t&eacute;</a> &agrave; la Bouonne Niet. Tchi route? Nommez les c'm&icirc;ns! Les h&ocirc;tels et les pensions, o&ugrave; est qu'i' s'trouvent? O&ugrave; est qu'est La Crouaix au Lion, B&egrave;snard et au Ma&icirc;tre; Les Tch&ecirc;nes - Trais, Ch&icirc;nq et Sept; Les Vall&eacute;es d'la Feugi&eacute;the, la Suisse, des Mouothi&egrave;rs et d'St Louothains et enf&icirc;n tchique chose d&eacute; diff&eacute;thent - o&ugrave; est qu'est L&eacute; Pot d'Rotchi? D&egrave;rni&eacute;thement, i'y'avait eune bri&egrave;ve &icirc;nt&egrave;rveue. "&Agrave; ch't'heu, ous &ecirc;tes ambassadeu d&eacute; J&egrave;rri, s&eacute;yiz poli, bein habilyi et rapp'lez tr&eacute;jous - tout l'monde a raison!"<p>

"Allez, ramassez douze randonneurs &agrave; La Gr&egrave;ve d&eacute; L&eacute;, man preunmyi travas auvec Tantivy. Mangnifique, j'peurs pratitchi tout seu," j&eacute; m'dis.<p>

Tout allit bein, et j&eacute; c'menchis &agrave; cachi pouor "Classic Coaches" ch&acirc;que mat&icirc;n d'vant l&eacute; mus&eacute;e t&acirc;chant d'p&egrave;rsuader les passants d'prendre eune p'tite tou&ocirc;nn&eacute;e d&eacute; l'&Icirc;le. Ch'tait sup&egrave;rbe parmi les vall&eacute;es et l'long des ruelles, par les f&egrave;rmes, les mangni&egrave;rs, les clios et les c&ocirc;tils, entouor les baies et les p'tits h&acirc;vres, d'vant un ch&acirc;t&eacute; ou eune grand' hougue &agrave; c&ocirc;t&eacute; des salles paroua&icirc;ssiales et les vielles &eacute;glyises d&eacute; St. Louothains et d'la Sainte Trinn't&eacute;, d&eacute; St. Mart&icirc;n l&eacute; Vyi et d'St. Sa&ucirc;veur d'l'&Ecirc;p&icirc;ngne.<p>

Tout comme, les Sanm'dis 'taient les jours hardi &icirc;nt&eacute;th&ecirc;ssants, les jours d's arriv&eacute;es et des d'parts.<p>

Auvec eune p'tite beusse, j'les rencontrais, les transportais et les ramassais &agrave; trav&egrave;rs l'&Icirc;le d&eacute; toutes sortes d'h&ocirc;tel et d'pension. J't&acirc;chais d'les faithe beinv'nus et lus donner d's avis.<p>

Pus tard, duthant l's ann&eacute;es tchi v&icirc;ntent, j'acceptais d'pus en pus les tou&ocirc;nn&eacute;es d&eacute; l'&Icirc;le, par Tantivy/Blue Coach auvec les touristes Angliais et Fran&ccedil;ais d'la Colomb'thie et d'la Ca&ucirc;chie Albert, tchiquefais eune journ&eacute;e et d'aut's fais, eune d'mi&eacute; journ&eacute;e aupr&egrave;s la boutiqu'sie et l'd&ecirc;jeuner. I'y' avait &eacute;tout les v&icirc;sites sp&eacute;ciales &agrave; L'<a href="gdfhopita.html">H&ocirc;pita</a> Sou&ocirc;t&egrave;rrain, La L&eacute;gende Vivante, Les Pot'ties et La M&ecirc;nag'gie. Duthant la journ&eacute;e nou s'arr&ecirc;t'tait au Caf&eacute; Boardwalk &agrave; St Br&eacute;lade, au Caf&eacute; Romany &agrave; la Gr&egrave;ve d&eacute; L&eacute;, &agrave; la Haute Tombette et &egrave;s Pot'ties pouor prendre du th&eacute;e ou un &egrave;rpas. J'lus disais l'histouaithe des lieux temps p&acirc;ss&eacute;, les changes et l's id&eacute;es d'l'av'n&icirc;n. J'lus d'mandais des tchestchions pouor faithe l&eacute; viage un mio pus &icirc;nt&eacute;th&ecirc;ssant pouor m&eacute;.<p>

Auvec les Fran&ccedil;ais, j'avais des sp&eacute;ciales tou&ocirc;nn&eacute;es en fanmil'ye, ou auve tchiques anm&icirc;ns, &egrave;s lieux diff&eacute;thents coumme <a href="hougue_bie.html">La Hougue Bie</a>, L&eacute; Vi&egrave;r Ch&acirc;t&eacute;, La Ma&icirc;son d's Orchid&eacute;es, La Chapelle &egrave;s P&ecirc;tcheurs. J't&acirc;chais d'p&acirc;ler en Fran&ccedil;ais et j'appr&icirc;ns hardi d'phr&acirc;ses, par exempl'ye "emprunter le tunnel", sembl'yant bizarre &agrave; m&eacute;! J'tais &icirc;nvit&eacute; d&ecirc;jeuner (san v&icirc;n!) et tchiques fais j'distchutions les romans d'Pagnol &agrave; cause d's iliets et La Cotte d&eacute; Saint Br&eacute;lade qu'j'avons veu.<p>

J'aime hardi bein L&eacute; Ch&acirc;t&eacute; d'Grosnez auvec la veue d's &icirc;les, d's &ecirc;tchets des Pi&egrave;rres d&eacute; L&eacute;, Les Dithouilles et l's &Ecirc;cr&eacute;hos (ou les Rotchi&egrave;rs) auvec lus l&eacute;gendes et histouaithes, et &agrave; l'horizon la belle Nouormandie, not' vi&egrave;r Duch&eacute; et pays d'not' Duc temps p&acirc;ss&eacute;. Est-ch'qu&eacute; p&ocirc;ssibl'ye qu&eacute; J&egrave;rri &eacute;tout g&acirc;ngnit &agrave; Hastings, et qu&eacute; j'soummes les contch&eacute;thants, m&ecirc;me aniet, auvec not' vie pas exact&eacute;ment Anglia&icirc;che?<p>

&Eacute;tout, j'aime hardi bein ma p'tite belle &Icirc;le, et j&eacute; m'd'mande tch'est qui va s'p&acirc;sser si nou d&eacute;v'loppe coumme l's aut's - nos comp&eacute;titeurs, nou risque d&eacute; d&eacute;v'n&icirc;n coumme les aut's. Si j'gardons la charme, la trantchilit&eacute; et l'ambience d&eacute; not' h&eacute;thitage, et les d&ecirc;v'loppons, j'allons rester combattant &agrave; cause d&eacute; not' diff&eacute;thence. En d&eacute;pit des choses d&eacute; nos jours, la puspart des touristes en vacanche &egrave;s pays &ecirc;trangi&egrave;rs les v&icirc;sitent &agrave; cause d'l'ambience du pays r'spectif, sa tchu&icirc;sinne, san paysage, s'n architectuthe, san cly&icirc;nmat, m&ecirc;me sa langue tchique fais.<p>

O&ugrave; est qu'chenna s'trouve en J&egrave;rri, si nou s'en va tr&eacute;jous changi? Vive la diff&eacute;thence!<p>


<i>Ralph Nichols</i><p>


&nbsp;<p>
<CENTER>
<IMG SRC="ralph.jpg" WIDTH=200 HEIGHT=361 alt="L'Docteu Nichols"><BR>
<I>L'Docteu Nichols</I><p>
</CENTER>
&nbsp;<p>


<i>Chu texte g&acirc;ngnit la comp&eacute;tition pouor la milli&egrave;me page sus les Pages J&egrave;rriaises au mais d'Septembre 1999</i><p>
&nbsp;<p>


<font size="2">

<I>Viyiz &eacute;tout:</I><p>

<ul>
<li><a href="mousseplm.html"> Quand J'tais Mousse</a><p>
<li><a href="jannejf.html">Quand j'tais janne...</a><p>
<li><a href="jannebv.html">Quand j'tais janne</a><p>

<li><a href="400e.html">L&eacute; vocabulaithe du compiuteu en J&egrave;rriais</a> - La quat' chentchi&egrave;me page<p>
<li><a href="400epr.html">J&egrave;rriais sus l'Ithangnie!</a><p>
<li><a href="900e.html">En J&egrave;rriais</a> - la neu chentchi&egrave;me page sus les Pages J&egrave;rriaises<p>
<li><a href="900epr.html">La 900i&egrave;me page en J&egrave;rriais a 't&eacute; ajou&ocirc;t&eacute;e</a><p>

<li><a href="hastings.html">La date oubli&eacute;e</a> - La 1,500e page<p>
<li><a href="1500pages.html">Nos 1,500 Pages</a><p>
<li><a href="2000e.html">Un tchoeu sus l'tchu</a> - la 2,000e page<p>
<li><a href="sieclyes3000.html">Les Si&egrave;cl'yes</a> - la 3,000e page<p>
<li><a href="prussien.html">Le Proc&egrave;s du Prussien</a> - la 4,000i&egrave;me page<p>
<li><a href="europa.html">La Bastaude a l'&ecirc;cole de Maitresse Europa</a> - la 6,000e page<p>

<li><a href="gdf800.html">Ma jann&egrave;che m&eacute;morabl'ye</a> - la huit chentchi&egrave;me lettre du bouanhomme George<p>
<li><a href="gdfpid.html">Bou&acirc;n pid!</a> - la neu chentchi&egrave;me lettre du bouanhomme George<p>
</ul>
</font>

&nbsp;<p><a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
