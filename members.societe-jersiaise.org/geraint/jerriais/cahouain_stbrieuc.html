<HTML>
<HEAD>
<TITLE>V'l&agrave; tchiques semaines que je n'vos ai pas p&acirc;l&eacute; d'Marie Hibou</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>V'l&agrave; tchiques semaines que je n'vos ai pas p&acirc;l&eacute; d'Marie Hibou</h2></font></center><p>

V'l&agrave; tchiques semaines que je n'vos ai pas p&acirc;l&eacute; d'Marie Hibou, et plusieurs de mes lecteurs m'ont fait l'honneur de me d'mander d'ses nouvelles. Eh bain, savous bain que je n'l'ai pas r'veue d&eacute;pis qu'ou s'en fu de d'siez nous au qu'menchement d'la saison.<br/>
<br/>
Si j'vos disais que j'en sis tout-&agrave;-fait d&eacute;sol&eacute;, je mentithais, car pour vos dithe la v&eacute;thit&eacute; i' y avait des ann&eacute;es que j'n'avais pas 't&eacute; si trantchille ni aussi heutheux.<br/>
<br/>
Mais, la connaissant comme je fais, je savais qu'i' n'fallait pas l'ignorer tout-&agrave;-fait, car si je n'avais pas montr&eacute; un p'tit mio d'chagrin et d'intchi&ecirc;tude &agrave; s'n &ecirc;gard, v'l&agrave; tch&eacute;thait &ecirc;villyi ses soup&ccedil;ons et ou s'en s'sait ervenue tout d'suite en ville vaie tch'est qu'chenna voulait dithe.<br/>
<br/>
Alors, de temps en temps je m'sis fait un d'v&eacute; d'aller voltigi dans l's envithons d'la ferme ouais qu'oulle est suppos&eacute;e d'&ecirc;tre &agrave; travaillyi, avec l'&icirc;ntention de la vaie pour une minute ou deux pour lis dithe combain que j'la manque et comment qu'i' m'ennyie d'&ecirc;tre de m&ecirc;me tout seu, mais pour tchique raison ou autre je n'ai jamais peu obtenir admission. Le fermi m'a tr&eacute;jous fait grise m&icirc;ne et a tr&eacute;jous ieu toutes sortes d'exchuses pour m'emp&ecirc;chi d'vaie Marie Hibou.<br/>
<br/>
J'en ai tr&eacute;jous manifest&eacute; un profond d&ecirc;pi&egrave;t, et en plieurnichant comme un &ecirc;fant, je li ai d'mand&eacute;, &agrave; l'occasion de toutes mes visites, de li faithe bain mes compl&ecirc;ments, touos les liyeurs souhaits, et de lis dithe combain que j'pense en lyi.<br/>
<br/>
V'l&agrave; qu'a 't&eacute; bain pour deustrais s'maines, et je m'f&eacute;licitais d'&ecirc;tre &agrave; jouer ma p'tite gamme tout-&agrave;-fait bain, quand un jour v'l&agrave; une lettre anonyme qui m'arrive contenant des insinuations qui m'firent bondi d'rage et qu'&eacute;villyirent en m&eacute; une jalousie de tchi que je n'me criyais pas capablye.<br/>
<br/>
Je n'perdi pas un moment d&eacute;vant que de m'rendre &agrave; la campagne, mais comme d'habitude nou me r'fusi l'entr&eacute;e d'la maison.<br/>
<br/>
Ch'tait l'fermi li-m&ecirc;me qui me r'chu, et il avait une arme &agrave; la main, sapresti! &quot;J'insiste&quot; j'lis dis, &quot;i' faut que j'vaie Marie Hibou &agrave; l'instant!&quot;<br/>
<br/>
&quot;Tu n'la verras pas, imb&eacute;cile, ou nouos &agrave; d'fendu de t'laissi entrer!&quot;<br/>
<br/>
Si une bombe avait &ecirc;cliat&eacute; &agrave; mes pids je n'aithais pas 't&eacute; pus surprins. Dans un clyin d'yi je r&eacute;alisi l'affreuse v&eacute;thit&eacute;! Nou voulait m'cachi tchiquechose!<br/>
<br/>
Je voulit protester, et entrer dans la maison malgr&eacute; l'fermi, mais l'arme qu'il avait &agrave; la main et qu'&eacute;tait chergie &agrave; deux coups, me fit perdre couothage, alors je m'&ecirc;loigni, bain d&ecirc;termin&eacute; de d&ecirc;couvri l'myst&eacute;the d&eacute;vant que d'tchitter l'vaisinn&eacute;.<br/>
<br/>
J'n'est pas besoin de vos explitchi comment que j'm'y prins, i' suffit de dithe que gr&acirc;ce &agrave; un p'tit mio d'tact et d'discr&eacute;tion, j'obtint l'information que i'y avait ieu des d&ecirc;veloppements dans la maison et qu'l'autre Vendredi i' y a avait ieu d'la nouviaut&eacute; souos la forme de deux p'tits caouains.<br/>
<br/>
Ah &ccedil;a! comme ou l'savez tous bain les caouains ne mettent que treis s'maines &agrave; couer, et comme v'l&agrave; b&ecirc;t&ocirc;t deux mais que j'n'ai veu Marie Hibou, i' s'pr&eacute;sente l&agrave; un probl&egrave;me de tchi que j'crai bain qu'i' faudra toute la sagesse du Nombre Sup&eacute;rieur de la <a href="assembliee/cour1965.html">Grand' Cour</a> pour en trouver la solution.<br/>
<br/>
</div><div align="center">* * * *<br/>
</div><div align="left"><br/>
I' y a longtemps que j'n'ai 't&eacute; dans la p&acirc;rraisse de man bieau cliochi, alors je n'sis pas fort au couothant des choses qui s'passent par-l&agrave;. Ch'est dommage, car iun d'mes lecteurs m'a d'mand&eacute; pour des renseignements. I' voudrait saver comment que Bram s'est graie avec toutes les hardelles qu'i' fu ramasser &agrave; St. Brieuc pour la saison des patates.<br/>
<br/>
I' patha&icirc;t que, r&eacute;alisant la diffitchult&eacute; qu'i' y aithait &agrave; trouver d's ouvriers dans l'quartchi fran&ccedil;ais, Bram eut l'heutheuse inspithation que che s'sait p't-&ecirc;tre une bouanne id&eacute;e d'aller jusqu'&agrave; St. Brieuc pour un p'tit &quot;trip.&quot;<br/>
<br/>
Ch'la lis don'nai une chance de respither l'air de la m&eacute;, et arriv&eacute; l&agrave;, il aithait un avantage sus l's autres fermiers, car &eacute;tant sus les lieux, i pouorrait en embauchi chein qu'i' voudrait sans &ecirc;tre emb&ecirc;t&eacute; d'personne.<br/>
<br/>
Il en p&acirc;lit &agrave; un anmin, qui s'd&eacute;cidit d y aller avec li, et sans dithe mot &agrave; personne cache les v'l&agrave; aller touos les deux.<br/>
<br/>
J'aithais voulu av&eacute; 't&eacute; l&agrave; pour vaie comment que l'affaithe s'emmanchi, mais enfin quand l'bat&eacute; arrivi ichin, les fermiers qu'&eacute;taient sus la cauchie furent bain &ecirc;tonn&eacute;s de vaie Bram et san compagnon sus l'pont entour&eacute;s de toutes les pus jolies p'tites Bretonnes que nou pusse vaie.<br/>
<br/>
Ch'tait inutile d'&ecirc;prouver &agrave; les embauchi, chu p'tit lot l&agrave; appartenait &agrave; Bram, et illes l'suivithent jusqu'&agrave; la vainne qu'&eacute;tait &agrave; l's attendre.<br/>
<br/>
Nou m'a dit que i' y en avait iune qu'avait un &quot;hobble skirt&quot; et qu'oulle eut bain d'la peine &agrave; engamber dans la vainne.<br/>
<br/>
Plusieurs fermiers en eurent qu&acirc;siment envie d'chette-l&agrave; car oulle avait la m&icirc;ne d'une bouanne &ecirc;loperesse, et pis d'ailleurs le &quot;hobble skirt&quot; lis donnait tout-&agrave;-fait un air de distinction.<br/>
<br/>
Mais comme je vous ai dit, i' n'y avait pas moyen de l'enlever et Bram s'en fut avec aussi ordgilleux comme un cat qui tra&icirc;ne un boudin, &agrave; la grande mortification de plusieurs jeunes fermiers qu'avaient grand besoin d'une &ecirc;loperesse.<br/>
<br/>
Man correspondant acheteu est tchuthieux d'saver comment qu'Bram s'est arrangi avec sa p'tite djaingue.<br/>
<br/>
Mais je n'y connais rain m&eacute;, pour saver ch'la i' faudrait d'mander &agrave; Bram l&icirc;-m&ecirc;me ou bain &agrave; tchiqu'un des vaisins.<br/>
<br/>
Personnellement, je n'vai pas que ch'la concerne tchi que che sait.<br/>
<br/>
<i><a href="gwdec.html">Caouain</a></i><br/>
<i>10/7/1915</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dgerre.html">La dg&egrave;rre</a><p>

<li><a href="landarmy.html">&quot;Land Army&quot;</a><p>
<li><a href="painbothladies.html">Both Ladies Volunteer</a><p>
<li><a href="ladies1914.html">Both Ladies Offer their Services</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="cahouain1914espions.html">Espions Allemands</a><p>
<li><a href="cahouain1914armes.html">Aux armes, citoyens!</a><p>
<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="painevents.html">Piteur's Opinion on Current Events</a><p>
<li><a href="incidents1914.html">Tchique petits incidents</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="sympathie.html">Sympathie</a><p>
<li><a href="elieslamente.html">Elie s'lamente et fait des suggestions</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="chucre1918.html">Du chucre pour faithe de la g'lee</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="painforecast.html">A Forecast as to the future</a><p>
<li><a href="recruiting.html">&quot;Recruiting Rally&quot;</a><p>
<li><a href="tchuthiosites.html">L'exhibition de tchuthiosit&eacute;s</a><p>
<li><a href="cahouain_modestie.html">La modestie m'emp&ecirc;che...</a><p>
<li><a href="cahouainpows.html">Caouain et les prisonni&egrave;rs Allemands</a><p>
<li><a href="cahouain1avri1916.html">Samedi pass&eacute;, comme je prenais un p'tit somme oppr&egrave;s d&icirc;ner</a><p>
<li><a href="painprojet.html">Some opinions on the Projet de Loi</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="tomavry.html">L'Engagement &agrave; Tom Avry</a> <p>
<li><a href="painwareconomy.html">Piteur on War Economy</a><p>
<li><a href="cahouain_litcheu.html">Marie Hibou et l'litcheu</a><p>
<li><a href="paincold.html">How Piteur caught a cold</a><p>
<li><a href="painexhibition.html">The Pains visit the Exhibition</a><p>
<li><a href="painbill.html">Piteur's opinion on the Bill</a><p>
<li><a href="cahouain_turc1.html">Je r'sis hors du Dispensaithe</a><p>
<li><a href="cahouain_turc2.html">Chutte histou&egrave;the du vi&egrave;r Turc qu'avait douze femmes</a><p>
<li><a href="cahouain_tribunal.html">Quand tchi que l'Caouain s'en va passer d'vant l'Tribunal?</a><p>
<li><a href="cahouain_nueuxpids.html">Nueux pids &agrave; marchi sus la terre</a><p>
<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="prussien.html">Le Proc&egrave;s du Prussien</a><p>
<li><a href="1914gj.html">L&eacute; r&ecirc;sultat d&eacute; chutte dg&egrave;rre-ch&icirc;n</a><p>


<li><a href="cotiyion.html">L&eacute; Bi&acirc;nc Cotiyion</a><p>
<li><a href="madmode.html">Madame La Mode</a><p>
<li><a href="skirts.html">The Question of Shorter Skirts</a><p>
<li><a href="gdfhabillement.html">L'Habillement Des Femmes</a><p>
<li><a href="robemode.html">La Robe &agrave; la Mode</a><p>
<li><a href="habvoc.html">L'habilement en J&egrave;rriais</a><p>

<li><a href="saintmalo1913.html">Eune Visite &agrave; St. M&acirc;lo</a><p>
<li><a href="dinard1.html">How Piteur and Sam Go to Dinard</a><p>
<li><a href="dinard2.html">That Dinard Excursion</a><p>
<li><a href="assembliee/lamballe.html">Excursion &agrave; Lamballe</a><p>
<li><a href="stmalo.html">L&eacute; Bat&eacute; d'St. M&acirc;lo</a><p>
<li><a href="assembliee/bretagne.html">Excursion en Br&eacute;tagne</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

