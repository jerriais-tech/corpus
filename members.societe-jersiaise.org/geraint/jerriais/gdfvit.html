<HTML>

<!-- Mirrored from members.societe-jersiaise.org/geraint/jerriais/gdfvit.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
<HEAD>
<TITLE>Tchi vit et tchi vait, dans bein d's &ecirc;tats s'trouve!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchi vit et tchi vait, dans bein d's &ecirc;tats s'trouve!</h2><br/></font></center><p>


<font size="-1"><i>Qu&eacute;bec, P.Q.,</i><br/>
<i>Cannada,</i><br/>
<i>L&eacute; 25 d&eacute; mai, 1968.</i><br/></font>
<br/>
Moussieu l'R&eacute;dacteu,<br/>
<br/>
Nou-s-en vait d'toutes les sortes dans la vie si nou vit longtemps assez. L&eacute; vi&egrave;r diton nouos dit &quot;I' faut vieilli ou janne mouothi!&quot;, et quant &agrave; m&eacute; j'n'ai janmais ieu l'envie d'mouothi janne - j'n'en ai m&egrave;me autcheune envie &agrave; ch't heu qu&eacute; j'sis pus pr&egrave;s d'la huiptantaine qu&eacute; d'la septantaine! Dgieu m&egrave;rci, la vie a 't&eacute; bouanne et plia&icirc;sante pour m&eacute;, mais i' n'est pon donn&eacute; &agrave; tous d&eacute; vivre vi&egrave;rs, et ch'est ch'la qu&eacute; l's hommes d'affaithes avaient dans l'id&eacute;e quand il' &icirc;nvent&icirc;drent l'expression &quot;&Eacute;tant sain de corps et d'esprit, mais sachant l'incertitude de l'heure de la mort!&quot;, pour mettre au c'menchement des testaments!<br/>
<br/>
I' n'est pon donn&eacute; &agrave; tout l'monde, ni n'tout, d&eacute; vaie les restes mortels d'eune p&egrave;rsonne sept ans et d'mi aupr&egrave;s sa mort. Eh bein, n&eacute; v'la chein tch'i' m'arrivit eune fais!<br/>
<br/>
Y'a eune quarantaine d'ann&eacute;es, dans la pr&icirc;nme d&eacute; la vie, et qu&eacute; quand j'tais, nou peut l'dithe, j'tais iun des directeurs d'un grand chantchi au bord d&eacute; la rivi&eacute;the du D&ecirc;trait, dans l'&Ecirc;tat du Michigan, nouot' pr&eacute;sident 'tait un moussieu d'fanmile dist&icirc;ndgie en Angli&eacute;t&egrave;rre, mais il avait 't&eacute; n&eacute; dans l'&Ecirc;tat d'New York o&ugrave;'est qu'ses pathents avaient d'la propri&ecirc;t&eacute;. Il avait quand-m&egrave;me pass&eacute; san janne temps en Angli&eacute;t&egrave;rre et avait 't&eacute; &agrave; l'&ecirc;cole dans l'fanmeux coll&egrave;ge d'Eton, mais ayant 't&eacute; n&eacute; en Am&eacute;thique i' s'en v&icirc;nt &agrave; New York finni ses &ecirc;tudes &agrave; l'Univ&egrave;rsit&eacute; d&eacute; Cornell, et au Coll&egrave;ge Naval. I' fut commissionn&eacute; dans la marinne des &Ecirc;tats Unis et 'tait offici dans les navithes d&eacute; dg&egrave;rre dans la dg&egrave;rre entre l'Am&eacute;thique et l'Espangne. Quand la paix fut r&ecirc;tablyie, i' s'd&eacute;cidit d'rester &agrave; t&egrave;rre, mais i' n'pouvait pon s'emp&ecirc;chi d'passer san temps parmi les navithes et i' d'v&icirc;nt en f&icirc;n d'compte pr&eacute;sident d'la compangnie tchi fa&icirc;sait valer l'chantchi.<br/>
<br/>
I' d'meuthait dans eune belle grand' ma&icirc;son tch'avait eune superbe biblyioth&egrave;que et un salon d'm&ucirc;sique atout eune orgue tch'&eacute;thait fait envie &agrave; bein des grandes &eacute;glyises. Sa danme 'tait hardi pouor la m&ucirc;sique, et y'avait trais ou quat' pianos dans la ma&icirc;son autr&eacute;ment qu'l'orgue! I' viageaient hardi, l'moussieu et sa danme et lus deux filles, et il' 'taient houors pour trais mais touos l's &ecirc;t&eacute;s, tchiquesfais en Europe, et comme i' s'adonnait qu&eacute; j&eacute; n'tais pon mathi&eacute; et qu&eacute; j'tais libre d&eacute; d'meuther autcheun bord, ch'tait m&eacute; tch'allais d'meuther dans la grand' ma&icirc;son duthant ches trais mais-l&agrave; pour en prendre soin et seurvilyi domestiques et s&egrave;rvantes.<br/>
<br/>
Un mangnifique moussieu, si janmais y'en a ieu iun! Mais la maladie arrive siez les m&ecirc;ssieux comme siez les pauvres, et quand i' mouothit d'un mauvais ma, sa danme donnit d's ordres &agrave; l'entr&eacute;pranneux tch'i' fallait qu&eacute; j'f&ucirc;sse pr&eacute;sent &agrave; s'n embaumement - tch'est oblyigatouaithe en Am&eacute;thique et au Cannada.<br/>
<br/>
Comme ou' n'savait pon trop bein io&ugrave; l'ent&egrave;rrer (il' avaient des propri&ecirc;t&eacute;s dans l's &Ecirc;tats d'Arizona et d'Califournie &eacute;tout), ou' s'd&eacute;cidit d&eacute; l'mett' dans un caveau dans un mausol&eacute;e pas liain d'siez ieux, un caveau tchi n'tait pon souos t&egrave;rre - il' en ont tchi sont cre&ucirc;s&eacute;s dans des muthailles des mausol&eacute;es comme les boua&icirc;nelles dans les muthailles des vielles ma&icirc;sons, et i' sont grands assez pour y mett' des c&ocirc;ffres et ch&icirc;nmenter l's entr&eacute;es.<br/>
<br/>
Sept ans et d'mi pus tard, la veuve acatit un caveau d'm&egrave;me dans l'mausol&eacute;e du fanmeux ch&icirc;nm'tchi&eacute;the d&eacute; Forest Lawn Memorial Park en Califournie, o&ugrave;'est qu&eacute; l's acteurs d&eacute; Hollywood &egrave;rp&ocirc;sent, et ou' m'donnit d's ordres d&eacute; faithe d&ecirc;haler l'c&ocirc;ffre, d&eacute; l'ouvri pour m'asse&ucirc;ther qu&eacute; ch'tait l'chein d&eacute; s'n homme, et d'm'en aller atout &agrave; Los Angeles! Quand j'eus l'c&ocirc;ffre ouvert, j'trouvis qu&eacute; l'moussieu embaum&eacute; n'avait pon changi hardi. La ch&eacute; d'sa fache et d'ses mains avait p&ucirc;t&ocirc;t l'air d&eacute; parch&eacute;m&icirc;n, et m'f&icirc;t penser &egrave;s momies qu'j'avais veu dans les m&ucirc;s&eacute;es d'Londres, d&eacute; New York et d'L'&Ecirc;gypte. Ses habits avaient l'air d'&ecirc;t' moua&icirc;sis - j'avais oubliy&eacute; d'vouos dithe qu&eacute; nou-s habil'ye les morts ich&icirc;n dans lus bouans habits d&eacute;vant l's enc&ocirc;ffrer!<br/>
<br/>
J'l'enm'nis par &quot;train&quot; les 2,000 milles du D&ecirc;trait &agrave; Los Angeles. L&eacute; c&ocirc;ffre 'tait dans la cabo&ucirc;se, et j'avais san titchet dans ma pouchettes. I' cou&ocirc;tait la m&egrave;me chose comme pour un passagi vivant. Arriv&eacute;s &agrave; destinnation, j'e&ucirc;nmes un court s&egrave;rvice fun&egrave;bre et l'c&ocirc;ffre fut pliaichi dans l'nouvieau caveau dans la muthaielle d&eacute; la chapelle du mausol&eacute;e &agrave; Marie Dressler. D'l'aut' c&ocirc;t&eacute; d'la chapelle est l'chein &agrave; Jean Harlow. Dans chu temps-l&agrave;, William Powell, s&eacute;n amouotheux dans san vivant, env'yait eune grand' pannel&eacute;e d'fra&icirc;ches violettes touos les mat&icirc;ns pour mettre au pid d'sa tombe!<br/>
<br/>
Mais pour &egrave;rv&eacute;n&icirc;n &agrave; man moussieu. Sa veuve v&icirc;nt mett' des flieurs au pid d'san caveau, et pis ou' m'enm'nit d&icirc;ner &agrave; l'H&ocirc;tel d&eacute; Hollywood. L&agrave;, j'tions &agrave; tabl'ye auve plusieurs acteurs d&eacute; chu temps-l&agrave;, et aupr&egrave;s eune touann&eacute;e dans Los Angeles j'm'en r'v&icirc;nt &agrave; Detroit. Quant &agrave; la m&eacute;mouaithe d&eacute; man vi&egrave;r chef, j'peux dithe qu&eacute; &quot;J'l&eacute; vis vivre et j'l&eacute; vis mort et j'l&eacute; vis sept ans aupr&egrave;s sa mort!&quot;<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mouothi.html">Mouothi</a><p>
<li><a href="gdftemps.html">Dans man temps...</a><p>
<li><a href="finalchapter.html">The final chapter</a><p>
<li><a href="enterrementrose.html">L'Ent&egrave;rrement d'la Rose</a><p>
<li><a href="gdfrpos.html">L&eacute; r'pos &ecirc;t&egrave;rnel</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfvit.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
</HTML>

