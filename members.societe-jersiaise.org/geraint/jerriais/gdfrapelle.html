<HTML>

<!-- Mirrored from members.societe-jersiaise.org/geraint/jerriais/gdfrapelle.html by HTTrack Website Copier/3.x [XR&CO'2014], Tue, 15 Jul 2025 13:55:02 GMT -->
<HEAD>
<TITLE>J&eacute; m'rapelle...</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>J&eacute; m'rapelle...</h2></font></center><p>


<font size="-1"><i>Fort Lauderdale,</i><br/>
<i>Florida, USA.</i><br/>
<br/>
<i>L&eacute; 13 d&eacute; janvyi, 1979.</i><br/></font>
<br/>
Moussieu l'R&eacute;dacteu,<br/>
<br/>
A forche d'attendre, j'ai des nouvelles d&eacute; J&egrave;rri tchi m'disent qu&eacute; l'S&eacute;nateu Cyril Le M&egrave;rquand r'est &ecirc;lu pour eune aut' bord&eacute;e dans L's Etats. F&eacute;licit&acirc;tions, Moussieu l'S&eacute;nateu! Et i' faut f&eacute;liciter l's &ecirc;lecteurs d'aver ieu l'bou&acirc;n sens d'voter pour li acouo eune fais.<br/>
<br/>
J'n'ai pon 'couo veu l'r&ecirc;sultat d'l'&ecirc;lection, mais j'ai r'gret d'ou&iuml; qu&eacute; l'Sieur Thomas, ex-D&eacute;put&eacute; de St. Pi&egrave;rre, n&eacute; fut pon &ecirc;lu. I' m'a tr&eacute;jous donn&egrave; l'&icirc;mpresson d'&ecirc;t' iun des miyeurs membres d's Etats. Mais n&eacute; v'l&agrave; la vie politique. I' faut des g&acirc;ngnants et des p&egrave;rdants, et l'bonheu d'iun est l'malheu d'l'autre. J'tais bein content d'ou&iuml; qu&eacute; l'Sieur de Carteret s'&eacute;tait trouv&eacute; &agrave; la t&ecirc;te des vouaix dans toutes les p&acirc;raisses. V'l&agrave; tchi montre qu&eacute; les J&egrave;rriais ont acouo du resp&eacute; pour chu fanmeux nom-l&agrave;.<br/>
<br/>
J'vai, dans la g&acirc;zette du 16 d&eacute; novembre, la dreine &egrave;rchue ich&icirc;n, portrait d'un tas d'belles jannes filles d&eacute; diff&eacute;thentes parties du monde tchi sont &agrave; aver des t&ecirc;tes-&agrave;-t&ecirc;tes au Fort R&eacute;gent auve des anciens des p&acirc;raisses d&eacute; St. H&eacute;lyi, St. Br&eacute;lade, St. Pi&egrave;rre, St. Jean et Grouville. Pourtchi pon St. Ouen? Si j'avais 't&eacute; en J&egrave;rri, &eacute;tant St. Ouennais, j'n'&eacute;thais pon ieu la chance de les vaie, ches belles jannes filles. Ch'est p't-&ecirc;t' auss&icirc;n bein qu&eacute; j'tais en Am&eacute;thique dans l'temps car j'&eacute;thais 't&eacute; chagrinn&eacute; d'mantchi eune f&ecirc;te d&eacute; m&ecirc;me - m&eacute; tch'a tr&eacute;jous admith&eacute; eune belle femme. Mais j'sis content d'vaie qu' au mains deux d'mes bouans anm&icirc;ns, l'Conn&ecirc;tabl'ye Winter Le M&egrave;rquand et l'Sieur Elias Balleine, touos les deux des Pi&egrave;rrots, 'taient parmi les m&ecirc;ssieux tch'e&ucirc;drent la chance tchi m'&ecirc;cappis &agrave; cause d'&eacute;tant Gris Ventre et &#8220;pigeon voyageur&#8221;. Enf&icirc;n, ch'est probabli&eacute;ment eune bouanne chose qu&eacute; j&eacute; n'tais pon l&aacute;. P&acirc;lant g&eacute;n&eacute;ralement, j'sis r&ecirc;ellement t&icirc;nmide d&eacute; ma sorte, et j'ai p&ucirc;t&ocirc;t peux des femmes et j'n'&eacute;thais p't-&ecirc;t' pon seu io&ugrave; m'fou&ocirc;rrer si ieune d&eacute; ches belles hardelles l&agrave; s'&eacute;tait appr&eacute;chie trop pr&egrave;s d'm&eacute;! Ch'est probabli&eacute;ment chutte t&icirc;nmidit&eacute; tchi m'g&ecirc;ne en pr&egrave;sence des femmes tchi m'a emp&ecirc;chi d'en trouver eune deuxi&egrave;me duthant mes souoxante ans d'veuvage! Et pourtant, criyiz-m&egrave; ou n'm&eacute; criyiz pon, j'ai accouo esp&egrave;thance!<br/>
<br/>
Viyant l'portrait d&eacute; m'n anm&icirc;n La&iuml;esse Balleine m&egrave; ram&eacute;mouaithe les mangnifiques s&eacute;th&eacute;es p&acirc;ss&eacute;es siez li dans l'temps d'san p'p&egrave;e et sa m'm&egrave;e quand nou-s-avait des partis dans les temps d'Nou&eacute;. J'p&acirc;le d&eacute; y'a eune souoxantaine d'ann&eacute;es, pus ou mains. L&eacute; Conn&ecirc;tabl'ye (pus tard Juge) Francis Vibert Le Feuvre fut Conn&ecirc;tabl'ye d&eacute; St. Pi&egrave;rre d&eacute; 1907 &agrave; 1912 et ch'tait dans chu temps-l&agrave; que j'tais san s&eacute;gr&eacute;taithe, &agrave; ses frais - pon &egrave;s frais d'la p&acirc;raisse. Dans chu temps-l&agrave;, j'crai tch'i' n'y'avait qu'la p&acirc;raisse d&eacute; St. H&eacute;lyi tchi payait un s&eacute;gr&eacute;taithe.<br/>
<br/>
Si ma m&eacute;mouaithe n'est pon trop fautive, l&eacute; Sieur La&iuml;esse Balleine d&eacute;meuthait &agrave; gauche dans la rue tchi m'nait d'l'&eacute;glyise au Saut Faluet. Ch'tait-i' pon La Chasse? D&eacute; l'aut' c&ocirc;t&eacute; d'la route (ch'tait du but du ch&icirc;nm'tchi&eacute;the) 'tait la propri&eacute;t&eacute; au Sieur Walter Thomas Dallain. I' fut malade d&eacute; la conseunmtion pour longtemps et avait un liet l'long d'la f'n&ecirc;tre en d'vant d'sa ma&icirc;son, et j'l&eacute; viyais l&agrave; au mat&icirc;n quand j'p&acirc;ssais par l&agrave; en c'm&icirc;n pour La Fosse, domicile du Conn&ecirc;tabl'ye. J&eacute; d'meuthais &agrave; La Mouaie &agrave; St. Brelade dans l'temps.<br/>
<br/>
Pus bas, &agrave; gauche en allant pour l&eacute; Saut Faluet, 'tait la f&egrave;rme au Sieur John Elie Martin, et ch'tait un nomm&eacute; Viel tchi d'meuthait au Saut Faluet.<br/>
<br/>
Ch'tait dans chu temps-l&agrave; qu&eacute; deux jannes hommes, Ray Mich&eacute; (janne fr&eacute;the du fanmeux &#8220;J.B.&#8221;) et Herbert Le Grand, v&icirc;ndrent d&eacute; La C&ocirc;te aupr&egrave;s lus ch&icirc;nq ans d'apprentissage. J'les viyais souvent, habilyis dans lus habits du D&icirc;nmanche et auve un d&ucirc; chap&eacute; (&#8220;bowler hat&#8221;) sus la t&ecirc;te, et v'la tchi m'fa&icirc;sait penser tch'i' y'avait c&egrave;rtainement eune forteune &agrave; faithe &agrave; La C&ocirc;te. I' v'naient &egrave;s partis siez l'Sieur Balleine, et Ray Mich&eacute; d'v&icirc;nt amouotheux d'la pus janne des deux soeurs &agrave; La&iuml;esse. I' lus mathy&icirc;drent et ou s'en fut &agrave; La C&ocirc;te auve s&eacute;n homme. J'n'ai janmais r'veu les Sieurs Mich&eacute; et Le Grand. J'sai bein qu' &agrave; la f&icirc;n du temps i' d'meuthaient &agrave; Montr&eacute;al, et Ray mouothit l&agrave; y'a tchiques ann&eacute;es. Y'a longtemps qu' j'ai p&egrave;rdu d'veue du Sieur Le Grand et j'crai tch'il est mort &eacute;tout.<br/>
<br/>
Ch'tait un grand plia&icirc;si pour m&eacute; d'vaie l'portrait d'Moussieu et Madanme La&iuml;esse Balleine dans la g&acirc;zette. La&iuml;esse &egrave;rsembl'ye &agrave; san p'p&egrave;e comme deux d'go&ucirc;ts dg'ieau. D&eacute; les vaie m&eacute; ram&eacute;mouaithe ses pathents tch'&eacute;taient si charmants et hospitalyi&egrave;rs.<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfautfais.html">Aut'fais...</a><p>
<li><a href="gdfmoeurs.html">Autres temps - autres moeurs</a><p>
<li><a href="gdfauttemps.html">Aut' temps, aut' moeurs</a><p>
<li><a href="gdfautfais2.html">Aut'fais</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrapelle.html by HTTrack Website Copier/3.x [XR&CO'2014], Tue, 15 Jul 2025 13:55:02 GMT -->
</HTML>

