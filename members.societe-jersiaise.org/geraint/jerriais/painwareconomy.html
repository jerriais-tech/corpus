<HTML>

<!-- Mirrored from members.societe-jersiaise.org/geraint/jerriais/painwareconomy.html by HTTrack Website Copier/3.x [XR&CO'2014], Tue, 15 Jul 2025 13:59:21 GMT -->
<HEAD>
<TITLE>Piteur on War Economy</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Piteur on War Economy</h2></font></center><p>

&quot;Si tu voulais v'n ov nous a la Chapelle?&quot; que m'dit La&iuml;z&eacute;, en me r'gardant par en-d'sous. &quot;Y'a un pr&eacute;dicateu d'Angli&eacute;t&egrave;rre.&quot;<br/>
<br/>
&quot;Un predicateu Anglyais!&quot; que j'fit. &quot;Ocquo tchiq' nouvelle collecte, sans doute? Ch'est pourtant 'war time,' tu d&eacute;vthais t'en souv'nin; et j'n'avons pon d'sous d'&egrave;speigne, par les temps qui couothent. Sus tchi qu'i' s'en va pr&egrave;chi, tan pr&eacute;dicateu Anglyiais?&quot;<br/>
<br/>
&quot;Ch'n'est pon pour tcheut&eacute; des sous, chutte fais,&quot; que s'fit La&iuml;z&eacute;, enj aidjant &agrave; Lon&ocirc;re a crocht&eacute; sans fro par dri&eacute;the. &quot;Ch'est sus la dj&egrave;rre qu'i' s'en va p&acirc;sl&eacute;. Ch'est pour nos dithe coumment s'y prendre pour a&icirc;dji au Rou&eacute; a &egrave;sgli&eacute;mmi les supots d'Satan.&quot;<br/>
<br/>
&quot;Ho, ho! Eh, bin, d'pis qu'ch'est d'm&ecirc;me, et viyant qu'tu m'asseuthe qu'i' n'y'a pon d'collecte  allons-y!&quot;<br/>
<br/>
Et nos v'la y'all&eacute;, touos les tr&egrave;s, dans l'banc qu'La&iuml;z&eacute; paie chinq shlings par quart d'an, pas trop lien d'la tchaise, viyant qu'ou ou&eacute; un mio haut. La chapelle se remplyit vite; l'harmonium s'mint a jou&eacute;, nou chanti, et n&eacute; v'la l'service en bouan allant. Ch'est pas eunne grande chapelle, la sienne ou-&egrave;s qu'La&iuml;z&eacute; va r'ch&eacute;v&eacute; ses moyens d'grace; ou n'est pas dans eunne belle rue; et n'y'a d'j&eacute;the de principaux d'paraisse parmi la congr&eacute;gation. D'bouan monde, s'ou voulez j'n'en disconvains pas; des gens qui chantent haut, disent &quot;Amen&quot; quant i' faut, et ne r'gardent pon atouore de yeaux duthant la pri&eacute;the. Mais ch'n'est pas ch'qu&eacute; nou pou&ocirc;rait dithe d'la haute classe coumme nou rencontre &egrave;s Shows d'flieurs et d'm&ecirc;me. Nan! Ch'est pustot l'contraithe! Des gens qui vivent sus lus gages, l'pus et l'mus. Ch'est parmi chutte classe la, qu&eacute; m'dit La&iuml;z&eacute; a l'ouothelle, entre deux versets d'cantique, qu'y'a l'pus de r'ligion d'nos jours. Si ch'qu'ou dit est un fait, ch'est grand domage, et dounne raison au verset qui dit qu'il est pus a&icirc;si a un chameau d'mettre eunne adjulle dans s'n'yi qu'a un riche de s'faufill&eacute; par la porte &egrave;strette.<br/>
<br/>
Mais p&acirc;slons du sermon; ch'est pour ch'la que j'tais v'nu. San sermon, a chu pr&eacute;dicateu la, ch'fut pour lus dithe, a touos ch&egrave;s pouores gens la, qu'i' fallait coy&eacute;, coy&eacute;, coy&eacute;, sus tout et tout l'temps, pour pou&eacute; pr&ecirc;t&eacute; des sous au Gouvernement. Faut s'pass&eacute; d'moto-cars, de robes de sou&eacute;s, d'chapiaux a plieummes (Lon&ocirc;re ch&acirc;tchi d'la t&ecirc;te la d'sus), et de toutes les goffiches que les femmes mettent a-tou&ocirc;re lus co. Faut pas accat&eacute; d'montres en or ni brac'lets, ni gabath&eacute; les rues dans des bottes &agrave; haut talon coumme les femmes qui battent la strade &agrave; <a href="gdfparis.html">Paris</a>. Faut coy&eacute; sus la tchu&icirc;zinne; ne pon mangi d'saumon, ni d'<a href="hitres.html">h&icirc;tres</a>, ni d'p&ecirc;ches au dessert; et les siens qui bevent du champanne et du vin d'porto a d&icirc;n&eacute; font grand tort a l'Angli&eacute;terre, a ch'que l'predicateu nos dit. N'faut pon all&eacute; au Theatre, ni &egrave;s Pictures, ni rin! Et faut s'pass&eacute; tout a fait d'litcheu duthant la djerre et pour siex mais apr&egrave;s. La&iuml;z&eacute; m'dounni un coup d'cout - ou'l a l'cout diversement pointu - ichin. Ou n'avait qu'faithe! J'sis raide bliu-ribban, a ch't'heu! N'y'a qu'tchiq' fais l'Samdi, quand nou s'adounne a rencontr&eacute; un fr&eacute;the de gobille, ou les jours d'<a href="votevoc.html">&eacute;lections</a>, ou d'Show, ou quand nous entre tchiq' bord pour d&eacute;mand&eacute; l'heuthe, ou si l'temps est pouffre, ou quand i' fait sec. Mais r'venous a not' sermon.<br/>
<br/>
Ch'qui m'surprins, ch'fut d'l'entendre dithe a la congregation sus tchi qu'i' fallait coy&eacute;; quand j'savais par m&eacute; m&ecirc;me que la congr&eacute;gation n'avait jommais fait d'exc&egrave;s sus ch'qu'i' disait, par couonne raison qu'les pou&ocirc;res gens n'en avaient pon l'moyen! Mais ch'n'est pas pour trouv&eacute; a r'dithe! ch'est seulment par voi&eacute;e d'pasl&eacute;. Et san raisoun'ment avait du bon. Si j'voulons gagnyi chutte mins&eacute;thablye dg&egrave;re, i' faut en payi les frais. I' faut don coy&eacute; tant qu'nou peut (La&iuml;z&eacute; p&acirc;sle de fricachi san pa&icirc;son sans beurre) sus tout, et pr&ecirc;t&eacute; ch'qu'nous a d'&egrave;speigne au rou&eacute;. Ch'est un raide bouan pli&eacute;chment; miyeu que d'la rente ou d's obligations, et nou s'a rembours&eacute;s, sans disconte, quand j'&eacute;thons dounn&eacute; eunne rosteuse &egrave;s Prussiens. Aupr&egrave;s la dj&egrave;rre nou pou&ocirc;rra &eacute;rqu&eacute;menchi a port&eacute; des bottes a haut talon et des plieummes (j'mets chunna pour rasseuth&eacute; Lon&ocirc;re), all&eacute; en moto, b&egrave;the du champanne, et faithe les chent coups coumme d'amor.<br/>
<br/>
<i><a href="brambilo.html">Piteur Pain</a></i><br/>
<i>Jersey Weekly Post 22/7/1916</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="cahouain_litcheu.html">Marie Hibou et l'litcheu</a><p>
<li><a href="painbothladies.html">Both Ladies Volunteer</a><p>

<li><a href="paincold.html">How Piteur caught a cold</a><p>
<li><a href="painexhibition.html">The Pains visit the Exhibition</a><p>

<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painwareconomy.html by HTTrack Website Copier/3.x [XR&CO'2014], Tue, 15 Jul 2025 13:59:21 GMT -->
</HTML>

