<HTML>

<!-- Mirrored from members.societe-jersiaise.org/geraint/jerriais/pmmuratti.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip va &egrave;s &quot;shows&quot; et au Muratti</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip va &egrave;s &quot;shows&quot; et au Muratti</h2>
Tch&egrave;squ'il en pense</font></center><p>

<i><font size="1">&agrave; Portinf&eacute;,<br/>
Saint Ou.<br/></font></i>
<br/>
Moussieu l'Editeu<br/>
<br/>
Sav'ous bein qu'&agrave; s&eacute;s&eacute; j'si un mio l&acirc;ss&eacute;. Quand j'en ai p&acirc;sl&eacute; &agrave; la Merrienne, ou m'a dit s&eacute;quement que ch'n'tait pas par l&eacute; travas que j'avais fait, et qu&eacute; v'l&agrave; tchi m's&egrave;rvait bein. Ou 'tait d'mauvaise humeur car ou n'avait pas peut aller au Muratti, &agrave; cause d'un ma dans ses reins, et un pid qu'avait si enfli&eacute; qu'ou n'pouvait pas mettre des souliers. J'esp&egrave;the qu'ou s&eacute; r'f&eacute;tha au p&ucirc;s t&ocirc;t, car j'vos asseuthe, Moussieu, que ch'n'est pas pliaisant pour un homme d'&ecirc;tre le long des jours, et de niet &eacute;tout, avec une femme roupilleuse.<br/>
<br/>
Enfin, i' faut oublier chonna pour le moment, et vos raconter ou&egrave;sque j'ai 't&eacute; d'pis l&ucirc;ndi. Mardi j'm'en fus au &quot;show&quot; d'<a href="st_louothains.html">Saint Louothains</a> et d'<a href="st_jean.html">Saint Jean</a> et i' faut qu&eacute; j'f&eacute;licite les fermi&egrave;rs des deux p&acirc;raisses d'aver peut d&ecirc;shaller tant d'bouonnes b&ecirc;tes. Saint Jean n'avait pas tant d'entr&eacute;es comme l&ucirc;s p&acirc;raisse vaisine, mais y'avait une jeune vaque &agrave; Ph'lip L&eacute; Vesconte et une g'niche de deux ans au bouonhomme Rond&eacute; qu&eacute; j'trouvis chanrmantes, une bouonne vielle vaque au sieur d'St. Pa&euml;r et deux'trais raide bouons vieaux. &Agrave; Saint Louothains y'avait une bouonne cl&acirc;sse d&eacute; jeunes vaques, et la Miss Maillard, fille d&eacute; Hedley James, en montrit yunne tchi v&icirc;nt r&ecirc;serve pour la &quot;sweepstake&quot;. &Agrave; l'prendre yun dans l'autre, ch'tait un raide bouon &quot;show&quot;, mais il est grand temps qu'les deux comit&eacute;s fournissent des si&egrave;ges, comme nou vait dans l's autres p&acirc;raisses. Mes vielles gambes en avaient yeu pr&egrave;sque assez longtemps d'vant la f&icirc;n, et y'en avait d'autres tchi souffraient &eacute;tout. La pr&eacute;chaine fais les gens f'thont m&ucirc;s d'apporter l&ucirc;s tchaises auve yeux.<br/>
<br/>
&Agrave; ch'teu, Moussieu, pour <a href="st_martin.html">Saint Mart&icirc;n</a> et <a href="la_trinnete.html">la Trin't&eacute;</a>. Eh bein, j'ai grand r'gret, mais j'fus hardi d's'appoint&eacute;. &Agrave; chu &quot;show&quot; ich&icirc;n nous est accouotum&eacute;s &agrave; vais tchiquechose d'extra, et j'm'attendais qu'les deux vaques au Sieur Hickey et &agrave; Clifford Pallot s&eacute; r'trouv'thaient l&agrave; pour r'nouvler les batailles tch'ils ont yeu plusieurs fais. Mais i' n'taient pas l&agrave; autchune des deux, yunne parsque san ma&icirc;tre avait d&eacute;cid&eacute; d'la garder pour la <a href="st_helyi.html">Ville</a> et l'autre parsqu'oulle avait r'f&ucirc;s&eacute; de produithe san vieau en temps. J'vos dis, Moussieu, nou n'sait jamais avec l&eacute; sexe f&eacute;minin! I' y'avait ocquo un &quot;show&quot; raisonablye &agrave; Saint Mart&icirc;n, mais j'n'pou&ocirc;rrais pas &ecirc;tre seux qu&eacute; la g'niche r'nouv'l&eacute;e au Bill Perchard se trouv'tha au haut d'la ligne en Ville. Quant &agrave; m&eacute;, j'&eacute;thais pr&eacute;f&eacute;th&eacute; la vielle vaque tchi l'avait d&ecirc;j&agrave; battue, mais comme disait l&eacute; John Francis Giffard, l'Ecrivain, si nou 'tait tous d'la m&ecirc;me opinion, y'&eacute;thait hardi d'tchi bouon perdu.<br/>
<br/>
A la Trin'te, l&eacute; Sieur de Gruchy, de Carmel, montrit yunne des p&ucirc;s belles g'niches d&eacute; deux ans qu&eacute; j'avais ocquo veu, et j'admithit hardi une chi&egrave;the petite geniche montr&eacute;e par Moussieu Ohlsson, d'La Hauteur, mais autrement ch'tait des b&ecirc;tes bein ordinaithes. M&ecirc;me les Trin'tais dans l'clios admettaient qu&eacute; ch'tait l&ucirc;s p&ucirc;s failli &quot;show&quot;, mais i' m'asseuthites qu&eacute; y'&eacute;thait tchiquechose de bein miyeu au mais d'Octobre.<br/>
<br/>
Quand au Muratti, Moussieu, j'eus yunne des grandes surpr&icirc;nses d'ma vie &agrave; &quot;<a href="springfield.html">Springfield</a>&quot;. En Ville, sam'di, j'avais trouv&eacute; un Dj&egrave;rn&eacute;siais tchi m'dit que nos gar&ccedil;ons f'thaient bein m&ucirc;s d'rester siez-yeux, car i' s'n'allaient &ecirc;tre battus, et pis salement. Il ajou&ocirc;tit tch'il &eacute;thait voulu faithe tchiques coppeurs en gageant s&ucirc;s <a href="dgernesy.html">Dj&egrave;rn&eacute;si</a>, mais i' n'avait pas trouv&eacute; un seul J&egrave;rriais tchi voulait l'prendre, m&ecirc;me &agrave; yun contre trais. J'&eacute;thais grande envie de l'r'trouver, Moussieu, chu Dj&egrave;rn&eacute;siais!<br/>
<br/>
J'admets que p&ucirc;s d'une fais dans l'couothant d'la gamme j'trembliais un mio, et partitchuli&eacute;thement au qu'menchement d'la s'conde maintchi, mais j'n'&eacute;thais pas deu m'g&ecirc;ner car longtemps d'vant la f&icirc;n les Dj&egrave;rn&eacute;siais 'taient battus, et ch'n'tait pas nos gar&ccedil;ons tch'&eacute;thaient deu rester siez-yeux, p&ucirc;stot que d'&ecirc;tre accabli&eacute;s, mais nos v&icirc;siteurs, tch'avaient bein d'la peine &agrave; l&ucirc;s t'n&icirc;n d'but dans les derni&eacute; v&icirc;ngts minutes. V'l&agrave; tchi l&ucirc;s apprendra &agrave; s'faithe trop seux une autre bord&eacute;e!<br/>
<br/>
Quand j'annoncis la grande nouvelle &agrave; la Merrienne, tch'a tr&eacute;jous aim&eacute; les Dj&egrave;rn&eacute;siais, mais je n'sais pas pouortchi, ou n'voulit pas m'craithe, et m&ecirc;me oulle eut l'toup&eacute; de sugg&eacute;ther que j'avais bu tchiquechose p&ucirc;s fort que d'la limonade, et qu&eacute; je f'thais m&ucirc;s d'aller m'couochi qu&eacute; d'li raconter un patheil mensonge. Mais quand, p&ucirc;s tard dans la s&eacute;th&eacute;e, l&eacute; Bram v&icirc;nt nos vaie pour une heuthe ou d'm&ecirc;me, et l'asseuthit que j'avais dit la v&eacute;thit&eacute;, ou s'boudit, et n'dit pas un autre mot dans la s&eacute;th&eacute;e.<br/>
<br/>
J'avais pr&egrave;sque oubli&eacute;, Moussieu, d'vos dithe chein qu'j'avais liut dans une g&acirc;zette angliaise la s'maine p&acirc;ss&eacute;e au sujet des vielles gens tchi n'peuvent pas aller lien sans &ecirc;tre l&acirc;ss&eacute;es. L'articl'ye disait qu&eacute; dans mains d&eacute; djais ans un homme tchi souffrait d'la sorte pou&ocirc;rrait aller &agrave; un h&ocirc;pita ou&egrave;sque nou li hall'lait ses vielles gambes et les rempli&eacute;ch'chait avec un nouvelle pathe. Che s'sa la m&ecirc;me chose comme au jour d'agniet - yun tch'a une reue d'san moteur tchi qu'menche &agrave; cratchi et tchi va &agrave; un garage pour une neuve, est ac'mod&eacute; tout-d'suite.<br/>
<br/>
Je n'sais pas tch&egrave;squ'ous en criyiz, de ch't id&eacute;e-l&agrave;, Moussieu, mais quant &agrave; m&eacute; j'n'en veur rain. &Agrave; qu'menchi, djais ans ch'est longtemps et, pis &agrave; l'h&ocirc;pita i' pou&ocirc;rraient faithe une m&ecirc;prinse et m'donner une pathe de gambes tch'avaient appartenue &agrave; une hardelle tchi n'avait pas tr&eacute;jous pr&icirc;nt l&eacute; bouon qu'm&icirc;n, et nou s'trouv'thait en embarras bein vite! Nennin, Moussieu, ch'est trop ristchi, et j'aime ocquo m&ucirc;s pr&ecirc;server les vielles gambes tchi m'ont servi si bain toute ma vie.<br/>
<br/>
<a href="lebrocq.html">Ph'lip</a><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmmuratti2.html">Le Muratti</a><p>
<li><a href="muratti1914cahouain2.html">L'affaithe a tou&acirc;nn&eacute; justement comme je m'attendais</a><p>
<li><a href="muratti1914cahouain1.html">Eh bein, gar&ccedil;ons, chute semaine j'ai une histouaithe &agrave; vos raconter</a><p>
<li><a href="football3.html">Ph'lip and Merrienne on Football</a><p>
<li><a href="football.html">L&eacute; football</a><p>
<li><a href="pmobstinate.html">Ph'lip is Obstinate</a><p>
<li><a href="pmhistouaithe.html">Ph'lip raconte une histouaithe</a><p>
<li><a href="football4.html">L's &Ecirc;tchipes d&eacute; Football et lus m&ecirc;noms</a><p>
<li><a href="footballmatch.html">Un Football Match</a><p>
<li><a href="football5.html">L&eacute; Caouain et l'football</a><p>
<li><a href="cahouain_football.html">Une game de football</a><p>
<li><a href="police2018.html">M'sage d'la Police entouor la Coupe du Monde 2018</a><p>
<li><a href="pliaisifmh.html">Un plia&icirc;si bein vite p&acirc;ss&eacute;</a><p>
<li><a href="sports.html">Les Sports</a><p>
<li><a href="pmshows.html">L's Elections et les 'Shows'</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmmuratti.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

