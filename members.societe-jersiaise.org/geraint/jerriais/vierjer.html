<html>
<head>
<title>La Conm&egrave;te &agrave; Halley - Halley's Comet</title>
<META  name="keywords" content="JÃ¨rriais, Halley's Comet, astronomy, astronomie">

</head>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Conm&egrave;te &agrave; Halley</h2></font></center><p>


<center><a href="cielvoc.html"><img src="comet.jpg" width="282" height="150" border=0 alt="La Conm&egrave;te"></a></center><p>

<center><font color="#215e21"><h3>Eune lettre des Gris Ventres</h3></font></center><p>

<i>l&eacute; 22 d'janvyi, 1986</i>.<p>

Chi&egrave;r Moussieu l'R&eacute;dacteu,<p>

Nou s&eacute; d'mande combein d'lecteurs d&eacute; la G&acirc;zette du S&eacute; tch'ont r't&eacute;nu un viage en m&eacute; ou tch'ont 't&eacute;, ou tchi s'en vont, en avion pouor t&acirc;chi d'obt&eacute;n&icirc;n eune miyeu veue d'la Conm&egrave;te &agrave; Halley. Autr&eacute;ment, ch'est presque seux qu&eacute;, dans ches latitudes, auve l&eacute; temps &icirc;nc&egrave;rtain qu' nou-s-enduthe, i' n'y en a pon fort tch'&eacute;thont peu, ou tchi pou&ocirc;rront, en faithe grand' chose. I' y'en a, sans doute, tchiques-uns, comme l&eacute; Sieur Bob Kempster, d'La Rocque, tchi s'&egrave;rsouveinnent d'aver veu chutte c&eacute;l&eacute;brit&eacute; cosmique quand ou p&acirc;ssit en d'dans d'quatorze millions d'milles d'la t&egrave;rre la dreine fais l'tou en 1910, &agrave; compatha&icirc;tre &egrave;s trente-neu millions &agrave; san pus pr&egrave;s au mais d'mars ch't ann&eacute;e. La visite d&eacute; 1910, quouaiqu&eacute; d'sappointante comme spectacl'ye en Angli&eacute;t&egrave;rre, en fut ieune brillante dans bein d'autres parties du monde. Les exp&egrave;rts s'attendent qu&eacute; chutte visite pou&ocirc;rrait &ecirc;tre la pus faibl'ye des 30 &egrave;rcord&eacute;es.<p>

Les J&egrave;rriais, sans doute, s'en sont all&eacute;s d'hors pouor vaie "la" conm&egrave;te pouor des g&eacute;n&eacute;th&acirc;tions, mais s'ou n'savez pas tch'est qu' "aller vaie la conm&egrave;te" veurt dithe, j'vos r&eacute;f&eacute;thons au "Dictionnaire Jersiais-Fran&ccedil;ais" par l&eacute; Docteu Frank Le Maistre, souos "conm&egrave;te"! (Enf&icirc;n, sa conm&egrave;te d'vait en &ecirc;tre ieune des mille ou d'm&ecirc;me d'autres tch'ont 't&eacute; obs&egrave;rv&eacute;es, car les dates tch'i donne n'accordent pas auve les cheinnes des appathences d'la Conm&egrave;te &agrave; Halley.)<p>

&Eacute;tout i' peut &ecirc;t' pr&eacute;tendu qu'la Conm&egrave;te &agrave; Halley eut c&egrave;rtaine influence sus la d&ecirc;termin&acirc;tion d'l'histouaithe d&eacute; la Nouormandie et don, &agrave; c&egrave;rtain point, d'la cheinne d&eacute; J&egrave;rri. En &ecirc;ffet, dans "Occasional Publication No. 2" par La Soci&ecirc;t&eacute; J&egrave;rriaise &agrave; Londres (tch'avait d&ecirc;j&agrave; 't&eacute; publi&eacute;e dans "Science Progress" au mais d'f&eacute;vri, 1910), W. B. Brodrick finnit comme chennechin:-<p>

"Comme ch'est" (l'appathition d&eacute; 1910) "la preunmi&eacute; fais qu'la Conm&egrave;te &agrave; Halley r'appathu depis qu'ou fut identifi&eacute;e comme la conm&egrave;te tch'inspithit et encouothagit les Nouormands en 1066, est-ch' qu&eacute; ch'n'est pas naturel qu&eacute; nous" (il avait donn&eacute; l'expos&eacute; comme discours &egrave;s J&egrave;rriais rassembli&eacute;s &agrave; Londres) , "lus d'scendants d&eacute;v&eacute;thions saluer san r'tou? Et est-ch' qu&eacute; j&eacute; n'd&eacute;v&eacute;thions pas la r'garder auve un sentiment qu&acirc;siment d'affection respect&eacute;e? Car ou reste la seule t&ecirc;moin silencieuse vivante tchi nos rattachent auve nos anch&ecirc;tres tchi, i' y'a qu&acirc;si 850 ans souos Dgillaume Duc d&eacute; Nouormandie, ajou&ocirc;tit un glorieux chapitre &agrave; l'histouaithe - pas &agrave; l'histouaithe d'un empire mais &agrave; l'histouaithe du monde civilis&eacute;, un chapitre intitul&eacute; la Contch&ecirc;te Nouormande".<p>

R&eacute;sumant ses faits et ses conclusions. Brodrick dit qu&eacute;:-<p>

"(i) . . . l'appathition d'chutte conm&egrave;te a eune p&eacute;riode critique des pr&eacute;pathatifs &agrave; Dgillaume pouor l'inv&acirc;sion d' l'Angli&eacute;t&egrave;rre fut probabli&eacute;ment responsabl'ye pouor eune augment&acirc;tion beinv'nue d'ses arm&eacute;es du point d'nombres :<p>

"(ii) . . la conm&egrave;te c&egrave;rtainment remplyi les Nouormands d'confianche et d'couothage, tandi qu'<p>

"(iii) i' y'a raison &agrave; craithe qu'ou frappit l'&ecirc;pouvante dans l'corps des Angliais: et<p>

"(iv) . . . la victouaithe &agrave; Dgillaume ne fut remport&eacute;e qu&eacute; par eune marge &ecirc;traite"<p>

et "qu'la conm&egrave;te d&eacute; 1066 fut un facteur convaintchant en d&eacute;cidant l'r&eacute;sultat d&eacute; chutte b&acirc;tale historique, la Bat&acirc;le d&eacute; Hastings".<p>

Comme l'est illustr&eacute; ich&icirc;n, l'appathition d'la conm&egrave;te ch't' ann&eacute;e-l&agrave; fut cou&ocirc;sue dans la fanmeuse Tapiss'sie d'Bayeux, sa preunmi&eacute; r'pr&eacute;sent&acirc;tion en portraits. &Agrave; la gauche d&ecirc; la conm&egrave;te et en d'ssous du Latin pouor "l' sont en crainte d&eacute; l'&ecirc;taile" sont, ch'qu&eacute; nou suppose, siex Saxons &ecirc;ffrit&eacute;s.<p>

Finnalement, not' po&egrave;te natif d&eacute; l'&Icirc;le, l&eacute; r'nomm&eacute; Maistre <a href="wace.html">Wace</a>, nos dit chennech&icirc;n entouor la conm&egrave;te dans san "Roman de Rou":-<p>


El terme ke &ccedil;o estre dut<br>
Une esteile grant apparut,<br>
E quatorze jors respandi.<br>
Ov tres lons rais deverz midi;<br>
Tele esteile solt l'en veir<br>
Quant novel rei deit regne aveir.<br>
Asez vi homes ki la virent,<br>
Ki ainz e poiz lunges veskirent;<br>
Comete la deit apeler<br>
Ki des estailes volt parler.<p>


(Quand ches choses s&eacute; p&acirc;ssaient eune grande &ecirc;taile appathu, &ecirc;bliouissante pouor quatorze jours, auve trais longs rayons p&eacute;n&eacute;trant env&egrave;rs l&eacute; sud : nou-s-a l'habitude d&eacute; vaie eune telle &ecirc;taile quand un rouoyaume est sus l'point d'aver un nouvieau rouai. J'ai veu assez d'hommes tchi la v&icirc;drent, des hommes d&eacute; c&egrave;rtain &acirc;ge tchi v&ecirc;tch&ucirc;drent bein d's ann&eacute;es aupr&egrave;s. Les cheins tchi p&acirc;lent des &ecirc;tailes l'appell'laient eune conm&egrave;te. )<p>

<i>GRIS VENTRES</i><p>
<p>

&nbsp;<p>
<center><a href="cielvoc.html"><img src="comet.jpg" width="282" height="150" border=0 alt="La Conm&egrave;te"></a></center><p>
&nbsp;<p>


<b>N&eacute; v'ch&icirc;n deux po&egrave;mes &ecirc;crits en 1910 entouor la Coumette &agrave; Halley</b>.<p>

<center><a href="cielvoc.html"><img src="comet.jpg" width="282" height="150" border=0 alt="La Conm&egrave;te"></a></center><p>

&nbsp;<p>

<center><font color="#215e21"><h2>La Coumette</h2></font></center><p>
<CENTER><TABLE><TR><TD>

Bouann' gens, si la mauvaise chance vos si&egrave;d,<br>
Si vos arrive tchiq'accident,<br>
Sav'ous sus tchi renvier l'patch&egrave;t,<br>
Ch't'ann&egrave;e ichin, principalement?<br>
Dans vos p'tites affaires d&eacute; touos les jours,<br>
I'n'yi&agrave; pon d'soin tch'est ch'est qu'ou fa&icirc;tes,<br>
Si tout vos va tout &agrave; l'arbours,<br>
Mett&egrave;z la fa&ucirc;te sus la Coumette!<p>

La cheinne qui veint a un ma&ucirc;vais r'nom,<br>
Tch'est qu'il' en est si nou l'abuse?<br>
Et si dans des c&acirc;s nou n'fait rein d'bon,<br>
Ou nos servira tr&eacute;jous d'exchuse.<br>
Un mani&egrave;re d'Astre tchi s'fiche d&eacute; nous,<br>
Qui n'est ni &egrave;stelle ni plianette,<br>
Et s'proumenne l&agrave;-ha&ucirc;t ov unn' longue coue<br>
V'l&agrave; chein qui s'appelle unn' Coumette!<p>

Eh bein, si nos messieux bein ha&ucirc;t piaichis,<br>
Tchi font nous louaies, et-cet-&eacute;ra,<br>
Ne sont pas tous du ma&icirc;me avais,<br>
Fa&ucirc;t pon, ch't'ann&egrave;e, y trouver d'ma'.<br>
Si l'on 'tait forchis d&eacute; taxer l&eacute; p'tun,<br>
Et la modeste cigarette,<br>
Fa&ucirc;t pon les blia&ucirc;mer... pas seul'ment yieun:<br>
Car ch'est l'&ecirc;ff&egrave;t d&eacute; la Coumette!<p>

Si unn' femme m&egrave;t unn' poule &agrave; couer,<br>
Sus d's'oeufs d'la sorte des Nonpareilles,<br>
A tchi don s'pliandre, d&eacute; tchi s'm&ecirc;fier,<br>
Si tou&ocirc;s l's oeufs n&eacute; sont qu'bouteilles?<br>
Tromp&egrave;s, d'sappoint&egrave;e, ou f'ra grise minne,<br>
D&eacute; n'aver ni coqu&egrave;t ou poulette,<br>
Cri'y'ious qu'ou blia&ucirc;m'ra la pou&ocirc;re glinne?<br>
Nennin, ma fingre, s'ra la Coumette!<p>

En Ville tch'est qui pousse un t&acirc;s d'drinettes<br>
L&eacute; long des sair&egrave;es a s'ga&ucirc;bergi<br>
Sus des machinnes guernies d'rou&ocirc;lettes?<br>
(Mais pas d'la sorte pour y vi&egrave;r du fi;)<br>
I vont l&agrave;-d'sus coumme des &egrave;aratt&egrave;es,<br>
Et tou&ocirc;nnent et tou&ocirc;nnent coumme fait girouette,<br>
Se&ucirc;re, ch&egrave;s hardelles l&agrave; sont enchorch&eacute;l&egrave;es,<br>
Et ch'est occuo par la Coumette!<p>

Quand un' houmme rentr&eacute;ra si&egrave;z li,<br>
Just&eacute;ment d'vant ou apr&egrave;s minni&egrave;t,<br>
Qu'i para&icirc;tra tout &egrave;stourdi,<br>
Et &eacute;ra d'la peinne &agrave; s'mettre au li&egrave;t:<br>
Si sa femme g&eacute;mit, et plie&ucirc;re d&eacute; chagrin,<br>
Ch'est la qu'il' y cont'ra unn' belle sornette:<br>
"Qu'ov des forts verres si&egrave;z san va&icirc;sin,<br>
 I veint d'hic - hic - 'xaminer la Coumette!" -<p>

Les femmes b&eacute;t&ocirc;t n&eacute; s&eacute; g&ecirc;nn'ront pas<br>
D&eacute; chein qui s'p&acirc;sse dans l'Infini,<br>
Nan d'jia, i s'ront toutes dans l'embarr&acirc;s,<br>
Les Spring-Cleaning &eacute;ront qu'menchi!<br>
Ch't'ann&eacute;e, i s'disent, &agrave; chein qui para&icirc;t,<br>
- " Quand tch'est qu&eacute; not' maison s'ra nette?<br>
Y'ia du ponsi partout, pus qu&eacute; j&acirc;mais,<br>
N'nos' emb&ecirc;t&egrave;z pon ov' vot' Coumette!" -<p>

L'influence d&eacute; l'Astre, jutchi l&agrave;-ha&ucirc;t,<br>
Bein lyein, bein lyein, parmi l's &egrave;stelles,<br>
Fra' t'alle rap'tichi les chapiaux<br>
Port&egrave;s par dames et d&eacute;mouaiselles?<br>
Ma f&eacute; nennin, j'vos dirai, sans &ecirc;tre proph&egrave;te,<br>
Qu&eacute; l' "Merry Widow" et l&eacute; "Chanticleer,"<br>
S'ront b&eacute;t&ocirc;t s&egrave;rr&egrave;s dans tchiq' tirette,<br>
Un grand chap&egrave; ov unn' coue en dri&egrave;re,<br>
Et bein longue &eacute;tout - s'ra l&eacute; "Comet Hat"!!!<p>

<i><a href="picot.html">J.P.</a><br>
18 Mars 1910</i><p>
</TD></TR></TABLE></CENTER>


&nbsp;<p>
<center><a href="cielvoc.html"><img src="comet.jpg" width="282" height="150" border=0 alt="La Conm&egrave;te"></a></center><p>
&nbsp;<p>

<center><font color="#215e21"><h2>La Coumette</h2></font></center><p>
<CENTER><TABLE><TR><TD>
L'avous-veue, la boustre d'coumette<br>
Qui m&egrave;t l'monde chein d'sus d'sous?<br>
Av'ous cherchi, ov votr' lunette,<br>
A vaie sa t&ecirc;te, san corps et sa coue?<p>

Av'ous 't&egrave;, coumme m&eacute;, assez b&ecirc;te<br>
- Et j'l'ai 't&eacute; pus d'une fais -<br>
Pour tchitter l'li&egrave;t, attendant f&ecirc;te,<br>
Et grand' r'noumm&eacute;e, s'ou pouvi&ecirc;tes la vaie?<p>

Av'ous marchi, en soupl'ye qu'minse,<br>
Et nue&ucirc;-pids sus l'plianchais,<br>
Effritant tchic cahiuche, surprinse<br>
D'vos vaie vos proum'ner, coumme ch'la, au frais?<p>

Av'ous fil&egrave; jusqu'&agrave; la f'n&ecirc;tre,<br>
Sans faithe le moindre br'it,<br>
Vos frottant l'z'ier's et pensant p't'etre<br>
Que Miss Coumette s'n'allait vos souori?<p>

Av'ous, d'une main pon trop certaine,<br>
Ramont&egrave; les ridjeaux?<br>
Et vos '&ecirc;tous contre l'auzaine<br>
Appl'yitchi l'nez, - sans aver trop caud?<p>

Av'ous trouv&egrave;, dans deux minutes,<br>
Qu'ou n'viy&egrave;z pas du tout?<br>
Car votre haleine, d&egrave;s  qu'ou s'y cliutte,<br>
Embli&acirc;se bein vite une auzaine partout!<p>

Av'ous, alors, la f'n&ecirc;tre ouverte,<br>
Senti l'air du matin<br>
R'fr&eacute;dgi vos pourres gambes d&ecirc;couvertes<br>
Vos faisant dithe: Fait-i' fraid ichin?<p>

Av'ous r'mertchi d'l'autre' bord d'la route<br>
Votr' va&icirc;sin et va&icirc;sine<br>
En bounnets d'ni&egrave;t - et en flan'n'lette<br>
Qui trembliaient sans en aver la mine?<p>

Av'ous pens&egrave; que ch'tait bein dr&ocirc;le,<br>
De vaie d'nouviaux mathi&egrave;s,<br>
Longue veue es yi&egrave;rs &agrave; tour de r&ocirc;le,<br>
A une telle heuthe, et d'm&ecirc;me attint&egrave;s?<p>

Av'ous &egrave;ou dit qu'la Coumette<br>
V'nait nos d&ecirc;rangi tous,<br>
Troubliait l'idylle la pus parfaite<br>
Et mettait fin &egrave;s r&ecirc;ves les pus doux?<p>

Av'ous comprins que ch'tait dommage,<br>
D'vaie l'monde tchitter lus li&egrave;t<br>
Rein qu'pour vaie un fichu mirage;<br>
Une coue d'Coumette ou tchic chose d'it&egrave;t?<p>

Av'ous vill'yi les n'yies sans chance<br>
Jusqu'au dghi&egrave;s-huit de Mai,<br>
L'nez &agrave; la f'n&ecirc;tre, en esp&eacute;thance<br>
Qu'votr' z&egrave;le, un jour, s'sait r&eacute;compens&egrave;?<p>

Av'ous, d&eacute; d'pis qu'ch'est l's&eacute; qu'ou s'l&egrave;ve,<br>
Pass&egrave; d's'heuthes &agrave; cl'yinn'ter,<br>
Touann&egrave;s vers l'Ouest, sans r'pos, ni tr&egrave;ve,<br>
Mais sans une seule fais l'aperchever?<p>

Av'ous &ecirc;tou, par la Gazette,<br>
Veu qu'toute sorte d'minchet<br>
Est attribu&eacute; &agrave; chutte Coumette<br>
Tchi tra&icirc;ne sa coue du bord du sol&egrave;t?<p>

*******<p>

Av'ous bein comprins qu'ou est horte<br>
Sans qu'jen ayons veu rein?<br>
Vous &ecirc;t'ous dit en cliatchant la porte:<br>
"Va, boustre d'Coumette, va-t-en - bein l'yein."<p>

<i><a href="ejluce.html">Elie</a></i>

</TD></TR></TABLE></CENTER>

&nbsp;<p>

<center><a href="cielvoc.html"><img src="comet.jpg" width="282" height="150" border=0 alt="La Conm&egrave;te"></a></center><p>
&nbsp;<p>

S'lon l&eacute; docteu Frank Le Maistre dans san Dictionnaire, <i>aller vaie la conm&egrave;te</i> veurt dithe <i>uriner</i><p>


&nbsp;<p>
<FONT SIZE=2>
<i>Viyiz &eacute;tout:</i><p>

<ul>
<li><a href="cielvoc.html">Dans l&eacute; ciel</a><p>
<li><a href="halebopp.html">La conm&egrave;te Hale-Bopp</a><p>

<li><a href="cahouain_muchi.html">Ah ! gar&ccedil;ons, le pouor' caouan a-t-i' bein fait de rest&eacute; muchi</a><p>
<li><A HREF="leune2.html">La Leune</A><p>
<li><A HREF="lunne.html">La Lunne</A><p>
<li><a href="leune.html">L'Homme d&eacute; d'dans la Leune</a><p>
<li><A HREF="gdfleune.html">Un viage &agrave; La Leune!</A><p>
<li><a href="sanctum.html">Sanctuaire du Po&egrave;te</a><p>
<LI><A HREF="eclyipse99.html">L'&Ecirc;clyipse</A><p>
<li><a href="eclyipse.html">Unn' histoua&icirc;re d'&ecirc;clyipse!</a><p>
<li><a href="astrologie.html">L'astrologie et les crianches</a><p>
</ul>
</FONT>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</body>
</html>
