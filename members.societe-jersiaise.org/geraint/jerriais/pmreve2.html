<HTML>

<!-- Mirrored from members.societe-jersiaise.org/geraint/jerriais/pmreve2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip et son r&ecirc;ve</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et son r&ecirc;ve</h2></font></center><p>

<font size="-1"><i>&agrave; Portinf&eacute;,<br/>
Saint Ou.<br/></i><br/></font>

Moussieu l'Editeu,<br/>
<br/>
J'm'en vais vos raconter tchiquechose de bein dr&ocirc;le tchi s'est arriv&eacute; ich&icirc;n, et ou m&eacute; f'tha&icirc;tes grand plia&icirc;si en m'donnant votre opinion s&ucirc;s chein qu&eacute; j'd&eacute;v'thais faithe souos les circonstances.<br/>
<br/>
Dans les p'tites heuthes, m&ecirc;credi la niet, j'eus un r&ecirc;ve. J'r&ecirc;vis que j'avais 't&eacute; &ecirc;lu S&eacute;nateur et que j'avais yeu p&ucirc;s d'vouaix qu&eacute; touos l's autres candidates m&icirc;nts ensemblye. L&eacute; Baillyi m'avait envi&eacute; un long t&eacute;l&eacute;gramme, m&eacute; f&eacute;licitant et offrant d&eacute; m'donner san si&egrave;ge dans l's Etats et la ma&icirc;ntchi d'san r&eacute;v'nu. &Eacute;tout, i' m'avait offert sa seule fille en mathiage, mais comme i' n'en a pas, i' dait y'aver tchique m&eacute;pr&icirc;nse l&agrave;! J'avais &eacute;tout r'chu un m&ecirc;ssage d'la Reine, m'&icirc;nvitant &agrave; san palais et m'd&icirc;sant qu&eacute; j'pouvais y d'meuther pour l'restant d'ma vie &agrave; ses frais. Parmi d'autres messages y'en avait yun d'un g&eacute;n&eacute;ral russe, m&eacute; d'mandant d'aller l&agrave; au p&ucirc;s vite, car ils avaient id&eacute;e d'l&ucirc;s d&ecirc;faithe de chu Kruschev, et 'taient pr&ecirc;ts &agrave; garanti qu&eacute; si j'voulais l'rempli&eacute;chi j'ne s'sais pas assassin&eacute; pour au mains siez mais.<br/>
<br/>
Quand j'm&eacute; r&ecirc;villyis, Moussieu, tout &ecirc;nerv&eacute; et puthant d'sueur, j'baillis un co-d'pid dans l'dos &agrave; la Merrienne, et j'li racontis man dr&ocirc;le d&eacute; r&ecirc;ve.<br/>
<br/>
&quot;T'en &ecirc;tonne-tu,&quot; ou dit, &quot;apr&egrave;s aver aval&eacute; sept ou huit tranches de lard pour tan soup&eacute; et une bouonne quarte de cidre? T&eacute;, un S&eacute;nateur! T&eacute;, avec p&ucirc;s d'vouaix que tout l'restant! T&eacute;, avec tes t&eacute;l&eacute;grammes et tes messages! Fiche-m&eacute; la paix et laisse-m&eacute; dormi trantchille, ou tu'attrap'thas pi&egrave;the qu'un co-d'pid dans l'dos, et ch'est m&eacute; tchi t&eacute; l'dis!&quot;<br/>
<br/>
J'n'&ocirc;sis pas dithe un autre mot, Moussieu, mais j'm&eacute; m&icirc;ns &agrave; penser. Apr&egrave;s tout, pourtchi que j'n'm&eacute; mettrais pas candidat pour S&eacute;nateur? Est-che que j'n'avais pas toute les qualific&acirc;tions? J'les comptis s&ucirc;s mes daits et j'vis qu&eacute; j'en avais p&ucirc;s qu'assez. A qu'menchi - et ch'est une grande chose - j'si un Saint Ou&euml;nnais. Quant &agrave; m'n &acirc;ge, il est vrais que j'n'ai p&ucirc;s les talons jaunes, mais grand doux, j&eacute; si bein lien d'&ecirc;tre aussi vyi comme M&eacute;thus&eacute;lah, et j'si p&ucirc;s jeune que l'Sieur Hettich. J'ai 't&eacute; f&egrave;rmyi toute ma vie, et j'prendrais autchun Villais &agrave; traithe une g'niche avec san preumi&eacute; viaud ou &agrave; s&egrave;rclyer un betchet d'navets. J'paie man r&acirc;t quand j'peux et j'n'si qu'un retardataithe quand j'n'peux pas. J'n'ai jamais 't&eacute; en pr&icirc;son, sinon une fais pour dette, et y'a bein d's ann&eacute;es d'chonna. Quant &agrave; mes habitudes, j'&icirc;thais au tchulte, sinon qu&eacute;, dr&ocirc;le d'affaithe, je n'm&eacute; trouve pas bein quand veint l'D&icirc;nmanche. J'n'ai jamais vol&eacute; personne sinun un Am&eacute;thitchain tchi n'l'savait pas, car j'avais oubli&eacute; d'li dithe qu'la g'niche d&eacute; deux ans tchi m'accatit, en avait b&eacute;t&ocirc;t ch&icirc;nq et avait 't&eacute; mathi&eacute;e des fais sans nombre sans autchun r&eacute;sultat; j'criyais qu'oulle &eacute;thait p't'&ecirc;tre p&ucirc;s d'chance dans un pays avec mains d'vents d'est. J'ai tr&eacute;jous 't&eacute; moyennement sobre, et j'n'ai jamais 't&eacute; batilleux quand j'&eacute;thais 't&eacute; en dangi d'attraper une sl'&icirc;ndgeuse. Avec tout chonna, Moussieu, j'n'ai jamais capuchi ma bouonnefemme, car oulle &eacute;thait 't&eacute; seuze d&eacute; se r'tou&ocirc;nner s&ucirc;s m&eacute;. &Agrave; ch'teu, dites-m&eacute;, combein qu'y'en &eacute;tha, parmi l's autres candidats, tchi pou&ocirc;rront en dithe autant?<br/>
<br/>
Ou m'dithez p't'&ecirc;tre que dans l's Etats ch'est tout en Angliais, et malheuthesement ch'est vrai. Mais j'voudrais saver, Moussieu, tch&egrave;squ'est la langue officielle d&eacute; l'Ile? Est-ce l'Angliais, ou est-che ocquo notre bouonne vielle langue, ch'est-&agrave;-dithe du J&egrave;rriais, avec un mio d'bouon Fran&ccedil;ais comme nous entendait dans la Chambre aut'fais? L&eacute; bouonhomme Edouard Luce p&acirc;slait souvent l&agrave;, mais ch'tait tr&eacute;jous en Fran&ccedil;ais, et i' n'y avait qu&eacute; quand il allait t&acirc;chi d'converti les mauvais sujets parmi les soudards &agrave; la Gr&egrave;ve d&eacute; L&eacute; et quand i' pr&ecirc;chait &agrave; l'&acirc;sile tch'i' 'tait forchi d'abandonner la langue tch'il aimait tant. I' montrait un raide bouon exemplye, mais i' n'a pas yeu d'successeurs. Eh bein, il est grand temps qu&eacute; y'en aie yun, et Ph'lip d&eacute; Portinf&eacute; est l'gamin pour l&eacute; faithe. Si les D&eacute;put&eacute;s d'la Ville, et chais Angliais tchi sont membres, se pliaignent, i' l&ucirc;s ditha d'aller l&ucirc;s couochi en pliat Saint Ou&euml;nnais!<br/>
<br/>
J'n'en ai pas p&acirc;sl&eacute; ocquo &agrave; la Merrienne, mais quand j'li dithais qu&eacute; comme la femme d'un S&eacute;nateur dist&icirc;ndgi, ou s'sa &icirc;nvit&eacute;e &agrave; toutes les grandes fonctions officielles, comme les jubil&eacute;s du Baillyi et tout chonna, ou n&eacute; s'sa que trop contente de m'aidgi et j'l'envi&eacute;thais &agrave; Saint Louothains et &agrave; Saint Mart&icirc;n pour mettre touos ses cou&ocirc;sins en route &agrave; ch&egrave;rchi des vouaix. Ma djobbe, m&eacute;, ch&eacute; s'sa d'aller vaie les veuves et les vielles filles d'la p&acirc;raisse, et l'grand des fils au Bram, tch'a d&eacute;j&agrave; 't&eacute; pr&egrave;sque engagi une do&ucirc;zaine d&eacute; fais, &icirc;tha vaie les hardelles tchi sont d'&acirc;ge pour aver la vouaix.<br/>
<br/>
P&acirc;slant d'autre chose, i' m'semblye qu&eacute; y'a d'bein dr&ocirc;les d&eacute; gens dans la p&acirc;raisse d&eacute; Saint Jean. I' n'veulent pas cauffer l&ucirc;s &eacute;glyise et disent que ch'n'est pas une djobbe pour la p&acirc;raisse. Mais i' sont tous en faveur d'une r&eacute;duction du r&acirc;t. J&eacute; s'sais tchuthieux d'saver combein d'fais par an tch'i' vont &ecirc;couter l&ucirc;s Recteur, et pourtchi qu&eacute; l'pou&ocirc;re b&acirc;lloque s'sait condamn&eacute; &agrave; g'l&eacute; tandis qu'yeux i' sont assis d'vant un bouon feu?<br/>
<br/>
J'n'ai pas grand ch&ocirc;se d'autre &agrave; vis dithe, sinon qu'la ma&icirc;ntchi des poules &agrave; la Merrienne ont la p&eacute;pie et qu&eacute; l'restant souffrent d'la diarrh&eacute;e. Les tomates ich&icirc;n ont une dr&ocirc;le d&eacute; maladie, car i' n'veulent pas me&ucirc;si et y'a p&ucirc;s d'un betchet par ich&icirc;n tchi n'paietha jamais pour les pliantes et l'pliantage, sans p&acirc;sler des autres frais. La Merrienne pr&eacute;dit qu&eacute; tout s'en va amender au mais d'Septembre, et qu'Octobre vaudra ocquo m&ucirc;s, mais, esp&eacute;thant qu'chonna s'arriv'tha, j'aim'thais m&ucirc;s aver les sous dans ma pouchette &agrave; ch'teu. Tch&egrave;squ'ous en dites, Moussieu?<br/>
<br/>
N'en v'l&agrave; b&eacute;t&ocirc;t assez, mais, Moussieu, d'vant fini, j'voudrais ocquo vos p&ocirc;ser une tchestchion ou deux au sujet de m'n &ecirc;lection.<br/>
<br/>
Combein d's&icirc;gnatuthes tchi faut qu'j'aie s&ucirc;s man papi d'nomin&acirc;tion, et m'don'nous en avis d'aver les s&icirc;gnatuthes d'une femme ou deux? (La Merrienne ditha nenn&icirc;n, bein seux!)<br/>
<br/>
Veindr'ous auve m&eacute; dans les p&acirc;raisse pour m'aidgi &agrave; p&acirc;sler &egrave;s &ecirc;lecteurs?<br/>
<br/>
Voul'ous, si vos plia&icirc;t, coumme un bouon Moussieu, m'pr&ecirc;ter ch&icirc;nq louis?<br/>
<br/>
<i><a href="lebrocq.html">Ph'lip</a>.<br/>
</i>1960<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmreve.html">Merrienne a un mauvais r&ecirc;ve</a><p>
<li><a href="pmreve3.html">Merrienne r&ecirc;ve</a><p>
<li><a href="pmliet.html">Ph'lip aime san liet</a><p>
<li><a href="pmcouvertuthe.html">Merrienne et sa couvertuthe &eacute;lectrique</a><p>
<li><a href="dormivoc.html">Dormi</a><p>
<li><a href="gdfdormeux.html">J'sis bouan dormeux!</a><p>

<li><a href="revea2k.html">Un r&ecirc;ve</a><p>
<li><a href="revea2k.html">Un r&ecirc;ve</a><p>
<li><a href="reve2003.html">Un r&ecirc;ve</a><p>
<li><a href="reve2003b.html">Un R&ecirc;ve</a><p>
<li><a href="reve2003c.html">Un R&ecirc;ve</a><p>

<li><a href="reve2010.html">Un R&ecirc;ve</a><p>
<li><a href="reve2010b.html">Un R&ecirc;ve</a><p>
<li><a href="reve2010c.html">Un r&ecirc;ve</a><p>
<li><a href="reve2010d.html">Un r&ecirc;ve</a><p>
<li><a href="reve2010e.html">Un r&ecirc;ve</a><p>
<li><a href="reve2010f.html">Un r&ecirc;ve</a><p>
<li><a href="reve2010g.html">Un r&ecirc;ve</a><p>
<li><a href="reve2010h.html">Un r&ecirc;ve</a><p>
<li><a href="reve2010i.html">Un r&ecirc;ve</a><p>
<li><a href="reve2010j.html">Un r&ecirc;ve</a><p>

<li><a href="reve2011a.html">Un r&ecirc;ve</a><p>
<li><a href="reve2011b.html">Un r&ecirc;ve</a><p>
<li><a href="reve2011c.html">Un r&ecirc;ve</a><p>
<li><a href="reve2011d.html">Un r&ecirc;ve</a><p>
<li><a href="reve2011e.html">Un r&ecirc;ve</a><p>
<li><a href="reve2011f.html">Un r&ecirc;ve</a><p>
<li><a href="reve2011g.html">Un r&ecirc;ve</a><p>
<li><a href="reve2011h.html">Un r&ecirc;ve</a><p>
<li><a href="reve2011i.html">Un r&ecirc;ve</a><p>
<li><a href="reve2011j.html">Un r&ecirc;ve</a><p>
<li><a href="reve2011k.html">Un r&ecirc;ve</a><p>
<li><a href="reve2011l.html">Un r&ecirc;ve</a><p>
<li><a href="reve2011m.html">Un r&ecirc;ve</a><p>
<li><a href="reve2011n.html">Un r&ecirc;ve</a><p>
<li><a href="reve2011o.html">Un r&ecirc;ve</a><p>
<li><a href="reve2011p.html">Un r&ecirc;ve</a><p>
<li><a href="reve2011q.html">Un r&ecirc;ve</a><p>
<li><a href="reve2011r.html">Un r&ecirc;ve</a><p>

<li><a href="reve2013a.html">Un r&ecirc;ve</a><p>
<li><a href="reve2013b.html">Un r&ecirc;ve</a><p>
<li><a href="reve2013c.html">Un r&ecirc;ve</a><p>
<li><a href="reve2013d.html">Un r&ecirc;ve</a><p>
<li><a href="reve2013e.html">Un r&ecirc;ve</a><p>
<li><a href="reve2013f.html">Un r&ecirc;ve</a><p>
<li><a href="reve2013g.html">Un r&ecirc;ve</a><p>

<li><a href="reve2014a.html">Un R&ecirc;ve</a><p>
<li><a href="reve2014b.html">Un r&ecirc;ve</a><p>
<li><a href="reve2014c.html">Un r&ecirc;ve</a><p>
<li><a href="reve2014d.html">Un r&ecirc;ve</a><p>
<li><a href="reve2014e.html">Un r&ecirc;ve</a><p>
<li><a href="reve2014f.html">Des r&ecirc;ves</a><p>
<li><a href="reve2014g.html">Un r&ecirc;ve</a><p>
<li><a href="reve2014h.html">Un r&ecirc;ve</a><p>
<li><a href="reve2014i.html">Un r&ecirc;ve</a><p>
<li><a href="reve2014j.html">Un r&ecirc;ve</a><p>

<li><a href="reve2015a.html">Un R&ecirc;ve</a><p>
<li><a href="reve2015b.html">Un r&ecirc;ve</a><p>
<li><a href="reve2015c.html">Un r&ecirc;ve</a><p>
<li><a href="reve2015d.html">Un r&ecirc;ve</a><p>
<li><a href="reve2015e.html">Un r&ecirc;ve</a><p>
<li><a href="reve2015f.html">Des r&ecirc;ves</a><p>
<li><a href="reve2015g.html">Un r&ecirc;ve</a><p>
<li><a href="reve2015h.html">Un r&ecirc;ve</a><p>
<li><a href="reve2015i.html">Un R&ecirc;ve</a><p>
<li><a href="reve2015j.html">Un R&ecirc;ve</a><p>
<li><a href="reve2015k.html">Un R&ecirc;ve</a><p>
<li><a href="reve2015l.html">Des r&ecirc;ves</a><p>
<li><a href="reve2015m.html">Un r&ecirc;ve</a><p>
<li><a href="reve2015n.html">Un r&ecirc;ve</a><p>
<li><a href="reve2015o.html">Un r&ecirc;ve</a><p>
<li><a href="reve2015p.html">Un r&ecirc;ve</a><p>
<li><a href="reve2015q.html">Un r&ecirc;ve</a><p>
<li><a href="reve2015r.html">Un r&ecirc;ve</a><p>
<li><a href="reve2015s.html">Un r&ecirc;ve</a><p>
<li><a href="reve2015t.html">Un r&ecirc;ve</a><p>
<li><a href="reve2015u.html">Un r&ecirc;ve</a><p>

<li><a href="reve2016a.html">Un r&ecirc;ve</a><p>
<li><a href="reve2016b.html">Un r&ecirc;ve</a><p>
<li><a href="reve2016c.html">Un r&ecirc;ve</a><p>
<li><a href="reve2016d.html">Un r&ecirc;ve</a><p>
<li><a href="reve2016e.html">Un r&ecirc;ve</a><p>
<li><a href="reve2016f.html">Un r&ecirc;ve</a><p>
<li><a href="reve2016g.html">Un r&ecirc;ve</a><p>
<li><a href="reve2016h.html">Un r&ecirc;ve</a><p>
<li><a href="reve_baie.html">R&ecirc;ve dans eune baie</a><p>
<li><a href="reve_troubliant.html">Un r&ecirc;ve troubliant</a><p>
<li><a href="reverest.html">L'r&ecirc;ve entouor l&eacute; restaurant</a><p>
<li><A HREF="reve_aeroport.html">Un r&ecirc;ve dans un a&eacute;roport</A><p>
<li><a href="revesecole.html">Des r&ecirc;ves d&eacute; l'&ecirc;cole</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmreve2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>
