<HTML>

<!-- Mirrored from members.societe-jersiaise.org/geraint/jerriais/pmpatates8.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
<HEAD>
<TITLE>Les patates et l's'Etats</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les patates et l's'Etats</h2>
L'Opinion d'la Merrienne</font></center><p>

Moussieu l'Editeu,<br/>
<br/>
Quand j'entendit, l'autre jour, que ch't'ann&eacute;e y faudra p&eacute;yi onze louis pour le d&ecirc;fouissage d'une vr&eacute;gie d'<a href="pmpatates2.html">patates</a>, je m'dis &agrave; m&eacute;-m&ecirc;me que nos fermiers ne pou&ocirc;rraient jamais &eacute;speth&eacute; une bouonne saison.<br/>
<br/>
&quot;Ch'est p&ucirc;s qu'l'industrie peut support&eacute;,&quot; j'dis &agrave; la Merrienne, tch'y tait otchup&eacute;e &agrave; &ecirc;cal&eacute; le restant d'nos pais. &quot;Quand nou veint &agrave; pens&eacute; que dans l'temps d'man p&eacute;the un bouon Breton vos d&ecirc;fouissait ses vingt &agrave; vingt-chinq p&eacute;rques par jour, au taux, &agrave; tout faithe, d'un louis ou un mio p&ucirc;s pour un vr&eacute;gie.&quot;<br/>
<br/>
&quot;Chonna, man Ph'lip,&quot; ou dit, en m&eacute;ttant un autre choutch&eacute;t sus l'feu, &quot;ch'tait dans les bouons viers temps que je ne r'v&ecirc;rrons pas. Ach'teu, &agrave; la fin d'la saison, ch'est l'ouvrilyi tch'y met des sous &agrave; la banque, et non pas san ma&icirc;tre, tch'a yeu tout l'cou&ocirc;tage et toutes les anxi&ecirc;t&eacute;s. Heutheusement j'n'en avons pas un grand b&eacute;tchet ichin, et j'avons d'bouons &ecirc;fants tch'y veinnent tr&eacute;jous &agrave; notre aide quand y'a besoin. Epis y n'faut pas oubli&eacute; qu'au jour d'agniet hardi d'nos f&eacute;rmiers ont d'chais machines &agrave; d&ecirc;foui. Quant &agrave; onze louis la vr&eacute;gie y'en &eacute;tha ocquo tchitchuns tch'y pou&ocirc;rront les p&eacute;yi, mais ch'n'est pas tous tch'y peuvent se fi&eacute; d'pouv&eacute; d&ecirc;foui &agrave; chinq ou siez louis l'chent. J'appr&eacute;hende que y'&eacute;tha hardi d'f&eacute;rmes &agrave; lou&eacute; ou &agrave; vendre quand veindra le s'tembre.&quot;<br/>
<br/>
&quot;Et m&eacute; &eacute;tout,&quot; j'l'y dit, &quot;mais enfin y n'faut pas cri&eacute; d'vant av&eacute; ma, et y faut &eacute;speth&eacute; qu'la saison s'sa miyeuthe que la draine. Ach'teu, Merrienne, changement d'sujet, tch&egrave;sque qu'tu pense des propositions dans l's'<a href="etats.html">Etats</a>, chutte semaine, de p&eacute;yi les d&ecirc;penses des candidats pour la djobbe de D&eacute;put&eacute;? En approuve-tu ou tchi?&quot;<br/>
<br/>
&quot;Tu me d'mande si j'en approuve,&quot; ou raiponnit vivement, &quot;m&eacute;, une Saint-Ouennaise tch'a veu tant d'fameuses &ecirc;l&eacute;ctions dans la p&acirc;raisse et ailleurs! P&eacute;yi les d&ecirc;penses d'autchun individu tch'y voudrait av&eacute; un si&eacute;ge dans la Chambre! Quand chonna veindra, man Ph'lip, J&ecirc;rri pou&ocirc;rra dithe &agrave;-b&eacute;t&ocirc;t &agrave; ses pathens. Et, comme de r&egrave;glye j'n'ai pas souvent yeu l'occ&acirc;sion d'f&eacute;licit&eacute; l's'Etats, mais chutte fais y faut l's'admith&eacute; pour av&eacute; envi&eacute; chais projets-l&agrave; tu sais bein iou. Un membre tch'y m'&ecirc;tonne hardi ch'est l'D&eacute;put&eacute; d'<a href="st_cliement-2.html">Saint-Cli&eacute;ment</a>. Une chose tchi m'am&ucirc;sit quand je liut l'rapport ch'tait de r'mertchi que neuf des D&eacute;put&eacute;s d'la Ville votites pour. Sans doute y'avait une bouonne raison dans p&ucirc;s d'un cas.&quot;<br/>
<br/>
&quot;V&egrave;the,&quot; ou dit, &quot;l's'&ecirc;l&eacute;ctions p&ucirc;s tard, ch'tait chonna tch'y n'pouvaient pas oubli&eacute;. Y veulent les vouaix d'la cl&acirc;sse ouvri&egrave;the. Mais s&eacute;rieusement, Merrienne, nous est bein content que tout chonna a tait envi&eacute; au royaume des taupes, car autrement ch'n'&eacute;thait tait qu'un qu'mench'ment. Si la Chambre avait tait b&ecirc;te ass&eacute;z d'accept&eacute; chais projets nous &eacute;thait b&eacute;t&ocirc;t veu une demande pour le paiement des membres, comme en Angli&eacute;t&ecirc;rre, ou&egrave;squ'ils ont tchinze chents louis par an, et d's'allouanches pour plusieurs choses.&quot;<br/>
<br/>
&quot;Vraiement,&quot; ou s'fit, &quot;je n'connais pas un D&eacute;put&eacute; tch'y vaut tchinze chents louis par an, ou m&ecirc;me pour le couothant d'sa vie. Mais ch'est seux et c&eacute;rtain, Ph'lip, que j'en r'ouithons p&acirc;sl&eacute;. Et la pr&eacute;chaine chose che s'sa l'paiement des <a href="connetable.html">Conn&ecirc;tablyes</a>, des Chantgniers et tout l'r&eacute;stant. J'vais chonna v'nin, m&eacute;, p't'&ecirc;tre pas ocquo, mais p&ucirc;s tard.&quot;<br/>
<br/>
&quot;N'oublie pas les pou&ocirc;res R&eacute;cteurs,&quot; j'l'y dit. Nou veur dithe que y'en a p&ucirc;s d'yun qu'a d'la peine &agrave; vivre. Un R&eacute;cteur n'a qu'dans les djais louis la s'maine.&quot;<br/>
<br/>
&quot;Et sa maison, san gardin, sa lumi&egrave;the, san tch&eacute;rbon, les offrandes de <a href="pmpaques1954.html">P&acirc;ques</a>, et bein d'autres choses,&quot; ou dit. &quot;Ne t'g&egrave;ne pas d'nos R&eacute;cteurs, man Ph'lip. Ils ont tout ch'que l&ucirc;s faut, et n'y'a pas hardi d'gens tch'y peuvent en dithe autant.&quot;<br/>
<br/>
<i><a href="lebrocq.html">Ph'lip</a></i><br/>
<i> 9/2/1957 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmpatates7.html">Les patates et les drouaits d'une femme</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmpatates3.html">Nos patates et nos vaques</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpentecote.html">La Pentec&ocirc;te et les patates</a><p>
<li><a href="patate.html">La Patate</a><p>
<li><a href="pmroyale.html">Merrienne et la Royale</a><p>
<li><a href="pmdigs.html">Ph'lip Digs His Early Patch</a><p>
<li><a href="pmgrim.html">The &quot;grim picture&quot;</a><p>
<li><a href="patates.html">A Ses Patates</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="defouithie.html">La D&ecirc;fouithie</a><p>
<li><a href="pmsetfair.html">Set Fair At Portinfer</a><p>
<li><a href="saison.html">La Saison des Patates</a><p>
<li><a href="potatostore.html">The Pains in a Potato Store</a><p>
<li><a href="bananarepublic.html">Un bailliage &agrave; bananes?</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>

<li><a href="pmpayment.html">Payment to States Members - Ph'lip and Merrienne talk it over</a><p>
<li><a href="pmrecteurs2.html">Nos Recteurs</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmpatates8.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
</HTML>

