<HTML>
<HEAD>
<TITLE>La Coron&acirc;tion</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Coron&acirc;tion</h2>
Ph'lip et Merrienne deshallent</font></center><p>


<br/>
Moussieu l'Editeu,<br/>
<br/>
J'pense bein que j'n'ai pas besoin d'vos dithe que j'f&ucirc;mes en Ville Mardi, le jour de la Coron&acirc;tion.<br/>
<br/>
Lundi au s&eacute;, j&eacute; n'me trouvais pas trop bein, et j'dis &agrave; la Merrienne qu'apr&egrave;s tout je f'thaimes p't'&ecirc;tre m&ucirc;s d'rest&eacute; siez-nous &agrave; nos r'p&ocirc;s&eacute;, mais ou s'opp&ocirc;sie tout-d'suite.<br/>
<br/>
&quot;Quemment!&quot; ou s'fit, &quot;as-tu perdu la t&ecirc;te? Le grand jour de la Coron&acirc;tion, et tu voudrais l'p&acirc;ss&eacute; s&ucirc;s l'sofa, &agrave; fum&eacute; ta pipe, sans t'g&ecirc;n&eacute; d'la p&ucirc;s grande occasion qu'notre p'tit J&egrave;rri &agrave; jamais veu. Absol&ucirc;ment, Ph'lip, j'&eacute;thais honte de t&eacute; si j'pouvais craithe que ch'tait l&agrave; vraiement t'n'id&eacute;e. A qu'menchi, tch&egrave;sque nos vaisins dithaient?&quot;<br/>
<br/>
&quot;Je n'sais pas,&quot; j'l'y dit, &quot;mais pourtchi s'g&egrave;n&eacute; d'chonna?&quot;<br/>
<br/>
&quot;Ou ch&acirc;tchit la t&ecirc;te.&quot; J'm'en vais t'dithe tch&egrave;sque y dithaient. Che s'sait que l'bouonhomme Ph'lip qu'menche &agrave; s'affaiblyi et tch'il est temps d'l'y nomm&eacute; un papa.&quot;<br/>
<br/>
&quot;Oh!&quot; j'l'y dit, &quot;et bein si ch'est d'm&ecirc;me, l&eacute; preumyi tch'y f'thait chu brit-l&agrave; cou&ocirc;re &eacute;tha affaithe &agrave; m&eacute;. Enfin, puisque tu veur y'all&eacute;, j'en f'thons un jour, et fiche du restant. Une fais qu' j'&eacute;thai mint les b&ecirc;tes &agrave; la t&ecirc;rr&eacute;e, j'nos en &icirc;thions, et si yunne ou deux des vaques empliyient par av&eacute; aval&eacute; trop d'tr&egrave;flye, et cr&egrave;vent, tant pi&egrave;the. Hourra pour la Coron&acirc;tion!&quot;<br/>
<br/>
Eh bein, Moussieu, y faut que j'vos diche qu'&agrave; la fin du jour j'tais hardi content d'av&eacute; tait en ville. Ayant fait m&ucirc;s s&ucirc;s mes tchiques viages de patates que je n'm'attendais, j'dis &agrave; la Merrienne de t&eacute;l&eacute;f&ocirc;n&eacute; pour un taxi, et dans les onze heuthes nos v'la hors, la Merrienne habillyie dans sa robe de souaie, et m&eacute; dans tout man d&icirc;manche.<br/>
<br/>
Pour ne pas d&ecirc;pens&eacute; trop d'sous la Merrienne fit un patchet d'sandwich et print une poutchie d'ses c&eacute;l&egrave;bres <a href="mervelles.html">merveilles</a>, et m&eacute;, sans l'y dithe un mot, j'avais dans ma pouchette deux-d'gouts d'tchiquechose pour me r'l&egrave;v&eacute; l'tchoeu si j'me trouvait f&acirc;illyi d'vant l's&eacute;. Je f'thais aussi bein d'vos dithe qu'oulle tait vi&egrave;de d'vant l'mitan d'l'arlev&eacute;e. J'ai tr&eacute;jous trouv&eacute;, Moussieu, que l'air de la ville vos donne une t&egrave;rriblye s&eacute;. Sans doute ch'est parsque la m&eacute; est si pr&egrave;s.<br/>
<br/>
J'f&ucirc;mes ichin et l&agrave;, et d'un bord et d'l'autre vais les d&eacute;cor&acirc;tions et &ecirc;cout&eacute; la belle m&ucirc;sique de la band tchi tait v'nue d'Angli&eacute;t&ecirc;rre, &eacute;pis, apr&egrave;s une t&acirc;sse de tais et l'restant des m&eacute;rveilles j'nos m&icirc;mes en pi&eacute;che pour vais la Cavalcade p&acirc;ss&eacute;. Et s'ou voulez l'craithe, j'la trouv&icirc;mes si belle que la Merrienne voulit la vais quatre fais. Ch'tait vraiement magnifique!<br/>
<br/>
Bein seux, <a href="st_ouen.html">Saint-Ou</a> tait r'pr&eacute;sent&eacute;, et j'tiomes bein ordgilleux, la bouonnefemme et m&eacute;, d'vais chein qu'nos p&acirc;raissiens avaient parvenu &agrave; faithe pour la grande occ&acirc;sion. La Merrienne tait en ext&acirc;se. &quot;R'garde le Percy l'Masuthi,&quot; comme ou s'faisait, &quot;Si n'est pas habillyi comme un grand moussieu.&quot; Epis, p&ucirc;s tard, comme la Cavalcade continuait, ch'tait, &quot;Oh, Ph'lip, r'garde don ch't'&ecirc;norme bidet; y dait b's&eacute; au mains un tonn&eacute;. Et r'garde les quatre biancs d'<a href="st_martin.html">Saint-Martin</a>. V&eacute;-tu Nelson Renouf s&ucirc;s yun? Eh v&eacute;-tu l'Charles Godiaux marchant &agrave; san tout-seu en d'vant pour <a href="la_trinnte.html">la Trin't&eacute;</a>? V&eacute;-tu l'Recteur, et l'Fred de Gruchy et l's'autres &agrave; jou&euml; &agrave; nap? Et v&eacute;-tu les deux belles juments &agrave; chu moussieu Angliais tch'&agrave; accat&eacute; la maison des Miss Gallichan aut'fais?&quot;<br/>
<br/>
&quot;Oui,&quot; j'l'y dit, quand j'eut une chance, &quot;et v&eacute;-tu chein qu'la <a href="grouville.html">p&acirc;raisse de Grouville</a> &agrave; fait pour aidgi?&quot;<br/>
<br/>
&quot;N&acirc;n&icirc;n,&quot; ou dit, &quot;ou&egrave;sque-y sont?&quot;<br/>
<br/>
&quot;Y sont siez-yeux,&quot; j'l'y dit, la seule p&acirc;raisse tchi n'tait pas int&eacute;r&ecirc;ssie. Sans doute y'avait ocquo des tomates &agrave; pliant&eacute;!&quot;<br/>
<br/>
&quot;J'fin&icirc;mes le grand jour, Moussieu, s&ucirc;s la cauchie &agrave; vais les fireworks, de tchi que j'n'avons jamais veu p&ucirc;s b&eacute;. Et quand je r'v&icirc;mes, ocquo en taxis, j'tiomes p't'&ecirc;tre un mio lass&eacute;s, mais au m&ecirc;me j'pouvions dithe que j'avions p&acirc;ss&eacute; un raide bouon jour. Et d'vant nos couochi j'e&ucirc;mes un p'tit v&ecirc;rre caud, et j'b&ucirc;mes &agrave; la sant&eacute; de notre chi&egrave;the p'tite Reine.<br/>
<br/>
<i><a href="lebrocq.html">Ph'lip</a><br/>
Les Chroniques de Jersey 6/6/1953<br/>
</i><br/>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="duc.html">La Reine L&icirc;zab&eacute; II, Duc d&eacute; Nouormandie</a><p>
<li><a href="charlesiii.html">L&eacute; Rouai Charles III, Duc d&eacute; Nouormandie</a><p>
<li><A HREF="rouoyale.html">J&egrave;rriais: Langue Rouoyale!</A><p>
<li><a href="queen.html#jerriais">Dgieu Sauve L&eacute; Rouai</a> - God Save the King<p>
<li><a href="pmcoronation1.html">La Coron&acirc;tion</a><p>
<li><a href="reine2001.html">La V&icirc;site d'la Reine, not' Duc, en 2001</a><p>
<li><a href="contcherant.html">D'scendante du Contch&eacute;rant</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="vicvisit.html">La Visite de la Reine en Gesry, l&eacute; 2 d'Stembre 1846</a><p>
<li><a href="palais.html">Eune visite au Palais</a><p>
<li><a href="destinne.html">Not' Destinn&eacute;e</a><p>
<li><a href="rchardii.html">Chu tr&ocirc;ne royal de Rou&eacute;s</a><p>
<li><a href="reine_en_jaune.html">La Reine en jaune</a><p>
<li><a href="acrostiche_jubilaithe.html">Acrostiche Jubilaithe</a><p>
<li><a href="rouoya.html">Du vocabulaithe Rouoya</a><p>

<li><a href="princecharles2.html">La vie d&#8217;un futur Rouai travailleux</a><p>
<li><a href="pmmathiage.html">L'Grand Mathiage</a><p>


</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
