<HTML>

<!-- Mirrored from members.societe-jersiaise.org/geraint/jerriais/tante.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
<HEAD>
<TITLE>LES P'IAINTES D'UNE VIEILLE TANTE A MAI.</TITLE>
<META  name="keywords" content="Jèrriais, poetry, langue normande">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<CENTER><font color="#215e21"><h2>LES P'IAINTES D'UNE VIEILLE TANTE A MAI.</h2></font></CENTER><P>
<CENTER><TABLE><TR><TD>
<P>Vos v'l&agrave; Ma&icirc;t'e Jean, je sis ben aise,<BR>
De Vos aver opr&egrave;s d'ma chaise;<BR>
Y' a ben longtemps que j'vos cherchais,<BR>
Pour &ecirc;tre ensemble ocouore une fais;<BR>
Car pour de mai, le seul pliaisi,<BR>
Que j'ai &agrave; cht'eu dans man l'ouaisi'<BR>
Est quand je m'trouve ov' deux ou trais,<BR>
A raconter des sc&egrave;nes d'autfais.</P>
<P>Je sis septante et vous, ma&icirc;t'e Jean,<BR>
D&eacute;passez c'hl&agrave; depis un an:<BR>
Je voudrais craithe que dans not temps,<BR>
J'avons assez veu d'jeunes gens,<BR>
Pour pouver dithe not opinion,<BR>
Et c'hl&agrave; ocouore ov' bouonne raison:-<BR>
Qu'les siens d'achteu ne s'ront jamais,<BR>
Chain qu' nos jeun's gens &eacute;taient aut'fais.</P>
<P>L' orgui d'nos jours est d'v'nu si grand,<BR>
Qu'i s'craient trop bouons pour &ecirc;tre ov' nous!<BR>
A peine ont,y une t'chinzaine d'ans<BR>
Qu'i' faut qu'il' aillent en ville, - oui tous,<BR>
I' laissent les viers &agrave; faithe d'lus mus,<BR>
Et s'fichent pas mal des grandes t'cherrues;<BR>
Pis quand vaint l'temps pour cherchi l'vrai',<BR>
Che n'est pas ieux qui f'raient d'itai.</P>
<P>Eh ben! en ville ov' chez villais,<BR>
I' d'vennent ben pi&egrave;thes - oui biaucoup d'fais;<BR>
Car ch' est m'n'id&eacute;e qu'i'nf'ront jamais<BR>
Rain d'bon, tandis qu'i's m&ecirc;lent d'angliais,<BR>
Comme ieux I' d'vennent fins et rus&eacute;ez,<BR>
Et s'craient d'grand gens &agrave; lus id&eacute;e;<BR>
Mais, opr&egrave;s tout, che n'est pas vrai,<BR>
I'n n'savent pas pus que vous ni mai.</P>
<P>A l'apparence, ne v'l&agrave; le but<BR>
A qu'est qu'i' voudraient tou&acirc;n&eacute; tout;<BR>
Pour ben qu'i 'craient para&icirc;tre ben,<BR>
D'auchun' aut' chose ch'l&agrave; n'lus fait d'rain.<BR>
I' n'pensent, jamais que ch'l&agrave; tromp'tha,<BR>
Chain qu'&agrave; lus yeux, para&icirc;t si doux;<BR>
Mais dame! le temps vaint qui prouv'tha<BR>
Qu'un 't&eacute; commerce les ruin'na tous.</P>
<P>Qu'est qu'aithait creu, qu'nous &eacute;thait veu,<BR>
Au jour d'&agrave;niet des choses pareilles.<BR>
Quand vous et mai, y faut l'avouer,<BR>
Faisa&icirc;mes l'amour &agrave; nos longues veilles.<BR>
Nou n'viyait pas, un' t&eacute; camas,<BR>
Car jeunes gens avaient pus d'avis;<BR>
Et comme achteu ne s'faisaient pas<BR>
Pour si&egrave;re la mode escliaves d'habits,</P>
<P>N'ou n'v&icirc;ait pas &egrave;s temps d'alors,<BR>
Les filles en crinolinnes juchis;<BR>
Ni les gar&ccedil;ons dans lus amours,<BR>
Comme autant d'poupettes habillis.<BR>
Un bouan bianchet caud et utile,<BR>
Pour les gar&ccedil;ons l'habit faisait:<BR>
Et pour les filles, pour v'nin en ville,<BR>
Du molton gris lus suffisait.</P>
<P>Du temps passai nou' s'contentait<BR>
Ov' presque rain quand nou f&ecirc;tait,<BR>
Et pis ocouor nous attendait,<BR>
Es f&ecirc;tes de P&acirc;ques ou ben &agrave; No&eacute;,<BR>
Mais bah! achteu, biau &eacute;prouver,<BR>
De lus bahe&ucirc;les chonna &ocirc;t&eacute;......<BR>
Pour ben en dithe, s'nou'l's &ecirc;coutait,<BR>
Ch'est niait et jeu, qu' faudrait f&ecirc;t&eacute;.</P>
<P>R'gardez, ma&icirc;t'e Jean, &agrave; lus m&eacute;nages,<BR>
Quand chonna vaint &agrave; se marier.<BR>
A l's' &eacute;couter i' sont ben sages<BR>
Et en savent ben pus long que sai;<BR>
V'l&agrave; c'hest tout b&eacute; tandis qu' i' sont,<BR>
Aveugles d'amour et qu'i' n'vaient rein,<BR>
Mais, quand vaint l'temps et que l's &egrave;fants<BR>
Lus vennent, - alors je les pliant bein.</P>
<P>De tout ch't orgui la cause j'en vai,<BR>
Et d' pis d's ann&eacute;es j'ai peu trac&eacute;,<BR>
Que les parents g&acirc;tent lus &ecirc;fants,<BR>
En voulant faithe touos des savants;<BR>
Ils lus baillent une &eacute;levation<BR>
Tout aut' de chain qu'il lus faudrait,<BR>
Qui les engage, - fille et gar&ccedil;on,<BR>
D'ov' lus parents &agrave; lus' n'aller.</P>
<P>Mon dou', l'fermage ch'l&agrave; d'vaint trop bas,<BR>
Pour de buonnes gens qu'en savent si long<BR>
Y pendent la t&ecirc;te et croizent lus bras,<BR>
Et d'pids ni d'mains, pas p&ucirc;s i' font.<BR>
Au lieu de ch'l&agrave; si nou faisait,<BR>
Qu'&agrave; tuous l'&ecirc;fants nou n'apprenait,<BR>
Pas pus qu'nos anciens n'en savaient,<BR>
Les buons viers temps b&eacute;t&ocirc;t r'vaindraient.</P>
<P>Dans votre id&eacute;e est-che qu'ou pens&eacute;ez,<BR>
Qu'les gens d'achteu vivent content&eacute;es?<BR>
Qu'ove' tout l'orgui qui t'chient les gens,<BR>
N'ou pourrait dithe qui sont contens?.....<BR>
H&eacute;las!...... Nennin, i'n n'le sont pas,<BR>
Ni jamais i' ne le seront:<BR>
Car quand l'orgui un coup a l'pas,<BR>
Ch'l&agrave; les entra&icirc;ne et l'pi&egrave;the y font.</P>
<P>A l'entou' d'mai, combain'qu'je vai<BR>
D'exemples de t'chain qu'&agrave;-niet j'vos p&acirc;le!<BR>
De nos jeunes gens chi dans p'tit d'temps<BR>
Ont 't&eacute; entra&icirc;n&eacute;z comme d'la paille.<BR>
L'orgui est v'nu p'tit &agrave; la fais,<BR>
Et d'jour en jour s'est fait des pis,<BR>
Au point, qu'achteu, partout che n'est<BR>
Qu' orgui et d'sorguilleurs finis.</P>
<P>Si dans l'orgui ocquore j'viais,<BR>
Qu'&agrave; auchune chose chonna servait;<BR>
Alors, ben se&ucirc;re, je l&ucirc;s dirais,<BR>
Que ch'est tant m&ucirc;s qu'nous en &eacute;thait.<BR>
Mais quand je vai s'tind&eacute;pendance<BR>
Chi sied l'orgui, et ove' y'i va,<BR>
Alors, j'lus dis: sus ma concience<BR>
Chonna t'cherra!...... chonna t'cherra.</P>
<P>N'y-&agrave; rain au monde chi m'fait pus d' peine<BR>
Que d'vaie les jeunes gens s'en aller,<BR>
Sait hors Jerri, &egrave;s piaiches lointaines,<BR>
Ou dans chutte ville pour y rester.<BR>
J'aim'rais les vaie qui resteraient<BR>
Pour tr&eacute;jous sus lus terres d'meurer,<BR>
Et que jamais i' ne pens'raient<BR>
De lus vieilles gens &agrave; se s'parer.</P>
<P>D'autres les rempiaiche quand i' sont hors,<BR>
Et c'hest de m&ecirc;me coumme chonna s'fait<BR>
Tout' sorte d'monde nos vaint alors,<BR>
Et not' Jerri se remple d'itai.<BR>
Ou comprennez, si restaient tous,<BR>
Pour tout shu plo n'ierrait pas d'run;<BR>
I' s'en iraient comme i' sont v'nus,<BR>
Et nos t'chittaient tous i'un a i'un.</P>
<P>Man pou&ocirc;re ma&icirc;t'e Jean, ma peine &agrave; mai<BR>
Est pus que je n'peux supporter.<BR>
Les lermes souvent me coulent des yeux,<BR>
Quand j'pense au temps de nos a&iuml;eux,<BR>
Comme i vivaient et s'contentaient,<BR>
Du p'tit qu'lus terres lus produisaient,<BR>
Et pis 'achteu, ben malgrai mai,<BR>
De vaie ch'torgui v'nin s'empi&ecirc;t&eacute;.</P>
<P>Y'a man neveu, ou savez ben,<BR>
Le fils de Josu&eacute; m'en grand fr&egrave;the;<BR>
Il est fa&icirc;niant. Ah! le vaut-rain,<BR>
Et n't'chient pas du tout de san p&egrave;the.<BR>
A la pliaiche de se rendre utile,<BR>
Et comme un autre siez li rest&eacute;<BR>
Nennin i' faut qu'il aille en ville,<BR>
Car i's plia&icirc;t m&ucirc;s &agrave; fa&icirc;nianner.</P>
<P>Achteu qui d'meuthe ov' chez villais,<BR>
Coumme ieux il est rusai, mauvais;<BR>
Depis longtemps d&eacute;j&agrave; je vai,<BR>
Qu'chest inutile de l&icirc; p&acirc;ler,<BR>
l's crait si grand, pardessus tous,<BR>
Qui voudrait nos mettre tuous en d'sous<BR>
D'ses pids, et l&agrave; pouver nos t'nin,<BR>
Pour faithe de nons chain qu' i' voudrait.</P>
<P>D&eacute;pis le jour qu'i nos quittit<BR>
Et qu'ov quiqu' aut' i's' d&eacute;cidi<BR>
A s'en aller en ville servi<BR>
Dans une boutique a couoturi;<BR>
Depis chu temps n'on peut s'en joui'<BR>
Tant que chonna est fait d'orgui,<BR>
Si vaint ichin me dithe quique mots<BR>
I's m&ocirc;que de mai dri&egrave;the men dos.</P>
<P>J'ai biau ly dithe et ly pr&ecirc;chi,<BR>
Que ch'nest pas d'm&ecirc;me qui faut agi;<BR>
Mais qu'dans sa ferme fallait rester,<BR>
Aidji ses gens &agrave; labo&ucirc;th&eacute;.<BR>
Nennin, l'mousieu s'n'en g&ecirc;ne pas p&ucirc;s,<BR>
Et s'en vier train i' continue;<BR>
Nou n'gagn' pas pus &agrave; ly p&acirc;ler,<BR>
Que d'batt' sa t&ecirc;te contr' la path&eacute;.</P>
<P>Et pis v'l&agrave; ch't aut' du vaisin&eacute;,<BR>
Qui s'pressait tant de s'en aller.<BR>
(J'entends le fils de Jean Rousset,<BR>
Qui d'meuthe ichin au bas du pret.)<BR>
Quittit Jerri et s'n allit lien<BR>
P&eacute;qui la mo&ucirc;thue et l'cappelain,<BR>
En Am&eacute;rique &agrave; Baie d'Chaleurs,<BR>
Y'ou n'ou ramasse d'chez gris dalleurs.</P>
<P>Il est r'venu et n'a fait rain,<BR>
Pas m&ecirc;me &agrave; peine pour s'n entretien.<BR>
Y criait qui s'n allait gangni<BR>
Un mouoch&eacute; d'sous dans un clin d'i;<BR>
Mais dame! l&agrave; bas, comme par ichin<BR>
Les siens qu'ont l'sou savent le r'tenin,<BR>
Achteu il est ben aise d'aver<BR>
S'en puore vier p&egrave;the siez qui aller.</P>
<P>Y'en a ben d'autres sus qui j'pourrais, <BR>
Vos en dithe long sus lus biaux faits<BR>
Mais pour &agrave;-niet ch'l&agrave; va suffithe,<BR>
Et pour fini j'm'en vais vos dithe:<BR>
Que m'est &agrave; vis' tout cht' orgui-l&agrave;<BR>
Est un malheur pour not' Jerri,<BR>
Que nou n'verra, que quand y s'ra<BR>
Trop tard, pour pouver y r'mi&egrave;dji.</P>
<P>La raison de chouna en est,<BR>
Depis qu'ov' nous touos ches angliais,<BR>
Sont v'nus s'pliant&eacute; dans not' Jerri,<BR>
Et qu'nou &agrave; voulu les laissi<BR>
Faithe ichin comme s'ils 'taient siez ieux,<BR>
Parc'que, mon doux! nous avait peux,<BR>
De l's eff'riter, - tant qu'nou criait!<BR>
Qu'une seule parole les f'raient s'n'aller.</P>
<P>Je vos pr&eacute;dis que n'ou verra,<BR>
De dr&ocirc;les de choses, - quand l'temps vaindra;<BR>
Car ch&egrave;s angliais d&eacute;j&agrave; voudraient,<BR>
Ma&icirc;trisi tuous nos buons Jerriais,<BR>
Et bet&ocirc;t n'voudront enduther<BR>
De pou&ocirc;res vieilles gens comme voue et mai.<BR>
Mais faut esp&eacute;ther qu' avant qu'chla<BR>
N'arrive, le bouon Djieu nos prendra.</P>
<I><P><a href="letouzel.html">L. T.</a></P>
</I>

</TD></TR></TABLE></CENTER>

<P>&nbsp;</P>

<FONT SIZE=2>
Viyiz &eacute;tout:<p>
<ul>
<li><a href="mathiage.html">L'amour et l'mathiage en J&egrave;rriais</a><p>
<li><a href="vier_garcon.html">Le Vier Gar&ccedil;on</a><p>
<li><a href="viedvier.html">Vie d'Vier Gar&ccedil;on - Vie d'Vier Cuochon</a><p>
<li><a href="pensent.html">A tchesque les vieirs gar&ccedil;ons pensent?</a><p>
<li><a href="gdfchance.html">Quand eune vielle fil'ye vait eune chance...</a><p>
<li><A HREF="reflexf.html">Reflexions d'une Vieille Fille</A><p>
<li><A HREF="reflexg.html">Reflexions d'un Vi&egrave;r Gar&ccedil;on</A><p>
<li><a href="gainees.html">La Vielle Fille Gain&eacute;es.</a><p>
<li><A HREF="consolf.html">Les Consolations d'une Vieille Fille</A><p>
<li><a href="regrets.html">La Vie Est Remply&iuml;ei De Regrets</a><p>
<li><a href="charmes.html">Des charmes d'amour</a><p>
<li><a href="mathious.html">Mathi'-ous, Garcons, Mathi'-ous</a><p>
<li><A HREF="mathiet.html">Les Promesses d'Homme Mathiet</A><p>
<li><a href="lament2.html">Les lamentations d'eunne vieille fille</a><p>
<li><a href="veuvi.html">Appel au Veuvi</a><p>
<li><a href="mestantes.html">Mes Tantes</a><p>
</ul></FONT>
<P>&nbsp;</P>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/tante.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
</HTML>
