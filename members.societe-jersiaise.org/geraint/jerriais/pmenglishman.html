<HTML>

<!-- Mirrored from members.societe-jersiaise.org/geraint/jerriais/pmenglishman.html by HTTrack Website Copier/3.x [XR&CO'2014], Tue, 15 Jul 2025 13:48:57 GMT -->
<HEAD>
<TITLE>An Englishman at Portinfer</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>An Englishman at Portinfer</h2>
But Merrienne has changed her mind</font></center><p>

Hier au matin, quand j'tais en train de tchillyi tchiques tomates, ne v'la la Merriennne tch'y vint, tout excit&eacute;e.<br/>
<br/>
&quot;V&eacute;-t'en tout d'suite, Ph'lip,&quot; ou dit, &quot;Y'a un moussieu &agrave; la porte tch'y veur te vais. Ch'est un Angliais, et je crai tch'il a des sous, car il a une chaine en or et des bottes tchi r'l&icirc;sent. Sans doute il est v'nu pour la ferme, mais y faut qu'tu l'y diche que j'y'avons r'pens&eacute;, et qu'ou n'est pas &agrave; vendre.<br/>
<br/>
J'm&ocirc;uorr'rais d'engnyi et d'd&ecirc;pi&eacute; si j'avais &agrave; sorti d'ichin s&ucirc;s mes viers jours.&quot;<br/>
<br/>
&quot;N'sait pas b&ecirc;tasse,&quot; j'l'y dit. &quot;Si j'pouvons en av&eacute; vingt-mille louis, dans un couplye d'ann&eacute;s, apr&egrave;s que ch't'&ocirc;ti-la &eacute;tha fait banq'route j'la raccat'tons &agrave; bouon marchi. Faut all&eacute; l'vais. Y'as-tu d'mand&eacute; d'entr&eacute; et d'prendre tchiquechose?&quot;<br/>
<br/>
&quot;N&acirc;nin,&quot; ou raiponnit, &quot;car j'me s'y trouv&eacute;e toute &ecirc;nerv&eacute;e, quand j'ai ouert la porte, et qu'j'ai veu ch't'individu-l&agrave;. Je n'savais pas tch&ecirc;sque je faisais.&quot;<br/>
<br/>
&quot;Tu'&eacute;thais yeu av&eacute; p&ucirc;s d'avis,&quot; j'l'y dit. &quot;Ch'n'est pas d'm&ecirc;me que nou sert des m&ecirc;ssieux tch'ont vingt-mille louis dans l&ucirc;s pouchette. Va tout-d'suite le faithe entr&eacute; dans l'bouon parleux, et donne-l'y un verre de cidre tandis que j'change mes brais.&quot;<br/>
<br/>
Djais minutes apr&egrave;s, j'entrit dans l'parleux. Le moussieu tait assis s&ucirc;s l'sofa, et la Merrienne tait &agrave; l'y faithe des louanges de la ferme. Mais j'm'aperchut tch'y n'avait pas bu san cidre. Y se l'vit tout-d'suite, j'ch&acirc;tchimes de main, et y m'dit, tout net et c&acirc;rr&eacute;, qu'nou y'avait dit qu'la ferme tait &agrave; vendre et tch'y voudrait la vais.<br/>
<br/>
&quot;Eh ben,&quot; j'l'y dit, en angliais, ben seux, car j'ai tait ben &ecirc;dutchi. &quot;Ch'est vrai qu'oulle est s&ucirc;s l'marchi, mais j'm'en vais &ecirc;tre franc avec vous. D'vant faithe autchun d&ecirc;marche j'voudrais m'asse&ucirc;th&eacute; qu'ous avez les sous pour l'accat&eacute;. Tch&ecirc;sque ous avez &agrave; m'dithe l'&agrave;-d's&ucirc;s?&quot;<br/>
<br/>
Y souorit. &quot;Si j'faisons marchi,&quot; y dit, &quot;j'&icirc;thons tout drait, vous et m&eacute; &agrave; la banque, et ou v&ecirc;rrez qu'ou n'avez rain &agrave; craindre. J'veur une ferme, j's'y pr&ecirc;t &agrave; p&eacute;yi pour.&quot;<br/>
<br/>
J'viyais qu'la Merrienne me r'gardait d'tr&acirc;vers, comme pour me dithe qu'ou n'approuvait pon d'la convers&acirc;tion, mais, dans les circonstances n'y'avait, &agrave; man point d've&ucirc;x, qu'une chose a faithe. J'm'en fut dans la tchu&icirc;sine, j'gaffit la bouteille de cognac que la bouonnefemme garde pour quand oulle a ma dans l'estomac, et, rentrant dans l'parleux avec deux v&ecirc;rres, j'en versit une raide lique pour m&eacute; et pour note v&icirc;siteur. A votre bouonne sant&eacute;!&quot; j'l'y dit.<br/>
<br/>
Y r'tou&ocirc;nit l'compliement, et tout allait magnifique, mais je n'pouvais pas sinon vais qu'la Merrienne faisait laie mine, et j'appr&eacute;hendais qu'ou f'thait tchique b&ecirc;tise d'vant long. La s'maine tchi veint j'vos dithai tch&ecirc;sque y s'arrivit, et ou v&ecirc;rrez qu'j'avais raison.<br/>
<br/>
<i><a href="lebrocq.html">Ph'lip</a></i><br/>
<i>1948</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmsold.html">The farm is not sold</a><p>
<li><a href="fermi.html">Les Mins&eacute;thes d'un Fermi</a><p>
<li><a href="pmdistress.html">More distress at Portinfer</a><p>
<li><a href="pmfarming.html">Is Farming Worthwhile?</a><p>
<li><a href="pmfermyi.html">La Vie d'un Fermyi</a><p>
<li><a href="pmfermiers.html">Les fermiers n'ont pas d'chance</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmenglishman.html by HTTrack Website Copier/3.x [XR&CO'2014], Tue, 15 Jul 2025 13:48:57 GMT -->
</HTML>

