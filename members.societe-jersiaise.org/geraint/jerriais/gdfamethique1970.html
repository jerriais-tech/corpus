<HTML>

<!-- Mirrored from members.societe-jersiaise.org/geraint/jerriais/gdfamethique1970.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
<HEAD>
<TITLE>Des mios d'J&egrave;rri en Am&eacute;thique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des mios d'J&egrave;rri en Am&eacute;thique</h2></font></center><p>

<font size="-1"><i>L&eacute; Menage &egrave;s Feuvres,</i><br/>
<i>St. Ou&euml;n.</i><br/>
<i>L&eacute; 4 juilet, 1970.</i><br/></font>
<br/>
Moussieu l'R&eacute;dacteu,<br/>
<br/>
Quand j'tais au <a href="gdftexas.html">Texas</a> j'viyais un tas d'dgi dans les bouais, et v'la tchi m'fa&icirc;sait penser &agrave; la sa&icirc;son d'<a href="nouevoc.html">Nou&eacute;</a> en J&egrave;rri quand j'tais mousse et qu'nou-s-en viyait pendu au haut d'la porte du parleux dans la ma&icirc;son. V'l&agrave; tchi vouos donnait p&egrave;rmission d'embraichi les filles tchi p&acirc;ssaient d'ssous, et nou n'mantchait pon l'occ&acirc;sion d'en prendre avantage s'i' y'avait eune janne fille l&agrave; qu'nou-s-aimait bein!<br/>
<br/>
I' patha&icirc;t tch'i' y'en avait, du dgi, sus les <a href="pommiers.html">pommi&egrave;rs</a> en J&egrave;rri l'temps pass&eacute;, mais j&eacute; n'm&egrave;rsouveins pon d'en aver veu. Au Texas, et c&egrave;rtainement dans c&egrave;rtains d's aut' &Ecirc;tats dans la partie sud d&eacute; l'Am&eacute;thique, nou-s-en vait tant dans les bouais qu'les gens tch'en ont sus lus propri&ecirc;t&eacute;s ou dans lus gard&icirc;ns lus ab&ucirc;sent &agrave; l'coper hors, d&eacute; peux tch'i' mange trop d'la s&egrave;ve du bouais. J'en ai quand m&ecirc;me veu, des bouais, tch'en 'taient surch&egrave;rgis, d'dgi, et i' n'patha&icirc;ssaient pon en dangi d'p&egrave;rdre d's&egrave;ve et d'en cr&eacute;ver.<br/>
<br/>
La cou&ocirc;teunme d'embraichi les filles souos l'dgi n'patha&icirc;t pon aver fait san c'm&icirc;n dans l'Nouvieau Monde. J'ai pass&eacute; plusieurs Nou&eacute;s &egrave;s <a href="etatsunnis.html">&Ecirc;tats-Unis</a> et au <a href="cannada.html">Cannada</a> dans l'couothant d'ma longue vie, et j'n'ai janmais veu ch'l&agrave; s'y faithe. Ch'est danmage, &agrave; m'n id&eacute;e, car ch'tait eune cou&ocirc;teunme qu&eacute; j'aimais bein quand j'tais janne en J&egrave;rri. Nou dgettait tr&eacute;jous pour &ecirc;t' d'amain du dgi quand nou viyait la janne fille tchi vouos p&acirc;ssait pr&egrave;s du tchoeu en appr&eacute;chi, et pis nou prannait soin d'&ecirc;t' &agrave; l'&ecirc;cart quand ch'tait les cheinnes tchi n'plia&icirc;saient pon!<br/>
<br/>
Y'a pourtant ieu des cou&ocirc;teunme et des choses J&egrave;rriaises tch'ont 't&eacute; continnu&eacute;es en Am&eacute;thique par les J&egrave;rriais tch'y v'naient dans les vi&egrave;rs temps. Y'a, par exempl'ye, l&eacute; <a href="nierbeurre9.html">ni&egrave;r beurre</a>. Ch'est vrai tch'i' n'est pon connu souos chu nom-l&agrave; en Am&eacute;thique d&eacute; nouos jours. L's Am&eacute;thitchains d'&agrave; ch't heu l'appellent du Beurre d&eacute; Pommes (&quot;Apple Butter&quot;). La preunmi&eacute; fais qu'j'en vis dans eune boutique l&agrave;, j'm&eacute; d'mandis si ch'tait par chance tchiquechose comme du ni&egrave;r beurre d&eacute; J&egrave;rri, en j'en acatis eune pott&eacute;e. L&eacute; billet tchi montre l&eacute; prix et l'nom d'fabrique disait net et cliai qu&eacute; ch'tait fait atout du cidre et des pommes, et l'contenu avait absol&ucirc;ment la m&egrave;me appathence et l'm&egrave;me go&ucirc;t qu&eacute; l'ni&egrave;r beurre d&eacute; J&egrave;rri. Nou peut don penser qu&eacute; ch'tait des J&egrave;rriais tchi f&ucirc;drent les preunmi&egrave;rs &agrave; en faithe dans l'Nouvieau Monde, car j&eacute; n'crai pon tch'il est connu en Angli&eacute;t&egrave;rre, et j'n'en ai pon veu dans d'aut' pays.<br/>
<br/>
Ieune des grosses t&ecirc;tes d'Am&eacute;thique a eune originne d&eacute; fanmile J&egrave;rriaise &eacute;tout - l'Ambassadeu John Cabot Lodge. Ch'tait un Cabot d'J&egrave;rri tchi v&icirc;nt &agrave; La Nouvelle Angli&eacute;t&egrave;rre et tch'&ecirc;tablyit, &agrave; Boston, la fanmile d'aristocrates d&eacute; chu nom-l&agrave; - d&eacute; tchi tch'il a 't&eacute; dit qu&eacute; les Lowells (eune aut' fanmile aristocrate) n&eacute; p&acirc;laient qu'&egrave;s Cabots, et qu'les Cabots n'p&acirc;laient qu'au Bouan Dgieu! Malheutheusement, l&eacute; nom a dispathu d'la l&icirc;ngne p&acirc;t&egrave;rnelle d&eacute; chutte fanmile-l&agrave;, mais l'Ambassadeu est un d&icirc;ngne d'scendant du c&ocirc;t&eacute; m&acirc;t&egrave;rnel, et est r'connu comme un vrai moussieu et un homme d'&ecirc;tat d'grand' capacit&eacute;.<br/>
<br/>
Et pis i' n'faut pon oublier qu'J&egrave;rri a donn&eacute; san nom &agrave; iun d's &Ecirc;tats d'Am&eacute;thique - l&eacute; New Jersey - et qu'ieune d&eacute; ses villes a l'nom l'pus illustre et fanmeux d'J&egrave;rri, l&eacute; nom d&eacute; Carteret. Et i' faut donner l'cr&eacute;dit au <a href="gdfdecarteret.html">fanmeux moussieu d'chu nom-l&agrave;</a> tchi fut si louoya &agrave; san Rouai qu&eacute; l&eacute; Rouai (Charles II) l&icirc; donnit l't&egrave;rritouaithe tch'a honor&eacute; l'nom d'J&egrave;rri dans l'Nouvieau monde!<br/>
<br/>
Eune dr&ocirc;le d&eacute; chose est tch'i' n'y a pon fort d'Am&eacute;thitchains tch'ont ou&iuml; p&acirc;ler d'l'&Icirc;le d&eacute; J&egrave;rri, et un tas tch'en ont eune c&egrave;rtaine conna&icirc;ssance n&eacute; savent pon dans tchi partie du monde qu'oulle est! Quand nou lu p&acirc;lent d&eacute; J&egrave;rri, i' craient tr&eacute;jous qu'ch'est l'Nouvieau J&egrave;rri qu'nou-s-entend, mais i' n'savent pon d&eacute; io&ugrave; qu&eacute; l'nom est provenu. Par contre, i' savent tous tch'i' y'a eune fanmeuse vaque d&eacute; chu nom-l&agrave; et qu'ou donne l&eacute; miyeu lait du monde, et j'finnis par lus dithe qu'oulle est ma cou&ocirc;sinne g&egrave;rmaine!<br/>
<br/>
Sans doute, L'Am&eacute;thique est si grande qu&eacute; nou n'peut pon rencontrer touos les J&egrave;rriais, ou lus d'scendant, tch'ont fait lus c'm&icirc;n dans l'pays. Quand nou viage d&eacute;dans, nou n'a qu'&agrave; r'garder dans les directouaithes du t&eacute;l&eacute;phone pour vaie des noms tch'ont tchique &egrave;rsembliance &egrave;s noms J&egrave;rriais. J'en trouvis iun au Texas, eune fais, enregistr&eacute; comme &quot;Morant&quot;. Il' 'tait iun des grands dans la comptabilit&eacute; dans l'office d&eacute; l'Arm&eacute;e des Airs. J'allis l'vaie et i' m'dit qu'ses anch&ecirc;tres 'taient des Barbenson Mourants d'J&egrave;rri mais tch'i' n&eacute; l's avait pon connus - li et san p&eacute;the ayant 't&eacute; n&eacute;s au Texas.<br/>
<br/>
Un autre qu&eacute; j'allis vaie eune fais au Texas 'tait un Biard. Ch't&icirc;-l&agrave; crait tch'il 'tait d'scendu des &quot;Baird&quot; d'&Ecirc;cosse et qu&eacute; l'nom avait 't&eacute; changi &agrave; Biard par m&ecirc;pr&icirc;nse. Av'ous janmais ou&iuml; p&acirc;ler d'Biards en &Ecirc;cosse? Quant &agrave; m&eacute;, i' m'sembliait tch'il avait la philonmie Nouormande - et j'ai dans l'id&eacute;e qu'ses anch&ecirc;tres 'taient d'J&egrave;rri et tch'i' n'l&eacute; savait pon!<br/>
<br/>
<i><a href="lefeuvre.html">George d'La Forge</a></i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="langtry.html">Lillie Langtry - "The Jersey Lily"</A><p>
<li><a href="gdfjerseylily.html">'Jersey Lily'</a><p>
<li><a href="gdfameth.html">D'&egrave;rtou en Am&eacute;thique</a><p>
<li><a href="gdfamethique.html">D'&egrave;rtou en Am&eacute;thique</a><p>
<li><a href="gdfamethique1972b.html">D'&egrave;rtou en Am&eacute;thique</a><p>
<li><a href="gdfamethique1970b.html">D'&egrave;rtou en Am&eacute;thique</a><p>
<li><a href="gdfeisenhower.html">En m&eacute;mouaithe d'Eisenhower</a><p>

<li><a href="gdfcaud.html">I' fait caud, ich&icirc;n!</a><p>

<li><a href="gdfnouvieaumonde.html">Dans l'Nouvieau Monde</a><p>
<li><a href="gdfnouvieaumonde2.html">Dans l'Nouvieau Monde</a><p>
<li><a href="gdfdecarteret.html">Les C&eacute;l&egrave;bres d'Cart'r&ecirc;ts</a><p>
<li><a href="gdfbuffalobill1.html">Buffalo Bill</a><p>
<li><a href="gdfbuffalobill2.html">Buffalo Bill</a><p>
<li><a href="jerseydevil.html">L&eacute; Dgi&acirc;bl'ye d&eacute; J&egrave;rri</a><p>
<li> <a href="blianchemaison.html">La Blianche Ma&icirc;son</a><p>
<li><a href="taft.html">William Howard Taft et l'Caouain</a><p>
<li><a href="gdfpolitique.html">La politique en Am&eacute;thique</a><p>

<li><a href="gdftexas2.html">L&eacute; Texas</a><p>
<li><a href="gdfpassant2.html">En passant...</a><p>
<li><a href="gdfpatuthe3.html">Changement d'p&acirc;tuthe!</a><p>
<li><a href="gdfpatuthe6.html">Changement d'p&acirc;tuthe!</a><p>
<li><a href="gdfme2.html">En M&eacute;</a><p>

<li><a href="etatsunnis.html">Les Noms d's &Ecirc;tats d's &Ecirc;tats-Unnis d'Am&eacute;thique</a><p>
<li><a href="chicago.html">Les J&egrave;rriais &agrave; Chicago</a><p>


<li><a href="nierbeurre2.html">L&eacute; Ni&egrave;r Beurre</a><p>
<li><a href="nierbeurre4.html">L&eacute; Ni&egrave;r Beurre</a><p>
<li><a href="nierbeurre5.html">L&eacute; Ni&egrave;r Beurre</a><p>
<li><a href="nierbeurre6.html">L&eacute; Ni&egrave;r Beurre</a><p>
<li><a href="nierbeurre7.html">L&eacute; Ni&egrave;r Beurre</a><p>
<li><a href="nbeurre.html">La faith'thie d'ni&egrave;r beurre</a><p>
<li><A HREF="jannes_fermiers.html">Les Jannes F&egrave;rmi&egrave;rs et l'Ni&egrave;r Beurre 1999</A><p>
<li><a href="nierbeurre3.html">Film du Ni&egrave;r Beurre</a><p>

<li><a href="nierbeurre_picot.html">La Fa&icirc;sezie d'Ni&egrave;r-Be&ucirc;rre</a><p>
<li><a href="nierbeurre8.html">La Fa&icirc;s'z&iuml;e d'gni&euml;r Beurre si&eacute;s l'F'lip Jourdgniao&ucirc;x</a><p>

<li><a href="newyorknewyork.html">Gr&ocirc;sse Pomme</a><p>

<li><a href="dgi.html">J't'embraich'chai souos l'dgi</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfamethique1970.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
</HTML>

