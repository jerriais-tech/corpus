<HTML>

<!-- Mirrored from members.societe-jersiaise.org/geraint/jerriais/gdfmode.html by HTTrack Website Copier/3.x [XR&CO'2014], Tue, 15 Jul 2025 13:49:27 GMT -->
<HEAD>
<TITLE>&Ecirc;tes-ous &agrave; la mode?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>&Ecirc;tes-ous &agrave; la mode?</h2></font></center><p>

<font size="-1"><i>San Antonio, Texas, USA.<br/>
L&eacute; 8 d&eacute; janvyi, 1977.</i><br/></font>
<br/>
Moussieu l'R&eacute;dacteu,<br/>
<br/>
La nouvelle ann&eacute;e m'a apport&eacute; deux g&acirc;zettes d&eacute; J&egrave;rri, les cheinnes du 4 et du 11 d&eacute; novembre, 1976. Comme j'chittis J&egrave;rri pour m&eacute; r'v&eacute;nin en Am&eacute;thique l&eacute; neuf d&eacute; d&eacute; chu mais-l&agrave;, les nouvelles d&eacute;dans n&eacute; sont pon r&ecirc;ellement des nouvelles, mais les g&acirc;zettes n'en sont pon mains les beinv'nues. Quand nou-s-est &agrave; l'&eacute;trangi, m&egrave;me l'intitulement &quot;Jersey Evening Post&quot; fait hardi d'pliaisi &agrave; vaie!<br/>
<br/>
Les portraits dans la g&acirc;zette vouos ram&eacute;mouaithent la bieaut&eacute; d'l'&Icirc;le, et d'vaie les portaits d&eacute; p&egrave;rsonnes qu&eacute; nou connait est qu&acirc;si comme si nou les rencontrait. Et j'ai r'm&egrave;rtchi &agrave; ches drein qu&eacute; nou c'menche &agrave; vaie iun ou deux hommes nouvieaux-mathi&eacute;s tch'ont lus j'veux cop&eacute;s raisonabli&eacute;ment courts. V'la tchi m'fait esp&eacute;ther qu&eacute; j'allons &egrave;rqu&eacute;menchi &agrave; patha&icirc;tre civilis&eacute;s. Les modes, comme les temps, changent. Pour tchiques ann&eacute;es j'avions adopt&eacute; l'contraithe des vi&egrave;rs temps. L's hommes ont gard&eacute; lus j'veux longs et les femmes les ont cop&eacute;s courts. L&eacute; temps p&acirc;ss&eacute;, ch'tait l's hommes tchi portaient les braies. Les femmes en m'ttaient &eacute;tout, bein dentell'l&eacute;es, souos lus cotillons, et si nou-s-avait la chance d'app&egrave;rch&eacute;ver un mio d'dentelle par h&acirc;sard d'un jour venteux, nou-s-en fr&eacute;missait qu&acirc;si! Et pis braies et cotillons d'v&icirc;ndrent si courts qu&eacute; nou n'viyait qu' gambes! I' faut admettre qu'en g&eacute;n&eacute;ral ch'tait un plia&icirc;sant spectacl'ye et qu&eacute; ch'tait profitabl'ye pour les ma&icirc;sons d'conm&egrave;rce tchi vendaient des leunettes, car un tas d'hommes lus &icirc;nmaginnaient tch'il' en avaient b&eacute;soin d'neuves!<br/>
<br/>
&Agrave; ch't heu, les robes ont ralouangnit et les longues braies sont r'v&eacute;nues &agrave; la mode, mais tchi laies braies! I' sont tellement larges dans l'bas tch'i' couvrent souvent la londgieu des souliers, et i' trainent &agrave; t&egrave;rre et sont souvent &ecirc;chinm&eacute;es. Et y'a d's hommes tch'ont adopt&eacute; chutte laie mode-l&agrave; &eacute;tout, m&ecirc;me pour lus habits du D&icirc;nmanche. La chose &egrave;rm&egrave;rquabl'ye est qu&eacute; l'monde patha&icirc;ssent craithe qu&eacute; v'la tchi pathait bein. Je n'peux pon en r'v&eacute;&icirc;n! &Agrave; m'n id&eacute;e, i' n'y'a qu&eacute; les fr&eacute;gat&icirc;ns tchi patha&icirc;ssent bein auve des braies d'm&ecirc;me.<br/>
<br/>
Les gens m'd&icirc;sent qu&eacute; j'm'habile &agrave; la vielle mode. Il' ont ra&icirc;son. Ch'est viyant qu&eacute; j'sis vi&egrave;r J&egrave;rriais dans l'&acirc;me et qu&eacute; j'm&eacute; fiche d&eacute; la mode. J'continnue &agrave; mettre un fa jusqu'au moment tch'il est &ucirc;s&eacute;. J'en mets acouo iun qu' j'acatis l&agrave; auve l&eacute; Juge Francis Vibert Le Feuvre, d&eacute; m&eacute;mouaithe respect&eacute;e, en 1946, et ouaithe qu&eacute; l'fa a trente ans il est acouo bouan assez pour l&eacute; mettre et &agrave; aller &agrave; l'&eacute;glyise. Et l'principe d&eacute; couoyer est tellement ench&eacute;thinn&eacute; dans ma carcasse qu&eacute; j'racc'mode acouo mes cauches. I' duthent si longtemps qu&eacute; les pathes qu&eacute; j'ai ieu d'donn&eacute;es &agrave; Nou&eacute; dans l'couothant d's ann&eacute;es ont atchumul&eacute; au point qu&eacute; j'sis seux d'pouver vivre &agrave; chent ans sans aver &agrave; en acater!<br/>
<br/>
Nou m'a souvent d'mand&eacute; comment qu' j'ai fait mes sou. J'n'ai janmais seu comment faithe des sou, mais j'savais bein comment en g&acirc;ngni et pis en sauver et couoyer mes d&ecirc;pens autant qu' possibl'ye, et ch'est d'm&egrave;me qu&eacute; j'ai atchumul&eacute; tchiques h&egrave;rpins pour &ecirc;t' &icirc;nd&eacute;pendant dans mes vi&egrave;rs jours. J'sis ordgilleux d'pouver dithe qu&eacute; j'n'ai janmais d'mand&eacute; pour pus d'sou qu' les gages accord&eacute;s &agrave; autchun des ma&icirc;tres pour tchi j'ai travailli, et j'n'ai janmais consenti &agrave; joindre autchun s&#375;ndicat d'travailleurs. Et j'sis d'avis qu&eacute; touos les cheins tchi veulent r&ecirc;ellement travailli peuvent trouver du travas s'i' sont pr&ecirc;ts &agrave; en entr&eacute;prendre d'autcheune sorte en attendant d'en trouver dans lus voc&acirc;tion ou capacit&eacute;.<br/>
<br/>
Dans la g&acirc;zette du 11 d&eacute; novembre j'vai qu'eune femme a 't&eacute; &ecirc;lue V&icirc;ngtnyi pour la V&icirc;ngtaine du Rouoge Bouillon. En pr&icirc;ncipe, j'n'ai rein contre les femmes &agrave; prendre part dans l's affaithes d&eacute; p&acirc;raisse. Mais ch'n'est pon raisonnabl'ye, &agrave; m'n id&eacute;e, d&eacute; s'attendre qu'eune femme s'en va pouver combattre les malfaiteurs tchi sont par les c'm&icirc;ns d'nouos jours, et ch'est seux qu&eacute; v'la tchi s'en va donner pus d'travas &egrave;s hommes d&eacute; la Police Honorifique d'aver des femmes parmi ieux, car il' &eacute;thont &agrave; faithe pus d'travas ieux-m&ecirc;mes.<br/>
<br/>
J'm'&egrave;rsouveins qu&eacute; quand il' e&ucirc;drent la preunmi&eacute; femme dans L's &Ecirc;tats nou criyait qu&eacute; v'la tchi s'en allait boulev&egrave;rser tout, mais y'en a deux-s'trais dans La Chambre &agrave; ch't heu et v'la tchi n'a pon fait grand' diff&eacute;thence. Mais ch'est eune aut' affaithe d'aver &agrave; env'yer eune femme &agrave; arr&ecirc;ter un vac&acirc;bond ou un ivrouangne tch'est &agrave; m'nichi d'qu&eacute;tilyi ses sembliabl'yes, affol&eacute;s et &eacute;b&eacute;d&eacute;s par la bouaisson, dans eune aub&egrave;rge!<br/>
<br/>
Enf&icirc;n, j'avons v&ecirc;tchu l'trav&egrave;rs d'un tas d'changements dans la vie et ch'est &agrave; nous, anciens, d'&ecirc;prouver &agrave; nouos accou&ocirc;teunmer &egrave;s changements et nouvelles modes, en esp&eacute;thant qu&eacute; ch'est tout pour l&eacute; mus et qu' ch'est partie d'nouot' dest&icirc;n sus chutte t&egrave;rre.<br/>
<br/>
<i>George d'la Forge</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dame_moussieu.html">Est-che une Dame ou un Moussieu?</a><p>

<li><a href="gdfhabits.html">L's Habits du temps pass&eacute;</a><p>
<li><a href="jugis.html">Ne jugis jammais eune persounne par s'n'habit</a><p>
<li><a href="affole.html">Nou dit qu'il en affole &agrave; tout &acirc;ge</a><p>
<li><a href="habitsfemmes.html">Habits et... femmes</a><p>

<li><a href="gdfhabillement.html">L'Habillement Des Femmes</a><p>
<li><a href="gdfviyous.html">Viy'-ous cliai?</a><p>
<li><a href="cahouain_strike.html">Ma&icirc;t'e Cli&eacute;ment d'Caen &eacute;tait &agrave; s'r&ecirc;joui l'aut'e jour que la &quot;strike&quot; &eacute;tait finie</a><p>


<li><a href="gdfemancipation.html">Emancip&acirc;tion?</a><p>

<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="gdffemmes.html">Les Femmes</a><p>
<li><a href="vouaix_femme.html">La Vouaix d'une Femme</a><p>
<li><a href="suff.html">Les Suffragettes</a><p>
<li><a href="suff2.html">Les Suffragettes</a><p>
<li><a href="suffragettes.html">Lonore's Little Ways with Suffragettes</a><p>
<li><a href="elections_23.html">Elie va baithe du th&eacute;e siez une Suffragette</a><p>
<li><a href="femvot.html">Quand les femmes voteront....</a><p>
<li><a href="pmwomen.html">A Women's Political Party</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/gdfmode.html by HTTrack Website Copier/3.x [XR&CO'2014], Tue, 15 Jul 2025 13:49:27 GMT -->
</HTML>
