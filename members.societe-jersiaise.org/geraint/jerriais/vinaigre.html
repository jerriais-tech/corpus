<HTML>
<HEAD>
<TITLE>Nou-s-attrappe pus d'moques avec du mi qu'avec du vinaigre</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P><center><font color="#215e21"><h2>Nou-s-attrappe pus d'moques avec du mi qu'avec du vinaigre</h2></font></center></P>


<P>Av'ous janmais counu l&egrave;s daeux houmes de tchi j'm' en vais vos pasler? Iun avait nom Ph'lippe F&eacute;they, et nou y'avait doun&eacute; le m&ecirc;nom de "Rustaud"; l'ao&ucirc;tre 'tait George Bisson, mais nou l'avait b&acirc;tisi "Toutdoux," et lus m&ecirc;noms, coume nou s'y' attend 'taient bein choua&icirc;sis, car Ph'lippe 'tait un p'tit bouanhoume aigre et d&ucirc;; mais quant &agrave; George I 'tait tr&eacute;jous d'bouanne humeu et poli.</P>
<P>Ph'lippe n'&eacute;thait pon &ocirc;t&eacute; san chap&eacute; &agrave; persoune, pas li; il allait san c'min, se fichant de tout l'monde; san "oui " 'tait "oui " et san "nannin," "nannin," mais janmais un "s'I vos pllait," ou un mercie, et I s'en vantait.</P>
<P>George 'tait tout diff&eacute;thend, et les gens l'aimaient bein, I viyait tout l'monde, et les saluait tous, que ch'fusse Moussieu de Saint Ou, le Ministre, le Conn&ecirc;tablye, ou l'pus pouore baloque. Il avait un bouan mot pour tous, I disait que ch'la cou&ocirc;tait pas, et allait bein lien pour faithe la vie pus haietheuse.</P>
<P>"Doune me la boutelle &agrave; huile, ma p'tite," s'fit George &agrave; sa femme quand I 'tait en train de mettre unne neuve s&eacute;thaeuse &agrave; la porte. I n'avait pas besoin de dithe "ma p'tite," mais chonna lis faisait pllaisi, et I disait que ch'tait pas bein qu'un houme faisait toutes sortes de douochinnencies &agrave; sa hardelle quand I l&icirc; faisait la carre, mais janmais un bouan mot apr&egrave;s les neuches. Quand Merrienne entendit san George l'appeler "ma p'tite" oulle envyit san torchon sus la tablye, et couothit vite ramasser la boutelle &agrave; huile. Dans chutte famaeuse boutelle I y'avait unne pieumme de pithot que George in print et huillit touos les vis, la cliet et la sethaeuse partout coume I fao&ucirc;t.</P>
<P>Les v'la &agrave; d&ecirc;juner, mais d'vant c'menchir, George dit &agrave; san p'tit mousse:- T'en vas dithe la pri&egrave;the, Georgie; L&agrave;, freume tes yeux. Et le p'tit gamin dit: "Au nom du P&egrave;re, du Fils et du Saint Esprit, mangeons, bouaivons, reconnaissants que tous biens viennent de Dieu et Lui en rendons gr&acirc;ces, par J&eacute;sus Christ, notre Seigneur et Sauveur. Amen."</P>
<P>I devait aller en ville porter un couplye de lards, ch'est pour'tchi I prins san pot d'graisse, halte les reues d'san hernais ieunne opr&egrave;s l'ao&ucirc;tre, et les graissit num&eacute;tho iun.</P>
<P>J'm' en vais en ville, ma p'tite Merrienne, &agrave; b&eacute;t&ocirc;t, chu mot-l&agrave; "ma p'tite" faisait toute la diff&eacute;thence, et ou l&icirc; r'touonnit:- "A b&eacute;t&ocirc;t, man George, ervein bein vite!"</P>
<P>En sortant du bel, George avisit la p'tite servante, la p'tite Marie Le Marquand, et l&icirc; dit:- "Si tu'as l'temps, tu &ecirc;tchuthethas le bachin, v'la unne bouanne fille."</P>
<P>" J'm'en vais, man p'tit lapin," s'fit I &agrave; san p'tit gar&ccedil;on, tchi le r'gardait, la becque et l's'yiers ouerts. " Je n'sis pas un lapin, p&eacute;p&eacute;e, j'sis un gar&ccedil;on," " V&egrave;the, man Georgie, et j't'aime bein, fait maim &agrave; tan p&eacute;p&eacute;e." "Tes moustaches piquent, p&eacute;p&eacute;e, &agrave; b&eacute;t&ocirc;t, apporte me tchique chose d'en ville."</P>
<P>" Ah! George Bisson, que tu'es matin; tu sai bein t'prendre. Tu laisses ta femme de bouanne humeu, ta servante contente, et pour le p'tit I t'r'attend djai coume un pinchon, fait tes affaithes en ville tu n'as pas besoin de t'g&ecirc;ner."</P>
<P>Et tch'est qu'en est de Ph'lippe le Rustaud? "</P>
<P>I disait que touos les complyements que l'monde se font n'&eacute;tait qu'un tas de gnolin, et ch'tait s'abaissit que de dithe s'I vos pllia&icirc;t, et haller san chape au monde. Pour li, I 'tait houn&ecirc;te, drouait et franc, tch'est qui fao&ucirc;t d'pus? I n's'aperchevait pas que l'puS souvent I 'tait rude, bourru et roupillieux.</P>
<P>Coume George, I devait aller en ville, mais I l&icirc; arrivit toutes sortes de mins&egrave;thes. La dreinne fais qu'il avait 'tet en ville, I tchiyait d'la pllyie &agrave; verse, mais I laissit ses bottes sans les graissir, et anniet le tchui 'tait d&ucirc; coume du bouais. Il esprouvit &agrave; les mettre, mais ous pouvez vos imaginer tch'est qu'en fut, ses pouores pids enhann&icirc;tes dans ches bottes freides coume du gllaichon, et ses pouores ort&eacute;s &ecirc;treints coume dans un &eacute;tau. I 'tait d'unne humeu de tchan, ch'est pourtchi quand I s'mint &agrave; tablye, I n'trouvit rein de bein, les oeufs 'taient trop duers, le pain trop nouv&eacute;, le caf&eacute; fraid, tout 'tait mal.</P>
<P>Quand l'd&ecirc;juner fut fini, I s'l&egrave;ve pour s'n'aller, mais pas un mot de bont&eacute; pour Jane, sa femme, tchi en v&eacute;thitai, n'tait pas marrie d'&ecirc;tre d&ecirc;barrass&eacute;e, pour tchique temps, d'un ourse coume chouna.</P>
<P>" Souognes d'aver ma blanche c'minse pr&ecirc;te, j'm'en vais &agrave; l'enterrement de Jean Desmathes d'main, et pon de vot' faignannnennie."</P>
<P>L'houme de journ&eacute;e 'tait dans l'bel &agrave; scier du bouais, et I li dit assez rup&ecirc;ment .- "Pas d'tragnollelies &agrave; tan travas, j'verrai bein tch'est que tu'&eacute;thas fait quand j'erveindrai, va."</P>
<P>Le v'la en c'min, mais I n'y avait pas d'avanche. Il avait biau faithe cratchi san fouet, mais les pouores qu&eacute;dolles n'en pouvaient pus. Ch'tait "Hu, Hu et Crac, Crac," mais l'affaithe n'allait pas. Sav' ous pourtchi? Ph'lippe n' avait pas prins la peinne de graissir les reues de san hernais depis longtemps, et I criaient, criaient, ch'tait unne vraie musique. En fin de compte, les ch'vaux s'arr&ecirc;tent. Api&egrave;che d'aver pitchi de ses pouores b&ecirc;tes qui faisaient d'lus mus Ph'lippe se r'binfrit. I prins d'la ficelle de sa pouchette pour dever mettre unne pelle &agrave; sa l&acirc;ni&egrave;the. "Ah! j'v'os f'thai marchi, allez! " I prend sa brioche pour coper la ficelle, et esprouvit &agrave; ouvrir la grande lumelle, mais coume de tout, oulle 'tait toute rouie, et en la forchant ouverte, I s'estrillyi iun d'ses ongllyes et le v'a don d'unne humeu de tchan, pi&egrave;the que janmais. I latte, latte, latte ses pouores b&eacute;risses tchi s'emportent tout d'un coup, mais "crac" la graie qui n' avait pas 'tet huil&eacute;e d'pis longtemps rompt et ne v'la Ph'lippe dans un biau pit&eacute;, "Ah! Ph'lippe, si tu 'avait huil&eacute; tes bottes, I n'te f'thaient pas ma; si tu'avais graissi les reues de tan hernais, les ch'vaux &eacute;thaient peu le haller, si tu'avais huil&eacute; ta brioche tu n'&eacute;thais pas estrillyi t'n'onglle, et si tu'avais graissi la graie de tes ch'vaux ou n'&eacute;thait pas rompu, ch'est tout de ta fao&ucirc;te."</P>
<P>Quand George Tout-doux sortit d' siez li, I 'tait de raide bouanne humeu, et I s'n'allait fr&eacute;donnant un cantique du vier temps quand il allait &agrave; l'Escole du Dinmanche:-</P>
<P>Tr&eacute;jous content, ch'est la maxime D'un vrai disciple du Seigneur.</P>
<P>A daeux pas d'siez li, I vit sa vaisinne, Sophie Cabot, qui l&icirc;t dit:- "Ah! Mess Bisson, &eacute;thais-t-ous la bontet d'm'acater &agrave; quat' sous de sno de siez Mess Simounet &agrave; la Verte Porte, &agrave; chinq sous de pepermaines et unne boutelle de sithop de siez Mess Ereaut - Vchin les sous." "Oui-dja, ma Sophie, avec grand pllyaisir." Et le v'la qui file en ville.</P>
<P>Si Ph'lippe avait ieu &agrave; monter un amont qu'&eacute;tait bein raide, George avait &agrave; en faithe autant, mais I s'y prins d'unne telle mani&egrave;the que ses ch'vaux, qu'&eacute;taient bein chergis, arriv&icirc;tes au hao&ucirc;t sans trop d'mins&egrave;thes. Quand I vit qu'il' avaient besoin de r'pos, I les fit s'arr&ecirc;ter et mins unne pierre &agrave; toter ch&acirc;que reue, et les tapotit sus l'p&eacute;tra et sus l'm&ucirc;s&eacute; pour les encouothagi et pis "Hup, Hup" les r'vela en route, et les v'la au hao&ucirc;t du mont sans un coup d'fouet.</P>
<P>Il arrivit en ville sans peinne, et I fit ses affaithes, tous le r'chevaient avec pllyaisir, et I s'mint en route pour siez li tout content.</P>
<P>J'avons laissi Ph'lippe dans l'embarras. I n'avait qu'une chose &agrave; faithe, et ch'tait de t&acirc;chir d'abriotchir avec sa famaeuse ficelle la graie rompue, mais I faisait des serments &agrave; tout b&ucirc;chir, ch'tait bougre ichin, bougre l&agrave; et &egrave;s passants qui s'arr&ecirc;taient:- Fichez m&eacute; l'camp, allez au d'j&acirc;blleye. Il entrit &agrave; unne ferme pour d'mander d'l'a&icirc;de, mais ses mani&egrave;thes avaient 'tet tr&eacute;jous si rudes que personne ne voulait s'd&ecirc;rangi pour li.</P>
<P>Il avait 'tet l&agrave; d'pis tchique temps et I c'menchait &agrave; bouogir, quand ne v'la George qu'arrive en suffliant. I vit tout d'un coup tch'est qu'&eacute;tait arriv&eacute; et offrit de l'ia&icirc;djir, Ph'lippe l&icirc; respounnit tout rup&ecirc;ment: "Allez vos faithe quatorze, et m&ecirc;lous d'vos affaithes." George restit l&agrave; quand ma&icirc;me, et b&eacute;t&ocirc;t I dit &agrave; san vaison: " Escoute, si tu mettais un mio d' graisse &agrave; tes reues, I n'cr&icirc;thaient pas coume chouna et tes ch'vaux n'&eacute;thaient pon 'tant d'peinne." "Et tch'est qui m'en b&acirc;drait, d'la graisse, j'n'en porte pon dans ma blague."</P>
<P>"J'en ai, j'en porte tr&eacute;jous dans man hernais."</P>
<P>" Allons, Ouae, Ouae, mes p'tits," s'fait George, et dans un cllyn d'dji, ne v'la unne reue, et pis l'ao&ucirc;tre de hall&eacute;e et graissie de bouan tcheu. Ch'la allit mus, les daeux hernais s'entre suivaient et nos daeux houmes march&icirc;tes ensemblle.</P>
<P>George s'aperchut que Ph'lippe clliopinait, et I c'menchit &agrave; pasler d'cors et de touos les maux que nou-s-a &agrave; enduther &egrave;s pids. A la fin Ph'lippe dut l&icirc; dithe que la cause de tout l'ma, ch'tait le tchui d'ses bottes, nou dithait qu'il' 'taient j'l&eacute;e's, et ch'n'est pon estounant, Il' avaient 'tet tremp&eacute;es la dreinne fais qu'il avait 'tet en ville. " Ah! est che l&agrave; tout," s'fit George, j'm'en vais les amollir et bein vite." I va &agrave; sa v&eacute;tuthe et deshalle sa boutelle &agrave; huile avec la pieume de pitho, qu'il avait tr&eacute;jous ov' li, et huilit les bottes &agrave; Ph'lippe en as tu? en veurs tu?</P>
<P>Et I dit: " J'ai unne grande confiance dans l'huile. J'ai huil&eacute; ma s&eacute;thaeuse &agrave; matin, j'ai graissi les reues d'man hernais. " I fao&ucirc;t que tout y passe, ma&icirc;me ma femme, man p'tit mousse, ma servante, tous en ont lus d&ocirc;se, et j'vos di que si ma vie s'passe si ais&icirc;ment, ch'est &agrave; l'huile que je l'dai." "Coument qu'ous vos y prenez? " " Eh bein! j'esprouve &agrave; aver un bouan mot pour tous, quand j'pasle &agrave; ma Merrienne j'l'appelle 'ma douoche,' ou 'ma p'tite' et s'ous viya&icirc;tes coume chonna li plla&icirc;t, et la p'tite servante siez nous, eh bein, j'esprouve &agrave; l'encouothagir."</P>
<P>"Ah! j'n'approuve pon d'vous, ch'est vos rabaissir, j'sis d"avis que l'houme deit garder sa pi&egrave;che et pas s'plier."</P>
<P>Il arriv&icirc;tent &agrave; la ferme de George, et il invitit Ph'lippe &agrave; entrer pour qui visse pour li ma&icirc;me coument qu'san syst&egrave;me travaillait... Coume il' entraient dans l'bel, sa femme 'tait &agrave; la porte, et ou vint bein vite et embrachit san vi sus les daeux joes. Quant &agrave; Georgie, I criyit " Hourras! Hourras! " et san pep&eacute;e li dounit le chucre-scand&eacute; qu'il avait apport&eacute;t pour li. La p'tite Marie finissait d'estchuther sen bachin et oulle 'tait toute contente quand san ma&icirc;tre li dit:- "Mais, Marie, ch'est coume de l'or, nou-s-en est touos esgalu&eacute;s." Sophie Cabot - la vaisine, qu'avait veu le hernais passer, vint pour vaie si Mess Bisson avait pens&eacute; en yi. "Oui, ma Sophie, v'chin tan sno, tes pepermaines et tan sithop, et j'esp&egrave;the qu'l te f'tha du bein." "Ah! mercie bein des fais, coume ous &ecirc;tes bon."</P>
<P>I pressit Ph'lippe de rester &agrave; souper, et les v'la &agrave; tabllye. Sus l'sofa y'avait un tas d'cauches que Merrienne avait r'gr&eacute;&eacute;s. Et la tabllye, coumme oulle 'tait chergie, un pot de <a href="gdfpaisaufou.html">pais au fou</a>, tchuits avec des piots; un p&acirc;t&eacute; au solyi, des bourd&eacute;lots et d'la g&acirc;che, et I s'y mintes tous de bouan tcheur.</P>
<P>Ch'fut unne le&ccedil;on pour Ph'lippe et il en profitit. Sa femme s'mint de la partie &eacute;tou, I s'entre m&ocirc;tr&icirc;tent qui s'entre aimaient, la femme souognit le pouor ongllye, et oulle eut la blanche c'minse pr&ecirc;te pour san bouan houme.</P>
<P>Tout fut changi siez ieux et I n'y'avait pas raison d'l'appeler "Rustaud" et tous f&ucirc;tent contents du changement.</P>
<P>Et sus s'n'ais d'foyi, tch'est qu'ous pensez qui y' avait tr&eacute;jous? Eh bein! unne boutelle &agrave; huile avec unne pieume de pitho d'dans.</P>
<P><i>ROSEVILLE</i></P>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmvoleurs.html">Merrienne et les voleurs en Ville</a><p>
<li><a href="acatez.html">Acatez d'ich&icirc;n</a><p>
<li><a href="journaliste.html">Un journaliste, p&eacute;the de famille</a><p>
<li><a href="tralala.html">Si l'Bouan Dgieu vos permet de travaillyi la terre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
