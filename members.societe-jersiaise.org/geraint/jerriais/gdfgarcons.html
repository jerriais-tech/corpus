<HTML>

<!-- Mirrored from members.societe-jersiaise.org/geraint/jerriais/gdfgarcons.html by HTTrack Website Copier/3.x [XR&CO'2014], Tue, 15 Jul 2025 13:51:25 GMT -->
<HEAD>
<TITLE>Les gar&ccedil;ons</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les gar&ccedil;ons</h2>
Les d'vis du Bouan'homme George<br></font></center><p>

&#147;Tch'est qu'i' peut dessinner l'mus dans ta classe &agrave; l'&ecirc;cole, Douard?&#148; j'l&icirc; d'mandis l'aut' jour: &#147;Ch'est l&eacute; p'tit Ph'lippe Monamy, p'p&egrave;e:&#148; i' m'dit. &#147;Eh bein, ch'n'est pon ravissant, ma f&eacute;!&#148; j'li dis: &#147;Iun d'ses anch&ecirc;tres 'tait un fanmeux artiste!&#148;<br>
<br>
&#147;Il est bouan &agrave; dessinner, p'p&egrave;e,&#148; Douar continuit: &#147;Mais i' n'sait pon ses le&ccedil;ons a la maintchi du temps. Il aime tant &agrave; dessinner tch'il a tr&eacute;jous un mio d'papi entre les pages d&eacute; san livre sus s'n'&ecirc;critouaithe, et pis, quand j'sommes &agrave; apprendre tchiquechose i' passe san temps &agrave; dessinner toutes sortes d'affaithes en cachette! L'aut' jour la maitresse 'tait &agrave; nouos donner eune le&ccedil;on d&eacute; d'dans la <a href="biblye.html">Bibl'ye</a> et ou' s'ap&egrave;rchut tch'il 'tait &agrave; dessinner. Ou' l'fit l&icirc; montrer l'mio d'papi. Il avait dessinn&eacute; un avion auve trais hommes assis en dri&eacute;the et iun en d'vant. Quant ou' l&icirc; d'mandit tch'est qu'i' 'taient, i' l&icirc; dit qu&eacute; ch'tait trais soudards romains!&#148;<br>
<br>
&#147;Et tch'est qu'est en d'vant?&#148; ou' l&icirc; d'mandit: &#147;Eh bein, ch'est Ponce, l&eacute; Pilote!&#148; i' l&icirc; r&ecirc;ponnit!<br>
<br>
&#147;Tch'est qu&eacute; j'f&eacute;thions sans les gar&ccedil;ons &agrave; nouos faithe rithe d&eacute; temps en temps?&#148; M&eacute;rayieu m'dit quant i' f&ucirc;tent couochis: &#147;J'm&eacute; sis souvent d'mand&eacute; la m&ecirc;me chose quand j'ai veu des coupl'yes tchi n'ont pon d'&ecirc;fants!&#148; j'l&icirc; dis. &#147;Ch'est un drole d&eacute; p'tit bouan'homme, qu'un gar&ccedil;on! Nou les vait partout, - p'tits et grands, - &agrave; grapp&icirc;ner, &agrave; gr&icirc;mper, &agrave; l&ocirc;vier ou &agrave; couorre! I' sont cadlinn&eacute;s par grand-p&eacute;thes et grand'm&eacute;thes et g&acirc;t&eacute;s par lus m&eacute;thes!&#148;<br>
<br>
&#147;Un p'tit gar&ccedil;on est heutheux auve la fache et les mains sales. D'l'ieau pour s&eacute; laver l&icirc; fait mal-au-tchoeu, mais i' n'l'y-a rein tch'il aime mus qu&eacute; d'varvotter dans d'l'ieau sale! Quand ses bottes sont bliatch&icirc;nn&eacute;es, i' prend san pliaisi &agrave; marchi dans les mathes en s'n'allant &agrave; l'&ecirc;cole ou &agrave; l'&eacute;glyise! Il a l'app&eacute;tit d'un j'va et la digestion d'eune machinne-&agrave;-battre, - l'&eacute;n&egrave;rgie d'un d&ecirc;foueux d'patates, la tchuthiothit&eacute; d'un cat, les poumons d'un faitheux d'vendues et l'&icirc;nmaginnation d'un d&eacute;put&eacute; d'la ville! Dans des temps il est craintif comme un tchian fou&ocirc;t&eacute;, et tchiquefais il est pr&ecirc;t &agrave; s'qu&eacute;tilli pour un rein!&#148;<br>
<br>
&#147;Quand nou l'forche &agrave; vouos aidgi contre san gr&eacute;, il est si gauchet qu'janmais i' n'fait bel &ecirc;ffet, et quand nou n'veurt pon &ecirc;t' emb&ecirc;t&eacute; d'li, n'l'y-a pon mouoyain d's'en d&ecirc;faithe! S'il est trantchil' nou s&eacute; d'mande s'il est malade, et quant i' fait trop d'brit nou l&icirc; fait des rouaux sus l'co!&#148;<br>
<br>
&#147;Il aime la cr&egrave;me &agrave; la glace, l's'&ocirc;tis qu'nou l&icirc; d'fend d'touochi, l&eacute; jour d&eacute; <a href="nouevoc.html">Nou&eacute;</a>, les comiques, l&eacute; mousse d&eacute; l'aut' bord d'la route, l's'animaux, san p'p&egrave;e, et l'<a href="sanmdi_jour.html">Samedi</a> mat&icirc;n! I' n'aime pon fort l'<a href="ecoledudinmanche.html">&ecirc;cole du D&icirc;nmanche</a>, les livres sans portraits d'dans, les le&ccedil;ons d'musique ni l'copeux de j'veux!<br>
<br>
&#147;S'nou veurt dormi au mat&icirc;n i' s'l&egrave;ve d&eacute; bouanne heuthe et fait un tas d'tappage dans la maiethon. I' n'est janmais pr&ecirc;t &agrave; s'couochi, et bieau tch'il est t&eacute;jous tard pour ses r'pas i' veurt &ecirc;t' l&eacute; preunmyi &agrave; s&eacute; l'ver d'la tabl'ye!&#148;<br>
<br>
&#147;I' peut mettre assez d'attivelles dans ses pautres pour les d&ecirc;foncer, et y trouver acouo assez d'run pour y fouorrer ses pattes quant i' fait fraid! Des <a href="brioche.html">brioches</a>, du cliou, deux-s'trais cappeurs, eune &ecirc;lingue, des crayons, des chucr&icirc;ns a la maintchi &ecirc;gliamis, un top&icirc;n, des marbres, un ouaith&eacute; tch'il a trouv&eacute; mort dans la route, - pour l&eacute; donner au cat, - trais ou quat' v&egrave;rges d&eacute; ficelle, et Bouan Dgieu sait tchi d'aut' h&acirc;si!&#148;<br>
<br>
&#147;Nou pouorrait m&ecirc;me dithe qu'un gar&ccedil;on est comme l&eacute; gabat &agrave; Gabeldu, - i' m&egrave;rque Nord quand l'vent est Su'! Mais, damne! Nou l'manquethait s'i' n'tait pon l&agrave; quand nou r'veint d'trav&acirc;s au s&eacute;! Il est l'esprit tchi dom&icirc;nne vos affections, tchi vouos attendrit l'tchoe et vouos adouochit l'caract&eacute;the!&#148;<br>
<br>
<I><a href="lefeuvre.html">George d'la Forge</a><br>
Les Chroniques de Jersey 4/4/1951<br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="garcons.html">Les Gar&ccedil;ons</a><p>

<li><a href="ptitsjours.html">En m&eacute;mouaithe d&eacute; mes p'tits jours</a><p>
<li><a href="manptitfrethe2.html">Man P'tit Fr&eacute;the</a><p>
<li><a href="manptitfrethe.html">Man p'tit fr&eacute;the</a><p>
<li><a href="frethe.html">Man p'tit fr&eacute;the</a><p>
<li><a href="manptitfrethe3.html">Man P'tit fr&eacute;the</a><p>
<li><P><A HREF="sujet.html">Notr' Mauvais Suj&egrave;t</A></P>
<li><a href="petchiot.html">Not' Chi&egrave;r P&eacute;tchiot</a><p>
<li><a href="garconfmh.html">Les m&icirc;ns&eacute;thes d'un p'tit garcon</a><p>
<li><A HREF="escollyi.html">Les pouchettes d'un escollyi</A><p>
<li><a href="sornettes12.html">D'vant la bastaude...</a><p>
<li><a href="dmain.html">I' n'faut jammais la&icirc;ssi &agrave; d'main tchein qu'nou peut faithe aniet</a><p>
<li><a href="ecoledudinmanche.html">&Agrave; l'&Ecirc;cole du D&icirc;nmanche</a><p>
<li><a href="ecole1937.html">L&eacute; Ma&icirc;t' d'&Ecirc;cole</a><p>
<li><a href="gdfcmin.html">En c'min p&acirc;ssant</a><p>

<li><a href="gdfmarbres.html">Les d'vis du Bouan'homme George</a><p>
<li><a href="gdfjeux.html">Jeux du temps jadis</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgarcons.html by HTTrack Website Copier/3.x [XR&CO'2014], Tue, 15 Jul 2025 13:51:25 GMT -->
</HTML>
