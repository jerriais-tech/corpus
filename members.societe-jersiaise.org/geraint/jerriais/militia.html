<HTML>

<!-- Mirrored from members.societe-jersiaise.org/geraint/jerriais/militia.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip on the Old Militia</TITLE>
<META  name="keywords" content="Jèrriais, Jersey language, langue normande, jersiais, langue jersiaise, Royal Jerey Militia, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, langues régionales, Normandy, Normandie">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Ph'lip on the Old Militia</h2></font></center><p><br>
<br>
Moussieu l'Editeu<br>
<br>
Y'a eune tchestchon qu'j'ai yeu l'id&eacute;e d'vos d'mand&eacute; y'a d&ecirc;ja longtemps. Est-che vrai qu'j'allons b&eacute;t&ocirc;t r'av&eacute; notre Milice?<br>
<br>
Je d'mande parsque y'a ben l's'ann&eacute;es j'tais corpotha dans la Compagnie d' Saint Ou et j'me r'souvains d'ben des choses concernant la Milice de ches temps-l&agrave;, quand j'avions la rouge c&acirc;saque et ches fichus helmets tchi fallait mettre pour l'Inspection et la Grand'R'veux.<br>
<br>
J'ai yeu ben des bord&eacute;es d'fun dans la Milice. Tchiquefais j'avions un Officyi dans notre Compagnie et tchiquefais n'y'en avait pas, mais v'la tchi n'faisait autchune diff&eacute;thence sinon que quand j'nos trouvions seulement avec le sergent du staff, ch'tait les sergents et les corpothaux tch'avaient &agrave; mettre l&ucirc;s mains dans l&ucirc;s pouchettes quand y tait tch&eacute;stchon d'pay&eacute; une fais &agrave; b&eacute;the &egrave;s gar&ccedil;ons, eune chose tchi s'arivait ch&acirc;que bord&eacute;e qu'la Compagnie d&eacute;shall&eacute;.<br>
<br>
J'ai ou&iuml; dithe par des gens ch'y n'savent pas m&ucirc;s que n'y'avait autchune discipline dans l'R&eacute;giment du Ou&ecirc;st, mais chenna ch'n'est pas vrai.<br>
<br>
Sans doute nou viyait tchiquefais les Saint-Ouennais en marche pour l'ars&eacute;nal de Saint Pierre ou Saint Mathie avec l&ucirc;s c&acirc;saques d&ecirc;boutonn&eacute;es et des bowlers ou des chapiaux d'paille sus la t&ecirc;te au lieu des helmets ou des castchettes militaithes. Sans doute &eacute;tout le drill n'&eacute;tait pas trejous exactement comme il est explitchi dans les livres. Et &agrave; la Grand'R'veux je n'voudrais pas dithe que la ligne de notre Compagnie tait p&ucirc;s draite que chonna.<br>
<br>
Mais, aupr&egrave;s tout, ches p'tites choses-l&agrave; n'content pas. L'important ch'est d'pouv&eacute; tith&eacute; drait et n'avait pas d'peux de s'battre et j'n'avions jamais d'peux d'&ecirc;tre trouv&eacute;s en d'faut s&ucirc;s ches points-l&agrave;.<br>
<br>
La Merrienne voudrait dithe que la Milice tait la ruine des jeunes gar&ccedil;ons, mais ch'est du niolin. J'avions tait mathi&eacute;s b&eacute;t&ocirc;t siez mais quand j'fut mint Corpotha et j'm&eacute; r'souveindrai tr&eacute;jous que quand je r'vint y'annonc&eacute; la grande nouvelle ou tait p&ucirc;s ordguilleuse que si j'avais tait nomm&eacute; Conn&ecirc;tablye d'la p&acirc;raisse.<br>
<br>
Ch'n'tait pon d'la p'tite bi&eacute;the que d'&ecirc;tre Corpotha dans la Compagnie d'Saint Ou dans chu temps-l&agrave; et la Merrienne le savait ben. Le sam'di ou s'en fut en ville et quand ou s'en fut au tchulte le pr&eacute;chain jour oulle avait sus la t&ecirc;te un bonnet tchi causit tant d'jalousie que l'pr&eacute;dicateur eut &agrave; s'en m&ecirc;le.<br>
<br>
Mais oulle a r'oubli&eacute; tout chenna et &agrave; la ou&iuml; p&acirc;sl&eacute; les Miliciens d'aut'-fais n'taient jamais contents si n'taient pon &agrave; b&eacute;the ou &agrave; s'entre qu&eacute;tillyi.<br>
<br>
&#147;Et,&#148; comme ou s'fait, &#147;quand y'avait du trav&acirc;s &agrave; faithe ch'tait ben dr&ocirc;le mais y'avait tr&eacute;jous un drill tchi duthait jusqu'&agrave; miniet.&#148;<br>
<br>
Nou n'g&acirc;gne rein d'ardgument&eacute; avec le bouonnefemme quand ou s'met d's'id&eacute;es dans la t&ecirc;te, car n'y'a jamais yeu d'mule p&ucirc;s t&ecirc;toigne. Mais ou peut dithe chen qu'ou voudra. Service dans la Milice ne faisait pas d'ma &agrave; un gar&ccedil;on tch'avait la t&ecirc;te ben p&ocirc;s&eacute;e sus ses &ecirc;paules, et tch'y savait s'comport&eacute;.<br>
<br>
Nou dit que n'y'avait autchune discipline, mais ch'n'est pas vrai. Sans doute un bouon Saint Ouennais se respectait trop pour salu&eacute; un officyi et nou n'a jamais r'oubli&eacute; la bord&eacute;e que l'r&eacute;giment du Ouest r'f&ucirc;sit d'marchi &agrave; la Grand' R'veux, mais si j'avions yeu eune dj&egrave;rre contre Djern&eacute;zi, j'l&ucirc;s &eacute;th&acirc;imes montr&eacute; des soudards comme nou n'en &eacute;thait pas trouv&eacute; ailleurs, &eacute;pis ben se&ucirc;x.<br>
<br>
La Merrienne vos fait ben ses compli&eacute;ments et esp&eacute;the que yun d'ches jours ou trouv'thez l'temps d'p&acirc;ss&eacute; par siez nous pour gou&ocirc;t&eacute; des merveilles.<br>
<br>
<i><a href="lebrocq.html">PH'LIP</a></i><p>
<br>
25/1/1947 <br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="milice.html">Comment Qu&eacute; J'fus Enr&ocirc;l&eacute; Dans La Milice</a><p>
<li><a href="pmwar.html">Merrienne is Afraid of War</a><p>
<li><a href="jan_milice.html">Ma Visite la S'maine de P&acirc;que</a><p>
<li><a href="soudards.html">La Sortie des Soudards</a><p>
<li><a href="cont.html">L&eacute; D&eacute;part du Contingent J&egrave;rriais pour l&eacute; Transvaal</a><p>
<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>
<li><a href="gdfsoud.html">Au soudard la victouaithe!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="soudards2.html">Soudards</a><p>
<li><a href="gdfsoudards.html">Les soudards</a><p>
<li><a href="gdfle.html">Les Berr&egrave;xes d&eacute; la Gr&egrave;ve d&eacute; L&eacute;</a><p>
<li><a href="couques_milice.html">Trop d'Couques G&acirc;tent la Soupe</a><p>
<li><a href="trepi.html">Le tr&eacute;pi' et la p&ecirc;sle</a><p>
<li><a href="dgerre.html">La dg&egrave;rre</a><p>
</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/militia.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>
