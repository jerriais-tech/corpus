<HTML>

<!-- Mirrored from members.societe-jersiaise.org/geraint/jerriais/luc6_biblye.html by HTTrack Website Copier/3.x [XR&CO'2014], Tue, 15 Jul 2025 14:01:28 GMT -->
<HEAD>
<TITLE>La Bouonne Nouvelle s'lon Luc, Chapitre 6</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Luc, Chapitre 6</h2></font></center><p>


<center><font color="#215e21"><h3>V&egrave;rsets 1-45</h3></font></center><p> 

I' s'adonnit qu'l&eacute; jour du sabbat i' p&acirc;ssait l'trav&egrave;rs des cli&ocirc;s&eacute;es d'fronment et ses discipl'yes tchily&icirc;drent l's &ecirc;pis pouor les mangi en l's &ecirc;miolant dans les mains. Mais tchiqu'suns des Pharisiens d&icirc;drent, &quot;Pouortchi qu'ou faites &agrave; l'arbours du bein l'jour du Sabbat?&quot;<br/>
<br/>
J&eacute;s&ucirc; lus dit, &quot;N'av'-ous pon liu dans l's &Ecirc;crituthes chein qu'D&acirc;vi fit quand il avait faim, li et les cheins acant&eacute; li? Ch'est en tchi il entrit dans la ma&icirc;son du Seigneu et pr&icirc;nt pouor mangi les pains b&eacute;nis, tchi sont r&ecirc;s&egrave;rv&eacute;s &egrave;s pr&ecirc;tres, et les baillit &egrave;s cheins acant&eacute; li.&quot; Et i' dit, &quot;L&eacute; Fis d'l'houmme est l'seigneu m&ecirc;me du sabbat.&quot;<br/>
<br/>
Et i' s'adonnit, un aut' jour d&eacute; sabbat, qu'il entrit dans la s&#375;nnagogue et y'ens&icirc;ngnit. Y'avait l&agrave; un houmme tch'avait la main d&ecirc;tre estropi&eacute;e. Et l's &ecirc;crivains et les Pharisiens l'&egrave;rgardaient pouor vaie s'i' l'&egrave;rdg&eacute;thithait au jour du sabbat, &agrave; seule f&icirc;n qu'i' p&ucirc;ssent trouver &agrave; r'dithe contre li. Mais i' compr&icirc;nt lus pens&eacute;es et i' dit &agrave; l'houmme &agrave; la main estropi&eacute;e, &quot;L&egrave;ve-t&eacute; et m&acirc;te-t&eacute; au mitan!&quot;<br/>
<br/>
Et i' s&eacute; l'vit et avanchit. Et J&eacute;s&ucirc; dit, &quot;J'vos d'mande chutte tchestchion: Ch'est-i' p&egrave;rm&icirc;ns d'faithe du bein l'jour du sabbat ou du ma? D&eacute; donner la vie ou d'la haler?&quot; Et en les r'gardant tout l'tou d'li, i' l&icirc; dit, &quot;Aveins ta main!&quot; Et i' l'fit et sa main fut r'dg&eacute;thie. Mais il' en f&ucirc;drent bein m&acirc;rris et lus entr&eacute;-p&acirc;laient entouor coumme tchi lus en d'menter d'J&eacute;s&ucirc;.<br/>
<br/>
Et i' s'adonnit &agrave; chu temps-l&agrave; qu'il amontit amont l'mont pouor la pri&eacute;the, et p&acirc;ssit toute la niet &agrave; prier au Bou&ocirc;n Dgieu. Et &agrave; sinne d&eacute; jeu i' s'adr&eacute;chit &agrave; ses discipl'yes et en choua&icirc;sit eune douzaine &agrave; tchi qu'i' donnit l'nom d'ap&ocirc;tres: Simon qu'i' m&ecirc;nommit l'Rotchi, et Andr&eacute;, san fr&eacute;the, et Dg&eacute;m&icirc;n et Jean et Ph'lippe et Bart&eacute;l&eacute;m&icirc;n et Matchi et Tanm&icirc;n et Dg&eacute;m&icirc;n fis Alph&eacute;e, et Simon, m&ecirc;nomm&eacute; l'Ach&eacute;th&icirc;n, et Judas fis Dg&eacute;m&icirc;n, et Judas l'K&eacute;riotchien, l'chein tchi l'trisonnit.<br/>
<br/>
Et i' d'valit acant&eacute; ieux dans eune pliatchi&eacute;the et v'l&agrave; tchi v&icirc;ndrent l'&ecirc;couter un grand amas d'ses discipl'yes et eune hardi grande dga&icirc;ngue d&eacute; monde d&eacute; partoute la Jud&eacute;e et d'J&eacute;thusalem et des bords d'la m&eacute; en Tythe et en Sidon et pouor &ecirc;t' &egrave;rdg&eacute;this d'lus maux &eacute;tout. Et les cheins tchi 'taient end&eacute;monn&eacute;s f&ucirc;drent &egrave;rdg&eacute;this. Et un ch&acirc;tchun voulait &ecirc;t' touchis par li car du pouv&eacute; v'nait d'li et les r'dg&eacute;thissait. Et i' r'gardit ses discipl'yes et dit, &quot;Ous &ecirc;tes heutheurs, vous tch'&ecirc;tes pauvres, ch'est en tchi l'rouoyaume des cieux est &agrave; vous. Ous &ecirc;tes heutheurs, vous tch'affanmez achteu, ch'est en tchi ou s'sez rass&acirc;si&eacute;s. Ous &ecirc;tes heutheurs, vous tchi plieuthez achteu, ch'est en tchi ou s'sez r&ecirc;jouis. Ous &ecirc;tes heutheurs quand l's hoummes vos d&eacute;testent et vos cachent d'entr&eacute; ieux et vos dithent des gros mots contre vous, et r'jettent vot' nom en m&ecirc;go&ucirc;t par cause du Fis d'l'houmme. S&eacute;yiz heutheurs chu jour-l&agrave; et r&ecirc;jouiss'-ous viyant qu'vot' r&ecirc;compense au ciel s'sa grande, ch'est en tchi lus p&eacute;thes f&icirc;drent d&eacute; m&ecirc;me &egrave;s proph&egrave;tes. Mais ous &ecirc;tes malheutheurs, vous tch'avez un tas d'sou, ch'est en tchi ous &ecirc;tes sou&ocirc;lagis achteu. Ous &ecirc;tes malheutheurs, vous tchi riez achteu, ch'est en tchi ou plieuth'thez d'tristesse. Ous &ecirc;tes malheutheurs quand touos l's hoummes vos r'qu&eacute;mandent, ch'est en tchi lus p&eacute;thes f&icirc;drent d&eacute; m&ecirc;me &egrave;s faux proph&egrave;tes. Mais j'dis &agrave; vous tchi m'&ecirc;coutez, aimez les cheins tchi vos opposent, faites du bein &egrave;s cheins tchi vos d&eacute;testent, b&eacute;nissiz les cheins tchi vos ma&ucirc;dithent, priez pouor les cheins tchi vos engent. Si un houmme vos b&acirc;le eune cliam&ucirc;the d'un bord, offriz-l&icirc; l'aut' bord. Au chein tchi prend vot' c&acirc;saque, l&acirc;tchiz-li vot' robe. &Agrave; ch&acirc;tchun tchi veint tche&ucirc;ter, bailliz-li, et si un houmme vos hale chein tchi vos appartcheint, n&eacute; t&acirc;chiz pon d'l'&egrave;raver. Faites &egrave;s aut's d&eacute; m&ecirc;me qu'ou voulez qu'i' faichent &agrave; vous. S'ous aimez les cheins tchi vos aiment, tch'est qu'en est pouor vous? M&ecirc;me les p&eacute;cheurs aiment les cheins tchi l's aiment. Et s'ou faites du bein &egrave;s cheins tchi font du bein &agrave; vous, tch'est qu'en est pouor vous? M&ecirc;me les p&eacute;cheurs font d'm&ecirc;me. Et s'ou pr&ecirc;tez vos sous &egrave;s cheins tch'&eacute;thont &agrave; vos r'payi, tch'est qu'en est pouor vous? M&ecirc;me les p&eacute;cheurs font d'm&ecirc;me &egrave;s p&eacute;cheurs dans l'esp&eacute; d'&egrave;rch&eacute;ver autant qu'il' ont pr&ecirc;t&eacute;. Mais mouontrez vot' amour &egrave;s cheins tchi vos opposent et faites-lus du bein, et bailliz-lus vos sou sans tchaie dans l&eacute; m'sesp&eacute;, et vot' r&ecirc;compense s'sa grande et ou s'sez les fis du Tout Pi&ecirc;ssant, car i' mouontre sa bouont&eacute; &egrave;s malfaiteurs et reintchiv&acirc;les. Ayiz du pitchi d&eacute; m&ecirc;me qu&eacute; vot' P&eacute;the a du pitchi. N&eacute; jugiz pon l's aut's, et ou n's'sez pon jugis; n&eacute; peunissiz pon l's aut's et ou n's'sez pon peunis; lib&eacute;thez l's aut's et ou s'sez lib&eacute;thes. Bailliz, et nou vos en b&acirc;r'ra tout heun&eacute;, rempoutchi, et bein accombli&eacute; nou vos en r'b&acirc;r'ra. Ch'est en tchi s'lon la m&ecirc;me m'suthe qu'ous en bailliz, nou vos en r'b&acirc;r'ra.&quot; Et i' l's ens&icirc;ngnit en racontant ch't' histouaithe: &quot;Ch'est-i' p&ocirc;ssibl'ye pouor un aveugl'ye d&eacute; dgider un aut'? N'lus en vont-i' pon tchaie ensembl'ye dans un creux? L&eacute; discipl'ye n'est pon pus grand qu'san ma&icirc;t', mais ch&acirc;tchun tch'est au-fait s'sa coumme san ma&icirc;t'. Et pouortchi qu'tu r'm&egrave;rque l&eacute; br&icirc;n d'ponsi dans l'yi &agrave; tan fr&eacute;the, mais tu n'&egrave;rm&egrave;rque pon la chouque tch'est dans t'n yi &agrave; t&eacute;. Achocre! Hale preunmi&eacute;thement la chouque d&eacute; t'n yi &eacute;pis tu v&egrave;rras cliaithement pouor haler l'br&icirc;n d&eacute; l'yi &agrave; tan fr&eacute;the. Ch'est en tchi n'y'a pon d'bouon arbre tchi donne du mauvais frit, et n'y'a pon d'mauvais arbre tchi donne du bou&ocirc;n frit, et ch'est qu'ch&acirc;que arbre est jugi s'lon san frit. Nou n'tchil'ye pon des figues &egrave;s &ecirc;p&icirc;ngnes, ni du v&egrave;rjus &egrave;s ronches. L&eacute; bouon houmme d&eacute; san bou&ocirc;n tr&eacute;sor donne des bouonnes choses, et l'mauvais houmme d&eacute; san mauvais tr&eacute;sor donne du ma; ch'est d&eacute; d'dans l'tr&eacute;sor remplyi du tchoeu qu'i' veinnent les patholes d'la bouoche.<br/>
<br/>


&nbsp;<p>
<center><font color="#215e21"><h3>V&egrave;rset 46</h3></font></center><p>
Et pourtchi m'appeler, &quot;Seigneur, Seigneur&quot; si ch'est qu'ou n'faites pon les choses qu&eacute; J'vouos dis?  <br>
&nbsp;<p>

<center><font color="#215e21"><h3>V&egrave;rsets 46-49</h3></font></center>
Pouortchi qu'ou m'dites, &quot;Seigneu! Seigneu!&quot; et n'faites pon chein qu&eacute; j'dis? Ch&acirc;tchun tchi veint &agrave; m&eacute; et &ecirc;coute mes patholes et fait chein tch'est d'm&ecirc;tchi, j'vos explyiqu'thai coumme tchi qu'il est: il est coumme un houmme &agrave; b&acirc;ti eune ma&icirc;son tchi creusit avant et la fondit sus un rotchi, et quand l'ieau montit et la rivi&eacute;the s&eacute; lanchit contre chutte ma&icirc;son-l&agrave;, ou n'fut pon r'mu&eacute;e viyant qu'nou l'avait bein b&acirc;ti. Mais l'chein tch'&ecirc;coute sans faithe chein tch'est d'm&ecirc;tchi est coumme un houmme &agrave; b&acirc;ti eune ma&icirc;son sus la t&egrave;rre sans fond&acirc;tion et quand la forche d'la rivi&eacute;the s'lanchit contre lyi, ou s'&ecirc;crou&ocirc;lit d'siette; et toute la ma&icirc;son fut passecrite.<p>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>

<li><a href="luc1_biblye.html">La Bouonne Nouvelle s'lon Luc: 1</a><p>
<li><a href="luci1.html">La Bouonne Nouvelle s'lon Saint Luc, chapitre iun, v&egrave;rsets 1-4</a><p>
<li><a href="luci3.html">La Bouonne Nouvelle s'lon Luc, Chapitre 1, v&egrave;rsets v-xxv</a><p>
<li><a href="luci.html">L'&Ecirc;vangile s&eacute;lon Saint  Luc, chapitre iun, v&egrave;rsets 26-38</a><p>
<li><a href="lucib.html">L'&Ecirc;vangile s&eacute;lon St.-Luc: chapitre 1 vers&ecirc;ts xxvi &agrave; xxxviii</a> - eune aut' v&egrave;rsion<p>
<li><a href="luci2.html">L'&Ecirc;vangile s&eacute;lon Saint Luc, chapitre iun, v&egrave;rsets 26-38</a> - eune aut' v&egrave;rsion<p>
<li><a href="lucic.html">La Bouonne Nouvelle s'lon Luc, Chapitre 1, v&egrave;rsets 39-56</a><p>
<li><a href="luc2_biblye.html">La Bouonne Nouvelle s'lon Luc: 2</a><p>
<li><a href="luciib.html">L'&Ecirc;vangile s&eacute;lon St.-Luc: chapitre 2 vers&ecirc;ts i &agrave; vii</a><p>
<li><a href="luciib2.html">L'&Ecirc;vangile s&eacute;lon St.-Luc, Chapitre deux, V&egrave;rsets 1 &agrave; 7</a>- eune aut' v&egrave;rsion<p>
<li><a href="lucii.html">L'&Ecirc;vangile s&eacute;lon Saint Luc, chapitre 2, v&egrave;rsets viii &agrave; xx</a><p>
<li><a href="luciic2.html">L'&Ecirc;vangile s&eacute;lon St.-Luc, Chapitre deux, V&egrave;rsets 8 &agrave; 20</a>- eune aut' v&egrave;rsion<p>
<li><a href="luciic.html">L'&Ecirc;vangile s&eacute;lon St.-Luc: chapitre 2, vers&ecirc;ts viii &agrave; xx</a> - eune aut' v&egrave;rsion<p>
<li><a href="luciic3.html">L'&Ecirc;vangile s&eacute;lon St.-Luc: Chapitre 2, Vers&ecirc;ts 8 &agrave; 20</a> - eune aut' v&egrave;rsion<p>
<li><a href="luciie.html">La Bouonne Nouvelle s'lon Luc Chapitre 2, V&egrave;rsets 21-24</a><p>
<li><a href="luciid.html">La Bouonne Nouvelle s'lon Luc, Chapitre 2, v&egrave;rsets 25-33</a><p>
<li><a href="luc3_biblye.html">La Bouonne Nouvelle s'lon Luc: 3</a><p>
<li><a href="luciii.html">La Bouonne Nouvelle s'lon Luc, Chapitre 3, v&egrave;rsets 23 &agrave; 38</a><p>
<li><a href="luc4_biblye.html">La Bouonne Nouvelle s'lon Luc: 4</a><p>
<li><a href="luc5_biblye.html">La Bouonne Nouvelle s'lon Luc: 5</a><p>
<li><a href="luc7_biblye.html">La Bouonne Nouvelle s'lon Luc: 7</a><p>
<li><a href="lucviii5.html">La Bouonne Nouvelle s'lon Luc, Chapitre 8</a><p>
<li><a href="luc9_biblye.html">La Bouonne Nouvelle s'lon Luc: 9</a><p>
<li><a href="luc10_biblye.html">La Bouonne Nouvelle s'lon Luc: 10</a><p>
<li><a href="samaritan.html">L&eacute; Bou&ocirc;n Samathitain</a><p>
<li><a href="luc11_biblye.html">La Bouonne Nouvelle s'lon Luc: 11</a><p>
<li><a href="luc12_biblye.html">La Bouonne Nouvelle s'lon Luc: 12</a><p>
<li><a href="lucxiii.html">La Bouonne Nouvelle s'lon Luc: 13</a><p>
<li><a href="lucxiv.html">Luc: 14</a><p>
<li><a href="lucxv.html">La Bouonne Nouvelle s'lon Luc, 15</a><p>
<li><a href="lucxv2.html">La Bouonne Nouvelle s'lon Luc, Chapitre 15, v&egrave;rsets viii-x</a><p>
<li><a href="prodigue.html">L'&Ecirc;fant Prodigue</a><p>
<li><a href="luc16_biblye.html">La Bouonne Nouvelle s'lon Luc: 16</a><p>
<li><a href="luc17_biblye.html">La Bouonne Nouvelle s'lon Luc: 17</a><p>
<li><a href="luc18_biblye.html">La Bouonne Nouvelle s'lon Luc: 18</a><p>
<li><a href="lucxix.html">La Bouonne Nouvelle s'lon Luc, Chapitre 19</a><p>
<li><a href="lucixxa.html">La Bouonne Nouvelle s'lon Luc, chapitre 19, v&ecirc;rsets 1-10</a><p>
<li><a href="lucixx.html">L'&Ecirc;vangile s&eacute;lon Saint Luc, chapitre 19, v&egrave;rsets 42-44</a><p>
<li><a href="luc20_biblye.html">La Bouonne Nouvelle s'lon Luc: 20</a><p>
<li><a href="lucxx.html">La Bouonne Nouvelle s'lon Luc, Chapitre 20, v&egrave;rsets 20-26</a><p>
<li><a href="luc21_biblye.html">La Bouonne Nouvelle s'lon Luc, Chapitre 21</a><p>
<li><a href="luc22_biblye.html">La Bouonne Nouvelle s'lon Luc: 22</a><p>
<li><a href="luc23_biblye.html">La Bouonne Nouvelle s'lon Luc, Chapitre 23</a><p>
<li><a href="lucxxivb.html">La Bouonne Nouvelle s'lon Luc, Chapitre 24</a><p>
<li><a href="lucxxiv.html">La Bouonne Nouvelle s'lon Saint Luc, chapitre 24, v&egrave;rsets 36-43</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/luc6_biblye.html by HTTrack Website Copier/3.x [XR&CO'2014], Tue, 15 Jul 2025 14:01:28 GMT -->
</HTML>

