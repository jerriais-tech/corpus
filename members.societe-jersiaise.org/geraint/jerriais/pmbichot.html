<HTML>
<HEAD>
<TITLE>Ph'lip et l'bichot</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et l'bichot</h2>
I' garde sa pipe</font></center><p>

<font size="1"><i>&agrave; Port&icirc;nf&eacute;, <a href="st_ouen.html">Saint Ou</a>.<br/>
Vendredi au s&eacute;.<br/>
<br/>
</i><br/></font>
Moussieu l'Editeu,<br/>
<br/>
Les banques ayant donn&eacute; l'exemplye, i' semblye qu'les boutitchi&egrave;rs voudraient freumer l&eacute; samedi arl&eacute;v&eacute;e. La Merrienne, tchi n'a pas 't&eacute; en Ville derni&egrave;thement, mais tchi n'oublie jamais d'li&egrave;the la g&acirc;zette pour saver les nouvelles, veur saver pourtchi qu'les pou&ocirc;res fermiers ont &agrave; travaillyi siez jours la s'maine, et souvent sept, tandis que tant d'gens n'veulent pas l'faithe p&ucirc;s d'chinq.<br/>
<br/>
&quot;Sans nos fermiers,&quot; ou m'disait hier au s&eacute;, &quot;tout s'en &icirc;thait &egrave;s tchans, mais y'en a la maintchi tchi n'peuvent pas payi l&ucirc;s dettes, et p&ucirc;s tard les siens tch'ont des patates &agrave; m&acirc;ter &eacute;thont une djobbe &agrave; trouver la main-d'oeuvre pour mains d'deux louis par jour. Nou les pliains bein, les pou&ocirc;res &icirc;ndividus, car la vie est duthe pour yeux, car i' n'y a pas un jour dans l'ann&eacute;e quand i' n'ont pas tchiquechose &agrave; faithe, esp&eacute;cialement les siens tchi gardent des b&ecirc;tes, Ph'lip, as-tu r'ou&iuml; p&acirc;sl&eacute; des deux g'niches au Sieur Perchard?&quot;<br/>
<br/>
&quot;Nennin,&quot; j'li dis, &quot;mais sans doute i' sont ocquo en vie.&quot;<br/>
<br/>
&quot;Comme chonna, ch'n'est pas fini,&quot; ou dit.<br/>
<br/>
&quot;Ch'est &agrave; saver,&quot; j'li dis, &quot;mais, apr&egrave;s tout, un homme peut s'tromper. Nou-s-a liut dans la Biblye, par exemplye, que J&acirc;cob, ayant travaillyi sept ans pour Rachel, et criyant qu'oulle 't&eacute; sa femme, se trouvit, la niet du mathiage, au liet avec sa soeur, et n'y trouvit autchune diff&eacute;thence. Sans doute, nou li avait dit que d&eacute; niet touos les cats sont gris.&quot;<br/>
<br/>
&quot;Tu d&eacute;v'thais aver honte de p&acirc;sler d'm&ecirc;me,&quot; ou dit. &quot;Ch'n'est pas d'm&ecirc;me que tu fus instruit &agrave; l'Ecole du Dinmanche.&quot;<br/>
<br/>
&quot;P't'&ecirc;tre bein,&quot; j'li dis, &quot;mais j'ai appr&icirc;nt bein des choses en vieillyissant, et t&eacute;, &eacute;tout, ma vielle.&quot;<br/>
<br/>
&quot;P&acirc;slant d'autre chose,&quot; ou s'fit, &quot;I' pathait que nos nouvelles patates sont vendues &agrave; perte en Angli&eacute;t&ecirc;rre. Ch'n'est pas un bieau prospect pour l'ann&eacute;e tchi veint. Il en veint trop d'nos jours de tant d'pays.<br/>
<br/>
&quot;Ch'est comme tout autre chose, ma Merrienne,&quot; j'li dis. &quot;Ichin et l&agrave; y'a des gens qu'ont tout ch'qu'i' veulent, et m&ecirc;me p&ucirc;s, tandis que y'a &eacute;tout des millions dans l'monde tchi cr&egrave;vent de faim. ch'a 't&eacute; d'm&ecirc;me d&eacute;pis la fond&acirc;tion du monde, et ch'est d'tchi que nou n'peut pas changi.&quot;<br/>
<br/>
I' n'faut pas que j'oublie d'vos dithe, Moussieu, que hier la charmante dame que j'ai mentionn&eacute; p&ucirc;s d'une fais me print pour une tou&ocirc;nn&eacute;e ichin et l&agrave; pr&egrave;sque partout l'Ile. &Agrave; un certain moment, j'nos trouvimes &agrave; La Bouct&eacute;thie, &agrave; <a href="st_sauveux.html">Saint Sauveux</a>, que nou nomme &eacute;tout &quot;Victoria Village&quot;. Le nom La Bouct&eacute;thie, m&eacute; r'app'lit &agrave; la m&eacute;mouaithe une bord&eacute;e, y'a bein d's ann&eacute;es, quand j'p&acirc;ssais &agrave; travers d'un clios ou&egrave;sque y'avait un bichot, en fran&ccedil;ais un bouc, &agrave; b&acirc;non. J'avais p&acirc;ss&eacute; par l&agrave; bein des fais, et jamais i' m'avait fait d'ma, mais chu jour-l&agrave;, sans doute parce qu'il avait yeu du brit avec yunne de ses nombreuses femmes, i' 'tait d'mauvaise humeur, et m'attatchit quand j'avais l'dos tou&ocirc;n&eacute;. I' me l'vit un bouon trais pids dans l'air, et m'fliantchit dans une touffe de geon. Toutes les fais que j'&ecirc;prouvais &agrave; m'&ecirc;capper i' r'faisait la m&ecirc;me chose, de tchi que pour b&eacute;t&ocirc;t un mais j'avais &agrave; m'couochi du mauvais sens. J'vos dis, Moussieu, qu'un bichot qu'a yeu du brit avec yunne de ses femmes est une vilaine b&ecirc;te.<br/>
<br/>
J'ai veu, Moussieu, dans la &quot;Post&quot; qu'un nombre de gens ont tchitt&eacute; &agrave; fumer, l'ayant fait par l'avis d'certains gens tch'ont &ecirc;tablyi chein tch'ils app&egrave;lent une clinique. Eh bein, mais, ch'est d'l&ucirc;s affaithe, mais m&eacute; j'ai fum&eacute; la pipe pr&egrave;sque toute ma vie, et j'n'ai jamais trouv&eacute; que chonna m'a fait d'ma. Au contraithe la pipe m'a 't&eacute; bein utile par bord&eacute;e quand j'ai mordu d's&ucirc;s pour ne pas raipondre &agrave; la Merrienne quand oulle &eacute;thait voulu m'faithe m&ecirc;rri.<br/>
<br/>
Y'a d'la maladie dans tchiques b&eacute;tchets d'tomates par ichin, et pour les tchultivateurs, i' n'fallait qu'chonna pour agver tout, mais ma Merrienne et m&eacute;, j'allons comme de cou&ocirc;tume et, comme tr&eacute;jous, j'vivons en esp&eacute;thance.<br/>
<br/>
<i><a href="lebrocq.html">Ph'lip</a><br/>
La G&acirc;zette d'la S'maine 3/8/1963</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfbiche.html">La biche &agrave; bord</a><p>
<li><a href="gdfbichot.html">Les d'vis du Bouan'homme George</a><p>
<li><a href="pmboeu.html">Ph'lip et san boeu</a><p>
<li><a href="pm3000boeu.html">Trais mille louis pour un boeu!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

