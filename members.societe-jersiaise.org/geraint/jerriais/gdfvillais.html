<HTML>

<!-- Mirrored from members.societe-jersiaise.org/geraint/jerriais/gdfvillais.html by HTTrack Website Copier/3.x [XR&CO'2014], Tue, 15 Jul 2025 13:47:09 GMT -->
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

Ma femme s'est minse dans la t&ecirc;te que nout' Souky d&eacute;v'thait mathi&eacute; un <a href="st_helyi.html">Villais</a>, et quant une femme a d'tchi dans la cabiche ou' n'la pas dans l'zort&eacute;s. I' patha&icirc;t qu'oulle 'tait en ville l'aut' Sam'di avec Souky, et coumme ou' r'montait la <a href="rueddriethe.html">Rue d'Dri&egrave;the</a> avec les deux mains chergies et un patch&eacute; souos ch&acirc;que bras, un janne homme de la ville insisti d'porter ses pan'iers. Ou'n'pu pas p&acirc;sler d'aut' chose quant j'tiommes &agrave; b&eacute;the du th&eacute;e chutte s&eacute;th&eacute;e l&agrave;. Ou' n'a pas l'avis d'vais qu'chu g&acirc;s l&agrave; y'aidji &agrave; porter sans baggage parc'qu'il avait l'yi sus la Souky, qu'est une belle fille, - ou' viyis, ou' m&eacute; r'semb'y'e hardi, nout' Souky!<br/>
<br/>
Ou' z'&eacute;thi&ecirc;tes deu la ouit: &quot;I' sont si polis, ches gar&ccedil;ons l&agrave; d'la ville, - as-tu r'mertchi, Souky, coumment qu'il 'tait av'nant? As-tu prins avis coumment qu'il &agrave; hall&eacute; sans chap&eacute; quant'i m'a d'mand&eacute; ma permission pour m'a&icirc;dji &agrave; porter les patch&ecirc;ts?&quot; Et pis, ou' s'touanne &agrave; m&eacute; en disant: &quot;Il a des ch'veux corl&eacute;s coumme m'nonql'y'e Ph'lip qu'&eacute;tait prumi contrema&icirc;tre dans les navithes des <a href="gdfrobins.html">Robins</a> quant'i navidjais &agrave; <a href="gdfcote.html">la C&ocirc;te</a>. Et ses corles r'lisent coumme un mitheux.&quot;<br/>
<br/>
I' s'adonnait qu&eacute; j'tais pr&ecirc;ssi d'b&eacute;the man th&eacute;e pour a&icirc;dji au domestique &agrave; rentrer les vaques, et j'prennais pas grant' avis a san bavardage, mais je c'manchi &agrave; ouvri l's'ouothelles quant j'ouit la Souky (qui' n'avait dit rein jusqu'ach'teu) dithe: &quot;Et mem&eacute;e, r'merttchi-tu sans haut coll&eacute;, bi&acirc;n coumme la nait, - et la bague en or sus san p'tit dait, - et la belle cha&icirc;ne de montre sus san veste, - et ses patent shoes qui boutonnent au c&ocirc;t&eacute;?&quot;<br/>
<br/>
J'pensi qui tait temps d'prendre part a la conversation, m&eacute;, car j'nai pas l'intention d'vais nout' Souky s'int&eacute;ressi dans ches g&acirc;s l&agrave; d'la ville, qui n'savent pas seul'ment coumment traithe une vaque ou soigni un couochon! J'm&eacute; touonnit &agrave; la Souky, et, en l'a r'gardant drait dans l'ziers, j'lis dis: &quot;Ch'est une belle affaithe quand la fille de 'iun des pus grands fermiers de <a href="st_ouen.html">St. Ou</a>, la millieuthe p&acirc;raisse de Jerri, est obyigie d'aller en ville admith&eacute; un janne houmme, quand y'en a des chents qui valent bein mus right a c&ocirc;t&eacute; d'siez yi. Sans aller pus yien y'a l&eacute; Ph'lip Fitch&eacute;, des Landes, un bi&acirc;u gar&ccedil;on d'siez pids d'haut, qu'&agrave; 'tait &ecirc;dutchi &agrave; l'&eacute;cole Wesleyenne, qu'est qu&acirc;si aussi bouan coumme m&eacute; sus une ferme, qui peut t'ni la <a href="grand_tchethue.html">grand'tch&eacute;zue</a> toute la journ&eacute;e, all&eacute; au vrait toute la niet, et s&eacute; l'v&eacute;r a chin'tchieuthes du matin pour soigni les b&ecirc;tes, - et en pus est l'principal h&eacute;thitchi d'une ferme d&eacute; chinquante vr&eacute;gies d'la miyieu terre de Jerri.&quot;<br/>
<br/>
&quot;Ah mais, Pep&eacute;e j'lai voudrais pas, ch'tis l'&agrave;,&quot; s'fis la Souky. - &quot;Ch'est vrai qu'chais un bi&acirc;u corps d'houmme, mais il a les gambes verques, et pis il a une rouoge moustache, un n'yi qui r'garde d&eacute; travers, sa <a href="fachevoc.html">fache</a> est tav'lin&eacute;e, et i' m&acirc;che, et quand i' vain nos vais il est tr&eacute;jous &agrave; &ecirc;copi' dans l'grais, - crait tu qu&eacute; j'pouorrais embrachi un houmme qu'est tr&eacute;jous a m&acirc;chi? Si tu'avais veu les belles bianches dents et la p'tite n&eacute;the moustache, bein trimm&eacute;e, du janne houmme qu&eacute; j'v&icirc;mes en ville! J'tait un pi&ecirc;zi d&eacute; l'vais rithe, j'tis l&agrave;. Et quand mem&eacute;e l'is d'mandi s'i m&acirc;chait, i' l'y dis dis qui n'avait jamais apprins d'mauvaises habitudes coumme ch'la, et qui n'fumait rein qu'des cigares qu'il accate siez Mess d'la Haye sus King Street, pour trente-siez sous la pieche.&quot;<br/>
<br/>
 A la pieche d&eacute; m'support&eacute;, sa m&eacute;the, a Souky, - qui dev'thait avait pus d'avis a s'n&acirc;ge, et qui dev'thait &ecirc;tre ordjiyeuse d'&ecirc;tre la femme d'un bouan fermi a la pieche d'un niaumin d'la ville, - prins la part de sa fille: &quot;Ou'lle a raison, nout' fille,&quot; qu'ou s'min a dithe. &quot;J&eacute; crait que j'd&eacute;v'thiommes l'inviter &agrave; b&eacute;the du th&eacute;e tchic Dimanche, chu gar&ccedil;on la d'la ville, - ch'est Mester Burlington Berty, qu'il a nom, car j'lis d'mandi, et i' d'meuthe dans une belle maison qu'a des corniches et un grand gardin en d'vant avec une mathe dans l'mitan et des p'tits rouoges pa&icirc;sons a nagi d'dans, et une statue de la V&ecirc;nusse de Mulot &agrave; r'garder les p'tis pa&icirc;sons nagi. Et ch'est tout pr&egrave;s d'la maison du <a href="gouverneux.html">Gouverneux</a>, &eacute;tout. Et pis, ch'est un si nice gar&ccedil;on, - i' voulait m&ecirc;me m'accater une bou&ecirc;te de chacolat et une boutelle d'iau d'colonne, mais j'voulais pas l'laissi d&ecirc;penser ses sous d'm&ecirc;me.&quot;<br/>
<br/>
Ch'est dr&ocirc;le, coumme les femmes sont impressionn&eacute;es par tout chu niollin l&agrave;. L&eacute; v'l&agrave; un perrot qu'a un dr&ocirc;le d&eacute; nom, qui met ses habits du Dimanche touos les jours et qu'&agrave; probabyi&eacute;ment accat&eacute; une bague et une cha&icirc;ne en brass pour un &ecirc;tchu, qu'a mins d'l'huile de mouothue sus ses ch'veux pour qui r'lisent, et qu'a presque certainement un shipp&eacute; d'fausses dents et probabyi&eacute;ment pas un sou dans sa paute, ni assez d'toup&eacute; pour &ecirc;tre offici d'Conn&ecirc;tabl'ye dans nout' p&acirc;raisse (et m&eacute; qu'a t&eacute; torment&eacute; de m'laissi &ecirc;tre candidat pour D&eacute;put&eacute; &egrave;s <a href="etats.html">Etats</a>). Viyous ma fille mathi&eacute;e &agrave; un &ecirc;manue coumme ch'la? Et yi qui pouorrait mathier le principal h&eacute;thitchi d'la ferme a c&ocirc;t&eacute; d'la n&ocirc;tre! Quand j'y pense, j'm&eacute; d'mande coumment qu'ma femme peut prendre sa part, yi qu'avait montr&eacute; tant d'intelligence quand ou s'mathyit.<br/>
<br/>
<i><a href="lefeuvre.html">George d'La Forge</a></i><br/>
<i> 30/11/1946</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="mathiage.html">L'amour et l'mathiage en J&egrave;rriais</a><p>
<li><a href="gdfphlippefitchet.html">Les d'vis du Bouan'homme George</a><p>
<li><a href="pmmathie.html">Le pouore homme mathi&eacute;</a><p>
<li><a href="pmhommesfemmes.html">Les Hommes et les Femmes</a><p>
<li><a href="painvalentines.html">Who sent those Valentines to Lonore?</a><p>
<li><a href="pmcourting.html">Courting Days</a><p>
<li><a href="sornettes2.html">I' s'trouv'tha!</a><p>
<li><a href="galants.html">Miss Mary Ann et ses galants</a><p>
<li><a href="fille.html">La Fille Amouoreuse</a><p>
<li><a href="tomavry.html">L'Engagement &agrave; Tom Avry</a> <p>
<li><a href="laiesseengagi.html">Laiesse est engagi</a><p>
<li><a href="pmville2.html">Merrienne va en Ville</a><p>
<li><a href="pmville.html">La Ville et les boutiques</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfvillais.html by HTTrack Website Copier/3.x [XR&CO'2014], Tue, 15 Jul 2025 13:47:09 GMT -->
</HTML>

