<HTML>

<!-- Mirrored from members.societe-jersiaise.org/geraint/jerriais/sente.html by HTTrack Website Copier/3.x [XR&CO'2014], Tue, 15 Jul 2025 14:04:20 GMT -->
<HEAD>
<TITLE>La veue d'la Sente!</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>La veue d'la Sente!</h2></font><p></CENTER>

<div align="center"><img src="sentemaillard.jpg" width="506" height="100" alt="La Sente Maillard" title="" /></div><p>
<CENTER><TABLE><TR><TD>
Mess Br&eacute;e est un houmme avis&egrave;<br>
Et un fermi prosp&egrave;the &egrave;tou.<br>
Sus ses patates,<br>
Et ses tomates,<br>
Il a fait deux-trais sous, -<br>
En amendant l'syst&egrave;me us&egrave;<br>
Qui servit bein &agrave; nos grands p&egrave;thes<br>
Mais qui nos laisse dri&eacute;the!<p>

Mess Br&eacute;e, un jour, en r'gardant l'temps,<br>
Avait la pus triste des mines.<br>
Et ch'est bein vrai<br>
Qu'i n'tait pon d'ghai.<br>
La pl'yie en tchiyant fraide et fine<br>
N'avait cessi d'tremper les gens;<br>
La ni&egrave;t v'nait vite et sans nul doute<br>
Dans bein p'tit d'temps n'ou n'verrait goutte.<p>

Mess Br&eacute;e, enfin, en s'frottant l's'i&egrave;rs<br>
Se dit: "Mon doux! Ch'est emb&ecirc;tant<br>
J'avons un qu'min<br>
Tout pr&egrave;s d'ichin,<br>
Assez &ecirc;trait mais bein passant.<br>
Il y fait si bas touos l's'hivi&egrave;rs<br>
Qu'ch'est pon souvent qu'nou z'y'a pass&egrave;<br>
Sans capuchi monde ou foss&egrave;.<p>

Mess Br&eacute;e, en y pensant, s'disait:<br>
"Y'a bein des gens, sans autchun doute,<br>
Pathents, amins,<br>
Ou bouans v&ecirc;sins,<br>
Qu'nou-z'aime &agrave; trouver sus sa route,<br>
Mais ch'est sustout quand nou-z'y vait!<br>
Car quand &agrave; t&acirc;tons nou s'en va<br>
S'entre &ecirc;couochi, nou sentr' fait ma!"<p>

Mess Br&eacute;e, en continuant san d'vis,<br>
Erprint: "Mais quand ch'est un ivrouogne<br>
Qui s'en veint tchaie<br>
Dans vos dgh&eacute;thets<br>
D'vant qu'ou z'&eacute;yiz peu vaie sa trouogne -<br>
Ch'est un mio trop fort, m'est avis!<br>
Passe occouo quand la lune &ecirc;cliaithe<br>
Mais &agrave; d'faut d'lyi faut d'autr' lumi&eacute;the!"<p>

Mess Br&eacute;e alors s'mins &agrave; penser<br>
Coumment qu'nou pouorrait bein s'y prendre<br>
- Sans d'trop gros frais,<br>
Entre deux trais,<br>
Des siens qui voudraient bein s'entendre -<br>
Pour, sus tchic sens, illuminer<br>
Quand i' fait ni&egrave;t et qu'il est tard,<br>
Le qu'min qu'japp'lons la Sent'Maillard.<p>

Mess Br&eacute;e voulait permettre &egrave;s gens<br>
D'passer, d'ni&egrave;t, par la Sente Maillard,<br>
Sans qu'y'eusse dangi<br>
De s'y drotchi<br>
Dans les bras d'tchic mauvais gaillard<br>
Qui vos &eacute;thait touann&egrave; les sens;<br>
Ou d'y rencontrer tout d'un coup<br>
Une femme qu'ou n'aimez pas du tout!<p>

Se fit Mess Br&eacute;e, en y pensant:<br>
"Si j'pendais ma lanterne au bouais<br>
Qu'nou vait d'ichin,<br>
Au bu du qu'min; -<br>
Je n'sai si les gens en rithaient.<br>
Che's'sait, enfin, tr&eacute;jous autant.<br>
Nou' n'verrait pon comme &agrave; m&eacute;-jeu -<br>
Mais nou' s'sait occouo mus qu'ach'teu!"<p>

Pourtant, tant pus que l'pouorr Mess Br&eacute;e<br>
Pensait &agrave; san plian d'lanterne<br>
Tant mains, de vrai,<br>
I' lis plaisait,<br>
"J'l'allum'thais bein, en ch'qui m'concerne,<br>
S'fit-i', au qu'mench'ment d'la s&eacute;th&egrave;e<br>
Et quant &agrave; la fourni d'chandelle<br>
Ou n'me cou&ocirc;t'tait qu'une v&eacute;tipelle;<p>

Mais quand j'&eacute;thons squalle et temp&ecirc;te,<br>
Au point que tout en d&ecirc;fon&ccedil;'&ccedil;a,<br>
Qu'chim'n&egrave;es tcherront,<br>
Et qu'tuiles vol'lont; -<br>
Notr' faill'yie lumi&eacute;the, y'ou qu'ou' s'sa?<br>
Je n'pouvons pas aver l'emb&ecirc;te<br>
D'&ecirc;tr' tout l'temps &agrave; la rallumer -<br>
Chaque fais que l'vent veint d'la soufflier!<p>

Car pour tchitter grand'tchaithe, g&acirc;zettes,<br>
Livres et coin d'feu et s'en aller,<br>
Ov ses chabots,<br>
Par mathes et b&ocirc;e,<br>
(Quand nou' s'sait bein mus &agrave; s'cauffer)<br>
En pliein vent satchi d's'allumettes,<br>
Pour r'&ecirc;cliaithi un bu de qu'min<br>
A chaque minute - eh, bein! Nannin!"<p>

Mess Br&eacute;e, enfin, abandonni<br>
L'projet d'lanterne une fais pour toutes.<br>
- Car les viers plians<br>
N'font pus d'not' temps,<br>
M&egrave;me en fait d'&ecirc;cliaithi des routes! -<br>
Et tout d'un coup, i' s'adounni<br>
Qu'un nouvieau plian lis vint en t&ecirc;te<br>
Un plian, ma fou&eacute;! qui n'tait pas b&ecirc;te!<p>

"J'ai, s'fit-i' l'&ecirc;lectricit&egrave;<br>
Alors, pourtchi n'pas s'en servi'?<br>
Nou-z'y verra<br>
Quand nou voudra!<br>
Illuminons not' b'ut d'Jerry.<br>
Je n'soummes pas d'autre au temps pass&egrave;!<br>
Nou n'ditha pus qu'les <a href="grouville.html">Grouvillais</a><br>
Sont des vi&egrave;rs arri&eacute;th&egrave;s d'aut'fais."<p>

Mess Br&eacute;e ayant d'vis&egrave; d'la sorte<br>
En touchi l'mot &agrave; sa famille.<br>
Toute la maison,<br>
Coumme de raison,<br>
En approuvi, disant qu'les filles<br>
Et femmes, quand i' s'saient hortes,<br>
N'&eacute;thaient pus d'm&ecirc;me peux en passant<br>
La Sente Maillard, en s'en r'venant!<p>

Ou savez tch'est qu'ch'est qu'les nouvelles<br>
V'l&agrave; qu'est counnu dans un rein d'temps!<br>
Toute la contr&egrave;e<br>
Sut l'plian d'Mess Br&eacute;e! -<br>
Tout l'monde pathaissaient pus contents<br>
D'&ecirc;lectricit&egrave; que d'chandelles!<br>
M&ecirc;me, d's'hoummes mathi&egrave;s se promettaient<br>
D's'y'en aller l'ser pour li&egrave;the en paix!<p>

Nou comprins b&eacute;t&ocirc;t qu'la p&acirc;raisse<br>
L'yi-m&ecirc;me en &eacute;thait du profit,<br>
Gr&acirc;ce &egrave;s messieux<br>
Qu'ont lus siez yeux<br>
L&agrave; l'tou'; car ch'est un sain district!<br>
Et touos ls'ans les touristes y laissent<br>
Tout pliain d'h&egrave;rpins: - En l's'&ecirc;cliaithant<br>
Nou lus pliaisait, &agrave; ches bouannes gens!<p>

Pis qu'les choses &eacute;taient coumme chonna<br>
I' n'tait rein qu'juste, ou l'admettrez,<br>
Que du cou&ocirc;tage<br>
Y'eusse un partage;<br>
Et qu'chatchun aidjisse &agrave; Mess Br&eacute;e<br>
Pour installer la lumi&eacute;the l&agrave;!<br>
Et l'miyeu plian que nou trouvisse<br>
Ch'tait qu'la p&acirc;raisse y contribuisse!<p>

Nou-z'informi don l'<a href="connetable.html">Counn&ecirc;tabl'ye</a>,<br>
(Ch'tait Moussieu Pepin) du projet<br>
Et d&egrave;s qui l'ou&iuml;t,<br>
I' convotchit<br>
Une Assembli&eacute;e pour le sujet;<br>
Et li-m&ecirc;me y'&eacute;tait favothabl'ye;<br>
I' n'aimait pon quand l'temps 'tait bas<br>
A s'&ecirc;trav'ler &agrave; touos les pas!<p>

Le Dimanche, au sorti d'l'&eacute;gl'yise,<br>
Nou' vit qu'publication 'tait faite<br>
R&eacute;dghuli&eacute;th'ment<br>
Et l&eacute;galement.<br>
Et l'annonce 'tait sus la Gazette<br>
O&ugrave;est qui nou' peut la li&eacute;the &agrave; sa guise.<br>
D'm&ecirc;me l'Assembli&eacute;e et san sujet<br>
N'&eacute;taient pour personne un secret.<p>

Coumme fait, nou'z'en d'visait partout,<br>
D'l'illumin'ie d'la Sente Maillard,<br>
O&ugrave;est qu'en hiv&eacute;<br>
I' fait si n&eacute;!<br>
J'n'en sis pon ravi, pour ma part,<br>
Car en Jerry, nou' d'vise de tout,<br>
Et j'sai' qu'par si&egrave;z nous et en ville<br>
Nou' z'enviait les progr&egrave;s d'Grouville.<p>

Les siens qu'allaient &agrave; la Chapelle<br>
'Taient bein contents d'penser qu'enfin<br>
Les p'tits &ecirc;fants<br>
Et les vieilles gens,<br>
Y verraient, dans chu vilain qu'min,<br>
M&ecirc;me en d'faut d'lune ou d'faut d'&ecirc;telles,<br>
Et n'couorraient pus, quand i' f'thait bas,<br>
L'dangi d's'&ecirc;trav'ler &agrave; chaque pas.<p>

Moussieu Pepin, le <a href="connetable.html">Conn&ecirc;tabl'ye</a>,<br>
Tint s'n'assembli&egrave;e, coumme i' conv'nait<br>
Et expl'yitchit,<br>
D'san mus, coumme tchi<br>
Qu'Mess Br&eacute;e y'avait dit qu'il avait<br>
L'&ecirc;lectricit&egrave; dans s'n'&ecirc;tabl'ye.<br>
Et qu'il 'tait pr&ecirc;t &agrave; &egrave;cliaithi<br>
La Sente Maillard sans rein chergi.<p>

Mais chose &ecirc;trange, y'eut des messieux,<br>
Des Grouvillais, qui s'en n'taient v'nus<br>
A l'assembli&egrave;e<br>
Avec l'id&egrave;e,<br>
Bein arr&ecirc;t&egrave;e, d'faithe de lus mus<br>
Pour mettre des b&acirc;tons dans les roeux.<br>
I' n'voulaient ni lampe, ni lumi&eacute;the;<br>
Faut qu'nou t&acirc;tonne s'nou veurt lus pliaithe!<p>

I's'fichaient bein des pouore's vieilles gens<br>
Tchi vont &agrave; la Chapelle d'la Rocque<br>
Matin et ser<br>
Pour assister<br>
Au tchulte. - "Si touos ches vi&egrave;rs de droquent<br>
Par n'y vaie pon, de temps en temps,<br>
Tch'est qu'ilen est?" Dites me, en soumme,<br>
Eche l&agrave; d's'ardghuments pour des hoummes?<p>

L'Recteu - faut lis dounner san dro&eacute;t,<br>
Bieau qui s'sait <a href="st_ouen.html">St.-Ouennais</a> d'naissance! -<br>
I' dis et fit<br>
Et il agit<br>
Coumme un houmme, dans la circonstance;<br>
I' veurs tous &ecirc;gaux d'vant la lo&eacute;,<br>
Et ch'n&egrave;st pas li qui s'sait d'avis,<br>
Pour pliaithe &egrave;s grands, d'faithe mal &egrave;s p'tits.<p>

Ne f'chin don en deux-trais patholles<br>
Chein qu'Moussieu L'Feuvre, par san nom,<br>
Dis &agrave; l'&eacute;gard<br>
D'la Sente Maillard;<br>
"N'faut pas m&ecirc;prisi chein qu'est bon<br>
A la Rocque y'a chapelle, &ecirc;cole;<br>
Les gens qu'y vont sont respectab'lyes;<br>
J'vote <I>pour</I>, m&eacute;, Moussieu l'<a href="connetable.html">Conn&egrave;tabl'ye</a>."<p>

Mais y'a du monde qu'ont la t&ecirc;te duthe<br>
Et n'se laissont pas persuader.<br>
I' craient tr&eacute;jous<br>
Qui' savent mus qu'tous!<br>
Et pustot que d'se contenter<br>
Ils adopt&eacute;thont toutes les m'suthes<br>
Pour emp&ecirc;chi lus adversaithe<br>
D'aver la moindre p'tite victo&eacute;the!<p>

Ch'en fut justement d'm&ecirc;me ichin. -<br>
Les siens qui voulaient la lumi&eacute;the<br>
D'un coupl'ye d'vouaix<br>
(A lus grande jouaie)<br>
Gangnidrent le jour, sans par dri&eacute;thes:-<br>
Une lampe, pour &ecirc;cliaithi le qu'min,<br>
Par la p&acirc;raisse essait payie,<br>
La veue, par Mess Br&eacute;e s'sait fournie!<p>

Des malcontents se mindrent en t&ecirc;te<br>
Que chein qu'ils avaient d'mus &agrave; faithe<br>
'Tait de qu'menchi<br>
A r'd&eacute;pichi<br>
Ch'qu'avait 't&egrave; fait pour la lumi&eacute;the!<br>
Y'avait moyen: Une grand' requ&ecirc;te<br>
Au <a href="connetable.html">Counn&ecirc;tabl'ye</a> fut env'y&egrave;e<br>
Pour qu'i' tinsse une autre assembli&eacute;e!<p>

Et d'm&ecirc;me, nou r'vait Moussieu Pepin<br>
Mettr' s'n'affiche du mus qui peut<br>
Et annoncer<br>
Qu'Mardi au ser<br>
Une autre assembli&egrave;e &eacute;thait lieu!<br>
Car il 'tait obl'yigi d'la t'nin...<br>
Et ne r'v&eacute;lo nos Principaux<br>
Qui s'y'en vont gaillards et dispos!<p>

Nou z'avait fait l'tout d'ch&acirc;que canton,<br>
Du Boulivot jusqu'&egrave;s Mathais<br>
Du bord d'l'eglyse,<br>
D'la rue d'Jutize,<br>
De Fauvic, et d'la rue d'la Crouaix<br>
Vercl'y&ucirc;t, Longueville et l'C&acirc;tillon<br>
La Ville &egrave;s Ph'lippes, l'Carrefour au Cli&egrave;rc<br>
Nou l's'avait r&ecirc;mou&eacute;s - jannes et vi&egrave;rs!<p>

Les v'l&agrave; don, derch&eacute;f, rassembly&egrave;s<br>
Dans l'&ecirc;cole (comme autant d'avi&egrave;rs!)<br>
Pour &ecirc;couter<br>
Erdistchuter,<br>
(Assis sus des bancs bein trop du&egrave;rs)<br>
Des sujets d&eacute;j&agrave; d&eacute;cid&egrave;s!<br>
Y'avait, ch&eacute; n'tait pon un secret,<br>
Contre la vueue... majorit&egrave;!<p>

Mais au bieau mitan d'l'assembly'&egrave;e,<br>
La distchussion allait tout l'temps,<br>
Et l's'orateurs<br>
'Taient pliens d'chaleur,<br>
Quand se l'vant tout d'un coup d'san banc<br>
Nou z'entendit le janne Mess Br&egrave;e<br>
Disant, ma fingre! qu'che n'tait pon<br>
La peine d'voter sus la tchestchon!<p>

"Pis qu'i' y'en a qui n'voudraient pas<br>
Qu'la p&acirc;raisse &ecirc;cliaith'thait la ruette -<br>
Et tch'est qu'en est?<br>
Entre deux-trais<br>
Nou' paiera d'sa propre pouchette<br>
Et nou' n'prendra pon rein sus l'r&acirc;t!<br>
J'y verrons dans la Sente Maillard<br>
Malgr&egrave; touos vous, mes vi&egrave;rs gaillards!"<p>
&nbsp;<p>

<I><a href="ejluce.html">Elie</a><br>
1911</I><p>
</TD></TR></TABLE></CENTER>
<div align="center"><img src="sentebree.jpg" width="380" height="100" alt="La Sente Br&egrave;e" title="" /></div>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="painlantern.html">Piteur's opinion on the lantern joke</a><p>
<li><A HREF="grouville.html">Grouville</A><p>
<li><a href="veue2004.html">Av'-ous veu la veue?</a><p>
<li><A HREF="lumiere.html">Vive la lumi&egrave;re!</A><P>
<li><a href="galantinne.html">Vive la Galantinne!</a><p>
<li><a href="crassait.html">Le Crassa&iuml;t</a><p>
<li><a href="chandelle.html">Une Vieille Chandelle</a><p>
<li><a href="craset.html">Notre Vieir Cr&acirc;set</a><p>
<li><a href="craset2.html">Le Cr&acirc;set</a><p>
<li><a href="leunmiethe.html">Qu'la leunmi&eacute;the sait</a><p>
<li><a href="mower.html">L&eacute; fa&ucirc;cheux &egrave;s v&egrave;rpeurs</a><p>



<li><a href="brancage2.html">L'originne d&eacute; nos routes, nos foss&eacute;s et l'brancage</a><p>
<li><a href="gdfmemouaithes.html">M&eacute;mouaithes d'aut'fais!</a><p>
<li><a href="rueddriethe.html">La Rue d'Dri&eacute;the</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/sente.html by HTTrack Website Copier/3.x [XR&CO'2014], Tue, 15 Jul 2025 14:04:20 GMT -->
</HTML>
