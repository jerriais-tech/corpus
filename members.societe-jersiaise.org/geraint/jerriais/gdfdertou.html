<HTML>
<HEAD>
<TITLE>D'&egrave;rtou en J&egrave;rri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>D'&egrave;rtou en J&egrave;rri</h2></font></center><p>


<font size="-1"><i>Trenton, Michigan,<br/>
USA,<br/>
L&eacute; 28 d&eacute; mai, 1977.<br/></i></font>
<br/>
Moussieu l'R&eacute;dacteu,<br/>
<br/>
Par l&eacute; temps qu'chutte lettre ich&icirc;n patha&icirc;tra dans la g&acirc;zette j'd&eacute;v'thais &ecirc;t' en J&egrave;rri, et j'm&eacute; d'mande si j'm'en vais trouver des changements en arrivant. J'ai ra&icirc;son d'craithe qu&eacute; oui. L'<a href="obelisque.html">obelisque au Conn&ecirc;tabl'ye Pi&egrave;rre Le Sueur</a> (1811 - 1853) dans la Grande Rue s'en va &ecirc;t' pus b&eacute; tch'i' n'l'&eacute;tait quand j'tchittis J&egrave;rri dans l'mais d'novembre d&eacute; l'ann&eacute;e p&acirc;ss&eacute;, car j'vai dans la g&acirc;zette du 7 d'avri tch'i' s'en va &ecirc;t' netti et resta&ucirc;r&eacute;. Ch'est damage qu&eacute; ch'est un lieu d'aisances tch'est san pus pr&egrave;s va&icirc;s&icirc;n. Un p'tit gard&icirc;n, bein flieuthi, y'&eacute;thait fait pus honneu et &eacute;thait mus emba&ucirc;m&eacute; l'air &agrave; l'entou. En m&egrave;me temps i' faut admettre qu&eacute; l'ob&eacute;lisque a bein pus d'visiteurs comme l'affaithe en est!<br/>
<br/>
La Rue &egrave;s Fran&ccedil;ais s'en va valer la peine d&eacute; vaie &eacute;tout. Un portrait dans la g&acirc;zette montre un homme &agrave; la paver atout des pi&egrave;rres d&eacute; taille. I' m'sembl'ye m'&egrave;rsouv'n&icirc;n tch'i' y'avait ieu p&acirc;lement d'aboli la rue, et j'sis bein content d'vaie qu'au contraithe oulle est en train d'&ecirc;t' nouvellement pav&eacute;e.<br/>
<br/>
J'vai qu' l'S&eacute;nateu Shenton, comme Pr&eacute;sident du IDC, est &agrave; la t&ecirc;te du conmit&eacute; ench&egrave;rgi d'pr&eacute;pather les plians pour la <a href="pmbaie.html">Baie d'St. Ou&euml;n</a>. J'sis seux qu'Moussieu l'Conn&ecirc;tabl'ye Pithou&euml;t s'en va garder s'n'yi sus les d&ecirc;b&acirc;ts et souangni d'prot&eacute;gi la bieaut&eacute; d'la baie.<br/>
<br/>
<img src="jva.jpg" width="250" height="219" alt="" title="" border="0" align="right" />
J'&egrave;rgret d'vaie qu&eacute; L's <a href="etats.html">&Ecirc;tats</a> n'ont pon voulu taxer les j'vaux. J'sis d'l'avis du Conn&ecirc;tabl'ye Pithou&euml;t tchi d&eacute;v'thaient y'&ecirc;tre. I' sont eune emb&ecirc;te dans les rues et i' galopent partout. Les membres tch'&eacute;taient contre patha&icirc;ssaient craithe qu&eacute; la taxe 'tait trop p'tite et n'valait pon la peine. Si l'Conn&ecirc;tabl'ye avait d'mand&eacute; pour v&icirc;ngt-ch&icirc;n louis &agrave; la pliaiche d&eacute; dgix, il &eacute;thait p't-&ecirc;t' ieu pus d'chance! Enf&icirc;n, il a un bieau sou&ocirc;ri sus sa fache dans san portrait dans la g&acirc;zette, ch'est en tchi i' n'patha&icirc;t pon en aver p&egrave;rdu grand dormi.<br/>
<br/>
 Tch'est tch'&eacute;thait janmais pens&eacute; qu&eacute; des membres d's &Ecirc;tats &eacute;thaient crititchi des r&egrave;gli&eacute;ments propos&eacute;s dans La Chambre en Fran&ccedil;ais, la langue officielle d&eacute; J&egrave;rri! Et i' n'y eut qu'un D&eacute;put&eacute;, l'D&eacute;put&eacute; Jean Amy L'Maistre, &agrave; d'fendre l'&ucirc;sage d&eacute; la langue officielle. A tch'il &ecirc;tat qu&eacute; j'sommes v&eacute;nus! Ch'est assez r'm&egrave;rquabl'ye, quand nou pense, qu&eacute; la m&acirc;jorit&eacute; d'nouos r'pr&eacute;sentants dans L's &Ecirc;tats n'savent pon la langue officielle d&eacute; l'&Icirc;le!<br/>
<br/>
J'm'&egrave;rsouveins tout-&agrave;-fait bein du temps qu&eacute; l'cadran dans l'<a href="royal_square.html">Vi&egrave;r Marchi</a> 'tait sus l'Corps d&eacute; Garde &agrave; c&ocirc;t&eacute; d'La Nouvelle Chronique. Quand j'&icirc;thai en ville (j'esp&eacute;the!) m&ecirc;cr&eacute;di ou jeudi d'la s'maine tchi veint, j'&icirc;thai vaie comment tch'i' patha&icirc;t atout sa nouvelle c&acirc;saque d&eacute; peintuthe. Ch'est eune bouanne chose tch'i' n'a pon attith&eacute; l'attention des pigeons. I' l'&eacute;thaient peint dr&ocirc;lement! Sans doute i' n'est p't-&ecirc;t' pon trop a&icirc;si &agrave; s'jutchi d'ssus, et v'la tch'est en sa faveur.<br/>
<br/>
Appathemment, un tas d'conm&egrave;r&ccedil;ants du haut des Ruettes tch'appr&eacute;che d&eacute; La Rue du Milieu (appel&eacute;e La Rue des Porcqs &eacute;tout) n'sont pon contents d'la vaie &icirc;nt&egrave;rdite &agrave; la cirtchul&acirc;tion d'boulants et tou&acirc;nn&eacute;e en promenade comme La <a href="rueddriethe.html">Rue d'Dri&eacute;the</a>. Pourtant, ch'est eune mangnifique id&eacute;e d'pouver marchi dans ieune ou deux des rues d'la ville &agrave; chaque pas &agrave; cause d&eacute; l'audace d&eacute; motoristes tchi n'patha&icirc;ssent pon saver, en J&egrave;rri, qu&eacute; l'pi&ecirc;ton a l'preunmi&eacute; drouait d'p&acirc;ssage. Combein d'fais qu' j'ai r'm&egrave;rtchi ch'l&agrave; en ville. Ouaithe qu&eacute; j&eacute; n'sommes qu'&agrave; ma&icirc;ntchi civil&icirc;s&eacute;s en Am&eacute;thique, la &quot;priorit&eacute;&quot; du pi&ecirc;ton est un pr&icirc;ncipe bein connu.<br/>
<br/>
La g&acirc;zette du 7 d'avri nouos dit qu' Messire Billy Butlin a acat&eacute; eune syraine. &Agrave; c'menchi, j'ai pens&eacute; &quot;Tchi niol&icirc;n!&quot;, mais quand j'ai veu qu'la g&acirc;zette montre l'&ecirc;tang dans tchi qu'ou d'meuthe, j'ai ieu &agrave; changi m'n id&eacute;e et accepter tch'i' y'a telle criatuthe qu'eune syraine! Pourtant, Papa, tch'avait navidgi, m'avait dit  quand j'tais mousse qu&eacute; ch'tait des sornettes d&eacute; matelot et tch'i' n'existaient pon v&eacute;thitabli&eacute;ment. P't-&ecirc;t' qu&eacute; Messire Billy m&eacute; la&icirc;ss'sa aller la vaie, la syraine? I' faut trous vivre en esp&eacute;thance!<br/>
<br/>
<i><a href="lefeuvre.html">George d'La Forge</a></i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfdertou2.html">D'&egrave;rtou en J&egrave;rri</a><p>
<li><a href="gdfdertou1970.html">D'ertou en J&egrave;rri!</a><p>
<li><a href="gdfdertou6.html">D'&egrave;rtou en J&egrave;rri!</a><p>
<li><a href="gdfdertou9.html">D'&egrave;rtou en J&egrave;rri</a><p>
<li><a href="gdfdertou10.html">D'&egrave;rtou en J&egrave;rri</a><p>
<li><a href="gdfdertou11.html">D'&egrave;rtou en J&egrave;rri!</a><p>
<li><a href="pave.html">Sus l'pav&eacute;</a><p>
<li><a href="egyptien.html">Marchi coumme un &Ecirc;gyptien</a><p>
<li><a href="23helyi.html">Deux'trais mots d'St. H&eacute;lyi</a><p>
<li><a href="pont2.html">Il a p&acirc;ss&eacute; gentiment dg'ieau souos l'pont</a><p>
<li><a href="rueesfrancais.html">&Agrave; l'aise</a><p>
<li><a href="gdfpigeons.html">Progr&egrave;s, pigeons et avocats</a><p>
<li><a href="gdfmemouaithes.html">M&eacute;mouaithes d'aut'fais!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
