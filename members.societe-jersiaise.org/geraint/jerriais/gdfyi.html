<HTML>
<HEAD>
<TITLE>Av'-ous bouan' yi?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Av'-ous bouan' yi?</h2></font></center><p>


<font size="-1"><i>Trenton</i><br/>
<i>Michigan, USA</i><br/>
<i>L&eacute; 2 d'd&eacute;zembre 1978</i><br/></font>
<br/>
Moussieu l'R&eacute;dacteu<br/>
<br/>
Comme j'l'ai mentionn&eacute; d'vant, j'ai tr&eacute;jous pens&eacute; qu&eacute; nouot' vielle langue J&egrave;rriaise est la pus expressive au monde, et tant pus qu&eacute; j'vieillis, tant pus qu&eacute; j'en sis seux! Quand nou s'donne l&eacute; plia&icirc;si d'&ecirc;tudier l'Dictionnaithe J&eacute;rriais-Fran&ccedil;ais du Docteu Fra&icirc;nque Le Maistre, nou-s-en vait la preuve. Y'a tant d'diff&eacute;thentes manni&eacute;thes &agrave; dithe la m&ecirc;me chose en J&egrave;rriais qu&eacute; ch'est absolument r'm&egrave;rquabl'ye.<br/>
<br/>
Par exampl'ye, d&eacute;pis qu&eacute; nouos v'lo d&ecirc;j&aacute; au mais d'd&eacute;zembre, n&eacute; v'la Nou&eacute; tch'appr&eacute;che, mais l'&icirc;nc&egrave;rtitude d&eacute; l'heuthe d&eacute; la mort, comme d&icirc;sent les Ecrivains quand il' &ecirc;crivent les dreins testaments d'lus clients, veurt dithe qu&eacute; j&eacute; n'l&eacute; v&egrave;rront p't-et' pon tous, et v'l&agrave; tch'est bein exprinm&eacute; dans l'diton tchi nouos dit, en p&acirc;lant d'Nou&eacute;: &#8220;Y'a bein d's i&egrave;rs en t&ecirc;te tchi n'en v&egrave;rront pon la f&ecirc;te!&#8221; Et en p&acirc;lant d'eune p&egrave;rsonne qu&eacute; nou sait tch'est si malade qu'ou n's'en va pon s'&egrave;rfaithe, &agrave; la pliaiche d&eacute; dithe:<br/>
<br/>
&#8220;Quand ou s'sa morte&#8221; nou peut dithe &#8220;Quand oulle &eacute;tha l's i&egrave;rs freunm&eacute;s!&#8221;<br/>
<br/>
D&eacute; iun tchi n'pouvait pon mangi tout ch'tchi'il avait m&icirc;nt sus s'n assiette quand il 'tait &agrave; tabl'ye, nou dit: &#8220;Il avait l's i&egrave;rs pus grands qu&eacute; l'ventre!&#8221; D'eune fille bein r&ecirc;vil'yie et tch'a l's i&egrave;rs tchi p&eacute;til'yent, nou dit: &#8220;Oulle a d's i&egrave;rs comme des crapauds d'mielle!&#8221; D&eacute; ieune tch'a d'bieaux grands i&egrave;rs et tch'i' sont expressifs et tch'ont d'l'attrait nou dit: &#8220;Oulle a d's i&egrave;rs &agrave; la p&egrave;rdition d&eacute; s'n &acirc;me!&#8221;<br/>
<br/>
Pour iun tch's des p'tits i&egrave;rs nou dit: &#8220;Il a d's i&egrave;rs comme un capuchon d'vlicot!&#8221; ou &#8220;Il a d's [...] Mais pour iun tch'a des p'tits i&egrave;rs mais tch'i' vait div&egrave;rs&eacute;ment cliai, nou dit: &#8220;Il a d's i&egrave;rs d&eacute; cahouain!&#8221; Pour iun tch'a des p'tits i&egrave;rs tchi patha&icirc;ssent l&acirc;ss&eacute;s ou &agrave; maintchi endormis, nou dit: &#8220;Il a d's i&egrave;rs d&eacute; p&icirc;ngou&icirc;n!&#8221;<br/>
<br/>
Et pour le chein tchi donne un r'gard de m&acirc;rrisson ou d'col&eacute;the &agrave; tchitch'un, nou dit &#8220;I' li' a lanchit d'une pathe dg'iers, man bouanhomme!&#8221;, ou &#8220;Il a freunm&eacute; l's i&egrave;rs si d&ucirc; qu nou-s-y craqu'thait des nouaix!&#8221; Pour la p&egrave;rsonne tchi vait cliai, nou dit &#8220;Oulle a d's i&egrave;rs d&eacute; ca&ucirc;que-souothis!&#8221;, ou &#8220;Oulle a l's i&egrave;rs r&ecirc;vil'yis comme les cheins d'un cat souos un groua&icirc;silyi!&#8221;, ou &#8220;L's i&egrave;rs li r'l&icirc;sent comme si ch'tait des v&egrave;rpeurs!&#8221; Pour l&eacute; chein tchi vait cliai et un mio partout en m&ecirc;me temps, nou dit: &#8220;Il a d's i&egrave;rs d&eacute; mo&ucirc;que!&#8221; Pour la p&egrave;rsonne tch'est partitchuli&eacute;thement al&egrave;rte et tchi patha&icirc;t s'ap&egrave;rch&eacute;ver d&eacute; tout ch'tch'i' s'p&acirc;sse l&eacute; tou d'lyi, nou dit &#8220;Oulle a d's i&egrave;rs d&eacute; cat!&#8221;, ou &#8220;Oulle est tout &agrave; i&egrave;rs!&#8221; Et quand nou veurt apostropher eune p&egrave;rsonne et l&icirc; dithe au nez, net et cliai, tch'est qu' nou pense, nou l&icirc; dit: &#8220;J'vouos dis entre quat' i&egrave;rs qu' nou n'&ecirc;tes qu'un voleux!&#8221;<br/>
<br/>
Quand nou vait eune p&egrave;rsonne tch'a 't&eacute; &ecirc;ffrit&eacute;e par tchique av&acirc;rie, nou dit: &#8220;Oulle avait l's i&egrave;rs tchi l&icirc; sortaient d'la t&ecirc;te!&#8221;. Mais pour eune p&egrave;rsonne tchi n'a pon peux d'autcheune chose, ou tchi n'est pon a&icirc;siement &ecirc;ffrit&eacute;e, nou dit: &#8220;Ou n'a pon d'frait' es i&egrave;rs!&#8221;. Et quand j'tais mousse y'a eune huiptantaine d'ann&eacute;s, et qu' nou voulait emp&ecirc;chi l's &ecirc;fants d'aller d'tchiquebord tchi n'tait pon seuthetabl'ye pour ieux, nou lus disait &#8220;N'allez pas l&agrave;, nou s-y vait d's i&egrave;rs!&#8221;.<br/>
<br/>
D'un homme tch'est acc&acirc;bli&eacute; d'travas nou dit: &#8220;Il a du travas par sus l's i&egrave;rs!&#8221; Pour eune p&egrave;rsonne tchi veint d'ou&iuml; tchique nouvelle tchi l'&ecirc;tonne hardi , nou dit: &#8220;Quand oulle a ou&iuml; ch'la, oulle a ouv&egrave;rt bouoche, s'i&egrave;rs et ou&iuml;es &agrave; s'en faithe du ma!&#8221;.<br/>
<br/>
Et y'a un fanmeux diton tch'est hardi expressif au sujet du chein tchi n'vait pon cliai, ou tchi n'patha&icirc;t pon vouler vaie chein tchi s'p&acirc;sse l&eacute; tou d'li. Ch'est: &#8220;Il a d'la f&#8230;&#8230;. dans l's i&egrave;rs!&#8221; J'vouos la&icirc;sse &agrave; d'vinner l'mot, car ch'n'est pon consid&eacute;th&eacute; pon par les gens raffinn&eacute;s d&eacute; l'&ecirc;crithe dans eune lettre ou d&eacute; l'prononcer en bouanne compangnie. <br/>
<br/>
Eh bein, bouannes gens, pouv'-ous penser &agrave; eune aut' langue tchi peut vouos fourni tant d'expressions entou&ocirc;rre un p'tit mot comme l&eacute; pluriel d'un yi?<br/>
<br/>
Et y'a d's i&egrave;rs, sans doute, tchi n'ont rein &agrave; faithe auve la veue d'homme ou d'femme. Les rotchi&egrave;rs dans l'port et les havres &agrave; L'&Ecirc;ta en ont d'ches l&agrave;. Au Pulec y'a Le Grand Yi et Le P'tit Yi - qu&eacute; nou prononce &#8220;Le Grand-tchi&#8221; et &#8220;L&eacute; P'tit-tchi&#8221; - Les C&ocirc;mes I&egrave;rs, Les Ch&icirc;ntch' I&egrave;rs, Les Pots I&egrave;rs (prononc&eacute; &#8220;Po-i&egrave;rs&#8221;), les pots &eacute;tant des mathes. L&eacute; Docteu Fra&icirc;nque Le Maistre les conna&icirc;t tous d'veue, et ch'est bein &icirc;nt&eacute;r&ecirc;ssant d'p&acirc;sser un d'mi&eacute;-jour auve li dans l's envithons des rotchi&egrave;rs &agrave; math&eacute;e b&acirc;sse. I' les conna&icirc;t tous par lus vi&egrave;rs noms et i' vouos les r'citent comme un &ecirc;colyi &ecirc;rcite s&eacute;n A B C!<br/>
<br/>

<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="iers.html">L's i&egrave;rs</a><p>
<li><a href="fachevoc.html">La fache en J&egrave;rriais</a><p>
<li><a href="gdffache.html">La fache et l'v&icirc;sage</a><p>
<li><a href="anatvoc.html">L'anatomie en J&egrave;rriais</a><p>
<li><a href="houmvoc.html">L&eacute; corps en J&egrave;rriais</a><p>
<li><a href="gdfcorps.html">Un tas d'corps</a><p>
<li><a href="doublye.html">Vais d'oubl'ye!</a><p>
<li><a href="gdfviyous.html">Viy'-ous cliai?</a><p>
<li><a href="2iers.html">Ches deux iers blius</a><p>
<li><a href="mittes.html">La Fontaine des Mittes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

