<HTML>

<!-- Mirrored from members.societe-jersiaise.org/geraint/jerriais/lecture.html by HTTrack Website Copier/3.x [XR&CO'2014], Tue, 15 Jul 2025 13:56:49 GMT -->
<HEAD>
<TITLE>Eune lecture sus l'monde</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Eune lecture sus l'monde</h2>
et sus chain qui s'y'-est p&acirc;s&egrave; et qui s'y p&acirc;se.</font></center><p>

MES BOUANNES GENS. - Coume j'nai pon l'habitude d&eacute; v'nin d'vant vous, j'y vains m'y-adr&egrave;s&eacute; pour la prumi&egrave;re f&egrave;s. Coume chia, ou l'viyis, i ya un k'mench'ment partout; et si ya un k'mench'ment partout, i dait y-avai eune f&icirc;n par you? V'l&agrave; la tchestion; et si ch'est l&agrave; la tchestion, ou&egrave; qu'est la r&ecirc;ponse?<br/>
<br/>
Mais p&acirc;sons &agrave; note sujet.<br/>
<br/>
Quand un houme s&eacute; l&egrave;ve pour dire et ra&icirc;sonn&eacute; d&eacute; chain qu'il sait et d&eacute; chain qu'i comprend, et chla d'vant qu'd'en p&acirc;l&eacute; un mot, ch't-houme-l&agrave; est un houme, - oui, ch't-houme-l&agrave; est un houme &#8230;<br/>
<br/>
Mais ch'n'est pas l&agrave; ou&egrave; qu&eacute; j'veux en v'nin.<br/>
<br/>
L&eacute; sujet qu&eacute; j'ai chou&eacute;si pour notre entr&eacute;tchain &agrave; c&ecirc;c&eacute; est d'la pue grande hinportance, et d'mande toute votre attention; chu sujet-l&agrave;, ch'est &#8220;l'Monde.&#8221;<br/>
<br/>
Eh bein, tch&egrave;s qu'est l'monde?<br/>
<br/>
Ch'est chain qu'i vos reste &agrave; sav&eacute;, mes braves gens; car, jusqu'ichin, eune racachie d&eacute; chain qu'nou s'est plieu &agrave; app'l&eacute; des &#8220;grands-houmes&#8221; - mais qu'i faut puet&ocirc;t nomm&eacute; des &#8220;grands &acirc;mices&#8221;, vos ont conte chent chinquante mille sorn&egrave;tes, d&eacute; mille huit cents soixante chinq coleurs &#8230;<br/>
<br/>
Eh bain, vos pi&egrave;s-t- qu&eacute; j'vos dise tch&egrave;s qu'est l'monde?<br/>
<br/>
L'monde, mes bouannes gens, ch'n'est pas coume nou vos l'a chant&egrave; chent f&egrave;s - eune orange; nan, l'monde ch'est Gerri; et si Gerri est l'monde, ou si l'monde est Gerri, ch'est toute la m&ecirc;me ch&ocirc;se i n'est ni rond, ni piat, ni c&acirc;r&egrave;, ni pointu.<br/>
<br/>
Ou viyis bain, braves gens, qu&eacute; j'n'avanche rain sans la <i>preuve</i> &agrave; la main, - et d'un seul coup j&eacute; <i>tchulbute</i> touots les G&eacute;ographiens, touots les Magichiens et les menni&egrave;res d&eacute; Philosophiens.<br/>
<br/>
Mais erv&eacute;non &agrave; <i>nos moutons</i>, ou puet&ocirc;t <i>erv&eacute;nons au monde</i>.<br/>
<br/>
Ach't-heu qu&eacute; j'nos soumes asseuxr&egrave;z chain qu'est l'monde, i-l-est bouan qu&eacute; j'nos ar&ecirc;tchions un moment pour v&egrave;s jusqu&eacute; you qu'i-l-est vrai que l'monde toupinne coume un toupin; car i para&icirc;t qu'nou vos a fait acraire qu&eacute; j'tou&ocirc;nons tous coume autant d'vendeurs d&eacute; bolles. I n'faut pas craire chla pue longtemps.<br/>
<br/>
I n'est pas qu'faire d'en chant&eacute; long coume d'ichin &agrave; Gros-N&egrave;z pour d&ecirc;menti eune telle b&ecirc;te d'histou&egrave;re; en v'chin la <i>preuve</i> en deux mots du contraire: ch&ecirc;que si j&eacute; tou&ocirc;nions d'eune telle sorte, j&eacute; vaindr&eacute;yons &ecirc;tourdis coume autant d'mouossons bi&egrave;s&egrave;s ou d'pouques mouollies.<br/>
&nbsp; <br/>
Mais erv&eacute;nons au Monde occouo eune f&egrave;s.<br/>
<br/>
Tch&egrave;s qu'i d&ecirc;couvrit qu&eacute; ch'tait un Emp&eacute;reur d&eacute; Roume - qu'nou nommait Gilles C&ecirc;zard, j&eacute; crai, - qui d&ecirc;bertchit ichin d&eacute; dans un bat&eacute; d'&ocirc;zi ercouert d'eune pieaux d'boeu; mais chouna est bouan &agrave; cont&eacute; &agrave; Jacque Poteur, l&eacute; Rou&eacute; du Dicq, ou &agrave; Douard Vi, san perrutchi.<br/>
<br/>
Chain qui m'para&icirc;t pue cryable d&eacute; chu grand offici, ch'est ch&eacute;chin; ch'est qu&eacute;, si ch&ecirc;que i plit un boeu ch&eacute; n'tait pon pour l'a&icirc;mour d&eacute; l'd&eacute;couvri, ou pour d&ecirc;couvri l'monde, mais tout bouann'ment pour s&eacute; couvri la co&egrave;ne du dos!<br/>
<br/>
Mais i m'semble qu&eacute; <i>j'm'&ecirc;carte</i> du monde. Eh bein! Tch&egrave;s qui d&ecirc;couvrit l'monde? Ou du-mains - tch&egrave;s qui f&icirc;t d&eacute;couvri l'monde; car <i>ch'est</i> tout yun?<br/>
<br/>
J&eacute; r&ecirc;ponds : <i>Ch'tait </i>Note Tout-Pi&egrave;sant <i>Sire </i>l&eacute; Rou&eacute; Jean, quand i d&ecirc;bertchit ichin d&eacute; d'dans d'meni&egrave;res d&eacute; Joncques chinou&egrave;ses - d'itelles meni&egrave;res d&eacute; <i>gibernes </i>coume la chenne qu&eacute; j'v&icirc;mes i ya tchiques ann&egrave;es ilo sus la rade. Car quand i-l-at&egrave;rrit, les grand-grand-grand-p&egrave;res des grand-grand-grand-p&egrave;res de nos grand-grand-grand p&egrave;res ruirent touots lux bounets en haut - j'veux dire en l'air - coume autant d'fos &ecirc;cap&egrave;s d'la tch&ecirc;ne, et ainchin l&eacute; monde fut d&ecirc;couert; ch'est &agrave;-dire qu'i s'd&ecirc;couvrit &#8230; qu'i s'd&ecirc;couvrit &#8230; qu'i fut d&ecirc;couert &#8230; qu'i s'd&ecirc;couvrit; oui, qu'i fut &#8230; oui, qu'i &#8230; Ou m'comprenn&egrave;z bain, <i>j&eacute; n'en doute pon, j&eacute; n'en doute pon </i>qu'ou comprenn&egrave;z bain &#8230; Ch'est <i>osi cli&eacute; </i>d'la baux d&ecirc;tremp&egrave;e &#8230;<br/>
<br/>
Quand yun d'ch&eacute;s Autr'aulougiens, d&ecirc;couvreurs d'&ecirc;telles et d'&ecirc;clipses, ervaindra vos cont&eacute; qu'i-l-est mugni&egrave;t &agrave; quatorze heures et d'autres sortes d'itelles avaines, ou pouorr&egrave;z bain vite l&eacute; pi&egrave;chi ou&egrave; que l'&acirc;ne boute l&eacute; boeu. La seule ch&ocirc;se qu'ou-z-&eacute;'rez &agrave; li d'mand&eacute; ch&eacute; s'ra d'li faire chutte toute p&eacute;tite tchestchion ichin : &#8220;Pouv-ous nos dire tch&egrave;s qu'est l'p&egrave;re des deux fils d'Jean C***?&#8221; - Tout d'suite ou l'verr&egrave;z ouvrir la goule coume un b&eacute;gaud et vos r'gard&eacute;ra coume si ch'tait un inouorant d'Saint-Ou.<br/>
<br/>
Chonchin m'fait pens&eacute; au gar&ccedil;on qui d'mandait un jour &agrave; sa m&egrave;re si ch'tait les grands batcheaux qui faisaient les p'tits!<br/>
<br/>
I m'semble av&eacute; entendu tchiqu'uns rire ou l'v&eacute; lux &ecirc;paules; mais sav'ous bain qu&eacute; si chu grand av&eacute;-l&agrave; n'a pon invent&egrave; la poudre, i-l-a au-mains 'tait n&egrave; &agrave; St.-Ou. I-l-est vrai qu&eacute; quo&egrave;que chla i <i>n'est pas</i> un St.-Ouennais; car yun des Ierlandais en a donn&egrave; <i>la prevue</i> du contraize : &#8220;Si vote cate allait faire san nid dans vote fou, &ecirc;che eune ra&icirc;son qu'i faut app'l&eacute; ses p'tits des pains? &#8230;<br/>
<br/>
Mais, minz&egrave;re-et-d'mie, nos v'l&agrave; occouo eune f&egrave;s hors du monde.<br/>
<br/>
Chain qu'i nos faut sav&eacute; ach'-t-heu ch'est : tch&egrave;s qu'&eacute;tait l&eacute; pue grand houme du monde?<br/>
<br/>
Connaissiez-t-ous l'Avocat d'N&acirc;zard? H&egrave;-bain, ch&eacute; n'&eacute;tait pas li! &#8230; I ya un diton qu'nou-z-entend tchique-f&ecirc;s - qu'i ya bain des ch&ocirc;ses &agrave; un ch&ocirc;zi et bain des r&ocirc;ses &agrave; un r&ocirc;zi; et quand nou s'donne le paine d'y pens&eacute;, nou trouve qu'i ya bain d'tchit &agrave; consid&eacute;r&eacute;. Pour <i>convaincre</i> - &ecirc;coutez : Tch&egrave;s qu'on dir&ecirc;tes d'un vihoume qui vos dirait qu'i-l'&eacute;rait 17 ans et <i>d'mi</i> &agrave; san pr&eacute;chain jour d&eacute; naissance; ou d'un av&eacute;, affront&egrave; coume eune b&eacute;lette, qui rencontr&eacute;rait un houme dans san ch&eacute;riot et qui li dirait : - &#8220;Man bouanhoume, ergard&egrave;z don; sav'-ous qu'les rouelles d&eacute; votre hernais touannent?&#8221; Ou bain s'ou d'mand&ecirc;tes bain civilement &agrave; tchiqu'un coum&ecirc;che que ses pou&ocirc;res d&eacute;s sont, et qui vos r&ecirc;pondrait: - &#8220;Bain mus, d&eacute;pis qu'ou l-z-av&egrave;z chuchis!&#8221; Tch&egrave;s qu'ou dir&ecirc;tes, don? Hains!<br/>
<br/>
Ou viyis bain, braves-gens, qu'ch'est eune belle ch&ocirc;se qu&eacute; d'sav&eacute; tchique ch&ocirc;se; ch'est chain qu&eacute; disait un jour l&eacute; Bourg&egrave;s-Gentyhomme - et i-l-ava&icirc;t d'autant raison qu&eacute; l'latin du Phil&ocirc;sophe, pardingue!<br/>
<br/>
Mais tch&eacute;tait l&eacute; pue grand houme du monde &#8211; ch'est-&agrave;-dire de Gerri? Car l&eacute; pue grand houme ch'tait un Gerriais, ch'est-&agrave;-dire eune creature humaine!<br/>
<br/>
L&eacute; pue grand houme? Ch'tait un Prince, du Rouoge-Bouoillion, <i>j'crai</i>, qu'nou-z-app'lait l&eacute; Duc d'Auverne. I' b&acirc;tit eune tour &#8211; s'ou vos en rap-p'l&egrave;z; les gens disaient qu&eacute; ch'tait la chaine d&eacute; la Hougue-Bie. Mais cry-ous qu'un grand-houme s'en va s'ab&ucirc;s&eacute; &agrave; b&acirc;ti eune Bagatelle? Ch&eacute; <i>n's'ra pon &agrave; </i>vous ou &agrave; m&eacute; qu'nou vaindra cont&eacute; <i>dit&egrave;t gniolin</i>. Ch'en 'rait l&agrave; &egrave;h-tout d'eune belle!<br/>
<br/>
V'chin chain qu'est <i>pue criyable</i> : l&eacute; pue grand-houme <i>dait</i> av&eacute; b&acirc;ti la pue grande tour; et si l&eacute; pue grand-houme a b&acirc;ti la pue grande tour, <i>ch'tait </i>l'Amiral d'Auverne qui b&acirc;tit la Tour d&eacute; Babel!<br/>
<br/>
Ch'-t-<i>explic&acirc;tion</i> &#8211; ou l'avouer&egrave;z tous &#8211; est <i>osi cliaire</i> qu&eacute; si la m&eacute; bouillait j&eacute; p&ecirc;qu&eacute;rions note pa&icirc;son tout tchuit; et j&eacute; crai qu&eacute; si ch'tait l&agrave; l'cas, ch&eacute; s'rai ardi d'&ecirc;p&egrave;ne pour riches et pou&ocirc;res, savants et ignoyrents, grands et p'tits, gros et maigres, hauts et bas, houmes et fenmes, gar&ccedil;ons et filles, cas et tcheans, et tch&ecirc;qu'j'en sait tchi. Tch&egrave;s qu'ou-z-en criyis? n'ai-je pon pue d'sept f&egrave;s ra&icirc;son?<br/>
<br/>
J&eacute; savons ach'-t-heu tch&egrave;s qu'-&eacute;tait l&eacute; pue grand-houme de monde; chain qu'i nos faut d&eacute;couvri &#8211; ch'est : tch&egrave;s qu'&eacute;tait l&eacute; pue grand pliaisi du monde; ch'est-&agrave;-dire de nos vieilles gens d'aute f&egrave;s?<br/>
<br/>
Nos anch&ecirc;tres <i>du temps p&aacute;s&egrave;t' </i>coume ou l'sav&egrave;z'avaient la cou&ocirc;tume d'all&eacute; pass&eacute; lux seur&egrave;es &agrave; la Veille; ch'est-&agrave;-dire qu'i-l-allaient des racachies d'houmes, d&eacute; femmes et d'geannes hardelles villyis ci&egrave;z tchiqu'uns d'lux v&ecirc;sins. Tch&egrave;s qu-i-l-allaient y faire? Ch'est chain qu'ou n'sav&egrave;z pon abouan d'vous, pour n&eacute; pon dire tous; car les pue viers d&eacute; vous n'&eacute;tch&egrave;tes occouo qu&eacute; des babouins et cotelles!<br/>
<br/>
Ecout&egrave;z don, qu&eacute; j'vos dise : Un gnioleux disait un jour qu&eacute; s'i-l-avait yeu onze autres aviers i-l-en &eacute;rait yeu just&eacute;ment eune douzaine; un autre d&icirc;t qu&eacute; la pue grande partie d'ses aviers 'taient des gar&ccedil;ons et des hardelles. Pouv'-ous m'dire l&eacute; tch&egrave;t qu'avait l&eacute; pue d'ra&icirc;son des deux? Pouv'-ous seulement m'dire tch&egrave;s qu'Henri VIII dit <i>&agrave;</i> Ouoyame-l&eacute;-B&acirc;tard quand <i>i virent</i> la t&ecirc;te d&eacute; Charles I mi boul&eacute; sus l'&ecirc;chaufaud? &#8230;<br/>
<br/>
Mais j'm'appercheu qu&eacute; j'm'&ecirc;carte un miot du pue grand pliaisi du monde. H&egrave; bain, tch&egrave;s qu'nos anch&ecirc;tres allaient faire &egrave;s veilles? I yallaient ouvr&eacute; lux cauches. Et cry-ous qu&eacute; ch'tait l&agrave; tout lux pliaisi? Il n'y pon d'dangi. J&eacute; <i>n'sai </i>s'ou-z-av&egrave;z connu un p'tit cou&ocirc;turi qui viollonnait &#8211; ch'tait yun d'ch&egrave;s <i>Charlots</i> qui furent pue tard mangis par les <i>Magots</i>. Il fut pi&egrave;chi Avocat &agrave; la Cour par l&eacute; R'nard-d&eacute;-R&ocirc;z&eacute;, pour aidghi &egrave;s <i>honn&ecirc;tes </i>gens &agrave; tondre et &agrave; plium&eacute; l'pou&ocirc;re monde &#8230; Ou viyis bain qu'i n'tait pas coume l&eacute; chain qui 'tait &agrave; &ecirc;dghi &agrave; deux autres &agrave; rain n'faire! H&egrave; bain i-l-allait &egrave;s veilles diverti geannes et vi&egrave;rs avec ses boudins d'ca, et i li baillaient deux-s-trais liards pour sa paine.<br/>
<br/>
Mais 'taiche-l&agrave; l&eacute; pue grand pliaisi du monde, m&eacute; dir'ous? H&egrave; nennin-djia, ma f&eacute;, - i y-avait aute chose.<br/>
<br/>
Dans ch&eacute;s veilles les vieilles gens racontaient &egrave;s geannes des contes d&eacute; R'char-m&eacute;-n-oncle. [Oh! chonchin m'fait pens&eacute; qu&eacute;, s'ou rencontr&egrave;z m&eacute;-n-oncle, vos pliaira-t-i li dire qu&eacute; j'sis sans n'veu!] J&eacute; veux dire qu'i-l-y racontaient un tas d'gniolin &#8211; coume i lux v'nait dans la t&ecirc;te, sus les F&egrave;tchieaux, les Chorchi&egrave;rs, les Tch&eacute;rauds, les B&eacute;langi&egrave;rs et d'autre sorte d'it&egrave;t gibi! I disaient qu'nou viyait, la gni&egrave;t, des R'v&eacute;nantsa, qui vos paffaient toutes les f&egrave;s qu'nou s'd&ecirc;tou&ocirc;nait la t&ecirc;te; qu&eacute; yeune des portes du Mengni d'Longueville n&eacute; pouvait pon frum&eacute;; qu'nou z-entendait un sacage d&eacute; f&eacute;, &agrave; mingni&egrave;t, quand nou p&acirc;sait l&eacute; long des-ma&icirc;sons troubi&egrave;es; qu'nou-z-entendait des cris &acirc;freurs &agrave; la Rouoge rue, &agrave; Ni&egrave;rmont, &agrave; R&ocirc;s&eacute;, &agrave; Handouais, &egrave;s Hautes-Crou&egrave;s, &agrave; la rue Cr&egrave;ve-Tchoeu, au B&eacute;tch&egrave;t-&egrave;s-Cas, &agrave; la Crou&egrave;z-d'la Bataille, &agrave; Rocqu'bert (au Vendr&eacute;di la gni&egrave;t), et &agrave; bain d'autes bords, et qu'nou viyait l&eacute; Tchean du Bou&ocirc;l&eacute; p&acirc;s&eacute; par dans l'b&egrave;le d&eacute; La Rouoll'rie! &#8230;<br/>
<br/>
Cry-ous qu&eacute; ch'tait l&agrave; l&eacute; pue grand plia&icirc;si du monde?<br/>
<br/>
Ah! d&eacute; vrai, nannin, don! L&eacute; v'chin :<br/>
<br/>
Eh bain, - quand les jeannes gens alaient &agrave; la ville, i s'ente-viyaient, - et quand i s'ente-viyaient, i badinaient, - et quand i badinaient, i riaient, - et quand i riaient, i-l-'taient contents, - et quand i-l-'taient contents, chla lu faisait plia&icirc;si, - et ch'tait l&agrave; l&eacute; pue grand plia&icirc;si du monde. Ch'est-&agrave;-dire, l&eacute; pue grand plia&icirc;si du monde dans les conpengnies &#8230; Prennons eune prinse de sno d'l&agrave; V&egrave;rte-Porte par l'&agrave;-d'sus.<br/>
<br/>
Tch&egrave;s qu'ou m'dir&egrave;z d&eacute; tout chu tripot-l&agrave;, mes bouannes gens? Cri-y-ous pon qu&eacute; quand l'monde en vain &agrave; chutte passe i-l-est grand temps d'y r'mi&egrave;dghi? Cry-ous pon qu&eacute; l'chain qu'a eune montre qui va trais m&egrave;s trop tard n&eacute; d&eacute;vrait pon bain vite la vendre, si ch&ecirc;qu'I veux n&eacute; perdre pon trop d'sus? Ah! en v&eacute;rit&eacute;! si j'en avais d'itelles j&eacute; les vendrais p&ucirc;t&ocirc;t par l&eacute; cabot&eacute; qu&eacute; d'les gard&eacute; &agrave; perdre lu temps <i>&agrave; rain n'faire.</i> J&eacute; sis seux qu'ou-z-&ecirc;tes d&eacute; m'n-idi&egrave;e l&agrave;-d'sus, et qu&eacute;, coume m&eacute;, ou s'ra&icirc;tes bain en henrfent&egrave; d'av&eacute; d'it&egrave;s navets autou d'vous. Quant &agrave; m&eacute;, j'aim'rais bain mus nou&ocirc;ri yun qui mang'rait coume deux eune s&eacute;maine p&ucirc;t&ocirc;t qu'un m&egrave;s!<br/>
<br/>
Mais j&eacute; crai, bouannes-gens, qu&eacute; j'sommes quasi maintchi k'min &agrave; la leune, et, d'vant qu'-d'all&eacute; pue lien, j&eacute; f'rons osi bain d&eacute; nos rapitchi du c&ocirc;t&egrave; du monde &agrave; tchi qu'j'avons tou&ocirc;n&eacute; l'dos pour un moment; car ou n'av&egrave;z pas envie, chonte, qu&eacute; j'alions v&egrave;s si la fenme du sol&egrave;t est faite d&eacute; fromage? &#8230;<br/>
<br/>
Ach'-t-heu qu&eacute; j'avons veu l'monde du temps p&acirc;s&egrave;t (pas sec), viyons tch&egrave;s qu'est l'monde du temps pas mouoilli; j&eacute; veux dire d&eacute; chu temps ichin :<br/>
<br/>
Ou sav&egrave;z bain sans doute, mes braves-gens, qu&eacute; les vi&egrave;rs du temps jadis - j&eacute; veux dire du temps d'Matchieu Sal&egrave;t - vivaient jusqu'&agrave; quasi 1,000 ans; - ch&ecirc;que dans ch&eacute;s temps-l&agrave; i lux tra&icirc;naient coume des limaches, et prannaient un terrible temps &agrave; marchi d'eune pi&egrave;che &agrave; l'autre de monde. Mais &agrave; ch't-heu qu&eacute; nou n'v&eacute; pon chent ans touots les jours (ni m&ecirc;me touots les vingt ans) tout s'fait d&ecirc;y&egrave;sment et coume dans un clin-d-yis. En effet, nou peut all&eacute; d'nos jours d&eacute; Gibraltar* en Egypte** d'vant d&ecirc;jun&eacute;, et r'v&eacute;nin &agrave; Pi&eacute;mont*** d'avant d&eacute;nn&eacute;. Ch&ecirc;que d&eacute; l'heure qui va l&eacute; monde est d'sengourdi. Osin, t&acirc;chiz d&eacute; trouv&eacute; un <i>Crapaud</i> endormi, s'ou pouv&egrave;z!<br/>
<br/>
Ch'est damage qu&eacute; Ma&icirc;tre Tom Br&eacute;m&acirc;le n'est pue, l&eacute; pou&ocirc;re vi, - li qu'avait eune b&eacute;daine coume un bouan saleux - jeanmais nou n'avait veu dit&egrave;t d'vant - et la t&ecirc;te pue grosse qu&eacute; l'poing, quo&egrave;qu'ou n'fusse pon enfi&egrave;e; ch'est li qui vos en d&ecirc;gringol'rait d&eacute; ch'qui s'p&acirc;se d'ichin au Coin-&egrave;s-Anes, - ou l'Coin-&egrave;s-H&icirc;tres, s'ou voul&egrave;z, - et r'venin, sans s'ar&ecirc;t&eacute;, et chla, &agrave; grand son d'sa clioche, pour l'affiermi.<br/>
<br/>
J&eacute; saute du cot &agrave; l'&acirc;ne, coume nou dit dans ses termes : Ou n'&ecirc;tes pas sans av&eacute; tchique id&egrave;e qu&eacute; l'Eglise d&eacute; St.-Marc tchit toute, eune gni&egrave;t? Ch'en 'tait l&agrave; un potafias! Eh bain, sav'-ous bain qu'i n'en fallut pas pue pour qu&eacute; les chains qui l'entendirent <i>crussent</i> qu&eacute; ch'tait yeune d&eacute; lux dents qui <i>v'nait saut&eacute; &agrave; joints pis </i>du chip&eacute; dans l'aire! Mais i n'y a <i>rain d&ecirc;tonnant</i> &agrave; chla; quand nou pense qu'i y a du monde qui s'imagine qu'i-l-ont yeu l'pi &ecirc;couochi quand il lu-z-a tch&egrave;s un brin d'&eacute;train d'sus! Ch'est coume chla, qu'les gens font d'eune m&ocirc;que un &ecirc;l&eacute;phant.<br/>
<br/>
J'm'en allais just&eacute;ment oubli&eacute; d'vos dire qu'i yen a qui n'font lux lyis qu'au s&eacute;, pour emp&ecirc;chi, s&eacute; disent-i, qui n'saient <i>amartchis</i> d&eacute; jour par les boulants qui p&acirc;sent dans les k'mins! I y-en a qui vos d'mandraient bain opr&egrave;s chla s'ou-z-av&egrave;z veu Lambert &#8230; Mais, mon doue, un couochon n'est pas un vert-minion! J'm'en vais vos l'prouv&eacute; : Un s&eacute;, ma femme et m&eacute; j'&eacute;tchions &agrave; prendre l'air en canpengne. Dans un moment ou s'ar&ecirc;te tout court et crie : &#8220;V'la un crapaud!&#8221; - &#8220;Nouf&egrave;t&#8221; j'l&icirc;s dis : &#8220;v&eacute;tand&#8221;. - &#8220;Mais j't&eacute; dis qu'ci, 'car <i>j'l&eacute; v&eacute; bouogi!</i>&#8221; Eh bain j'fus v&egrave;s tch&ecirc;qu'en 'tait, et l&eacute; cr&eacute;-r-ous, &#8220;l&eacute; crapaud&#8221; s'&eacute;tait <i>m&eacute;tarmous&egrave;</i> en eune pi&egrave;rre!<br/>
<br/>
Mais ch'n'est pas l&agrave; les sept-dghi&egrave;si&egrave;mes d&eacute; chain qu nou v&eacute; ou ou&eacute;, mon doue! et si m'fallait m'mettre &agrave; racontr&eacute; qu'nou va &agrave; la dguerre sans carabenne, qu'nou puche les sous coume des &ecirc;calles, qu'nou porte les ma&icirc;sons sus des chivi&egrave;res-&agrave;-bras, qu'nou donne &agrave; mangi &egrave;s babouins ove des castroles, ou qu'nou fique les houmards et l'lanchon &agrave; p&ecirc;tre dans ce clios, ch&eacute; s'rait sans doute tchique ch&ocirc;se d&eacute; divers&eacute;ment merveillieux, mais j&eacute; n'peux pas m'arr&ecirc;t&eacute; &agrave; racont&eacute; tout chonna, j&eacute; n'en vaindrais jenmais &agrave; but, pardingue!<br/>
<br/>
Chain qu'j'ai d'mus &agrave; faire, &agrave; m'n'id&egrave;e, ch'est d'erv&eacute;nin au monde d'ach'-t-heu.<br/>
<br/>
Nou n'peut pon s'emp&ecirc;chi d&eacute; s'gratt&eacute; l'oyrelle quand nou-z-y pense; sav'ous tch&ecirc;que chutte farceuse d&eacute; Marte N&eacute;hou m'fit un jeu, quand <i>j'allis</i> pour l'embrachi? - Ou <i>m'p&acirc;sit</i> un b&ocirc;tch&egrave; d'ortchies souos l'n&egrave;z et <i>m'dit.</i> &#8220;Tchain, val&egrave;t, i n'ya rain dit&egrave;t coume les ortchies pour purgi les sangs! &#8230;<br/>
<br/>
Ensa! J&eacute; vos l&eacute; d'mande, pitchi est-i purgi? &#8230; Et p't-&ecirc;tre bain qu'-oui, occouo, chla fait p't-&ecirc;tre pue d'&egrave;sf&egrave;t &egrave;s sangs; tout d'm&ecirc;me, j &eacute;n'tchains pon trop &agrave; gou&ocirc;t&eacute; d'itelles purges! Et vous?<br/>
<br/>
Mais au forteune la purge! ch'n'est pas l&agrave; l'monde.<br/>
<br/>
H&eacute; bain, tch&egrave;s qu'est la pue grande invention du monde d&eacute; nos jours? &#8211; v'l&agrave; ch'i nos faut ach't-heu examin&eacute;.<br/>
<br/>
Ou n'&ecirc;tes pas sans av&eacute; oui p&acirc;l&eacute; du fenmeux <i>porte-vou&egrave;s</i> qu'nou s'sert pour p&acirc;l&eacute; d'un but &agrave; l'autre de monde, et qu'les bachoirs appellent l&eacute; &#8220;tout-l&egrave;d-graphe&#8221;; h&eacute; bain, ch'est la pue grande invention du monde.<br/>
<br/>
D'mand&egrave;z, don, que l'aute jeu <i>nou d'mandait</i> &agrave; Ma&icirc;tre Bernab&egrave;t Paie-d'M&egrave;t, qu'est &agrave; l'aute but du monde, tch&egrave;s qu'i-l-'tait &agrave; br&acirc;zilli l&agrave;-bas, et, dans mains qu'un fi, i r&ecirc;pondit <i>qu'i-l'tait &agrave; &ecirc;cr&eacute;d&eacute; </i>des pihennes!<br/>
<br/>
Opr&egrave;s chla, dites-m&eacute;, tch&egrave;s qui s'ra la pr&eacute;chaine chose qu&eacute; nou-z-entendra? Qu&eacute; nou vendra les poumes d&eacute; Nier-Binet par la bouteille? Ou qu'nou-z-ira &agrave; la chasse des orm&egrave;rs ove des arbal&ecirc;ques ou des &ecirc;lingues? Ou qu'nou m'sur'ra l'ieau par la vergue? Ou qu'nou pinch'ra l'n&egrave;z d'un houme pour l&eacute; faire &ecirc;copi des bib&egrave;ts? Ou qu'nou s'couv'ra ove eune h&egrave;che pour su&eacute; un fret.<br/>
<br/>
Les anciens nos disaient qu&eacute; l'temps des miracles 'tait p&acirc;s&egrave;t, mais, quant &agrave; m&eacute;, j&eacute; cr&eacute; qu'i vain bieau-frais, et d'un fenmeux pas; tch&egrave;s qu'ou-z-en criyis, bouannes gens?<br/>
<br/>
Assa, i nos faut v&egrave;s tch&egrave;s qu'est la pue merveillieuse chose du monde d'ach'-t-heu.<br/>
<br/>
Ilas! &acirc; propos d'merveilles - tch&egrave;s qui <i>d&ecirc;couvrit</i> les merveilles? tch&egrave;s qui fit les prumi&egrave;res merveilles? Ch'tait les Gerriais, pardingue! Et i n'ya qu'les Gerriais qui savent les faire coume i faut. Touots les chains qu'en gou&ocirc;tent eune f&egrave;s disent qu'i-l ont l'go&ucirc;t d'y-r'va-z-i &#8211; et i-l-ont fichue ra&icirc;son, dame. La preuve du podin est quand nou l'gou&ocirc;te.<br/>
<br/>
I y'en a qui disent qu'i n'ya qu&eacute; SEPT merveilles dans l'monde, et m&eacute; <i>j&eacute; m'ersouvains</i> qu&eacute; <i>ma</i> grand'm&egrave;re en fit eune ann&egrave;e, si ch&eacute; n'tait pon 700, ch'en 'tait 7,000!!! Cry-ous opr&egrave;s chla qu'i n'ya 7 merveilles au monde?<br/>
<br/>
Mais tch&egrave;s qu'est la pue merveillieuse ch&ocirc;se d&eacute; chu monde?<br/>
<br/>
Quant &agrave; m&eacute;, j&eacute; cr&eacute; qu'ch'est chonchin : l&eacute; Clicoqu'r&eacute;forme &#8211; eune droque qu&eacute; nou-z-inventit i ya tchique ann&egrave;es et qu&eacute;, malheureusement, nou n&eacute;glige hardi. En prannant <i>deux d'go&ucirc;ts</i> d&eacute; chutte m&eacute;d's&egrave;ne-l&agrave; nou peut av&eacute; un bras ou eune gambe d&eacute; copes sans qu'nou-z-en sante pue d'ma qu&eacute; si eune puche vos pitchait.<br/>
<br/>
J&eacute; m'ermets d'av&eacute; lu sus eune G&acirc;zette &#8211; ch'tait la bouanne fenme <i>Chronique</i>, j&eacute; crai, - qu&eacute; quand nou-z-eut k'menchi &agrave; faire servi chutte drogue merveillieuse ichin, un pouorre mins&eacute;rable eut sa t&ecirc;te toute minchie souos un hernais, et, pour li racmod&eacute;, nou l'enm'nit &agrave; l'H&ocirc;pita; nou li scit toute horte, h&egrave; pie <i>nou li stitchit eune t&ecirc;te d&eacute; tchean</i> &agrave; la pi&egrave;che! &#8230; Eh bain, i n'en sentait rain; tout ch'qu'i d&icirc;t quand il s'&ecirc;villit, ch'tait quand il voulut d'mand&eacute; un verre d&eacute; <i>grog</i> pour s&eacute; rase&ucirc;r&eacute; l'tchoeu,<i> i</i> <i>s'mint &agrave; ouass&eacute;!</i> Est-che qu&eacute; ch&eacute; n'tait pon mus pour li d&eacute; s'r&eacute;zigni &agrave; av&eacute; eune t&ecirc;te d&eacute; tchean d'minse p&ucirc;t&ocirc;t qu&eacute; d'perdre sa vie? Has! mais oui, bain seux, don! Enfin, ou convaindr&egrave;z ove m&eacute; qu&eacute; ch'tait l&agrave; eune merveille bain grande, et qu'<i>j'ai ra&icirc;son</i> d&eacute; l'apl&eacute; la pue merveillieuse ch&ocirc;se du monde d'ach'-t'heu.<br/>
<br/>
En v&eacute;rit&egrave;! Ch'est ichin l'-temps des miracles! Tch&egrave;s qu'nou verra la pr&eacute;chaine ch&ocirc;se? Enivr&eacute; l-z-h&icirc;tres pour les &eacute;call&eacute;? Ou attrap&eacute; les balaines ove des trapes &agrave; ras? Ou mangi l'vinaigre ove des frouques &agrave; pennais? Ou all&eacute; d'meur&eacute; au r&acirc;s d'un cann&eacute; pour av&eacute; l'air d&eacute; la m&eacute;? Ou bain all&eacute; sus la coue &egrave;s vaques pour faire sonn&eacute; les clioches des &eacute;glises? D&eacute; vrai, l&eacute; monde est sus l'pue!<br/>
<br/>
<i>J'rancontris</i> l'aute jeu un dr&ocirc;le d&eacute; portr&egrave;t &#8211; Bachin Bacholle sont les <i>prumi&egrave;res lettres</i> d&eacute; san nom; <i>i m'dit</i> qu&eacute;, vraiement, i n's'rait pon du tout &ecirc;tonn&egrave; qu&eacute; l'temps &agrave; l'av'nin nou mang'rait des yers d&eacute; corbin-&agrave;-court-b&eacute; au picle, d'la salade d&eacute; tchi&egrave;rdon et d'l&eacute;tton, d'la g&acirc;che &agrave; n&egrave;re cr&ocirc;te flieurie d'&ecirc;tcherbots hodris, des patates sans y&egrave;rs fricachies dans du beurre d&eacute; biche, des bourd&eacute;lots d'bl&egrave;t amend&egrave;s d'cr&eacute;tons, des cr&ecirc;pes saupoudr&egrave;es d'cie et d'vert-d&eacute;-gris, des p&acirc;t&eacute;s d'ca tral&egrave;t rigot&egrave;s, des pliches d&eacute; poumes mitonn&egrave;es ove des pouorets minchis dans du lait c&acirc;lyi, du perci, ou des p'tites herbes, &ecirc;couochis dans d'la figue d&eacute; blianc tchean, et d'autres sortes dit&egrave;s picles! Quand <i>i m'eut dit</i> chonna &#8211; un vrai pot-pouorri &#8211; j'en d'meuris en ext&acirc;se, coume Jean Vainn'ment dans san tros!<br/>
<br/>
J&eacute; r'saute occouo du cot &agrave; l'&acirc;ne : Eche &ecirc;tonnant s'nou v&eacute; autant d'vices coume i ya? Qu&eacute; nou-z-aille d&eacute; la Fontaine-des-Mittes au Signa d'la Mouaie, du Saut-J&eacute;fr&eacute; &agrave; la Pi&egrave;rre-des-B&ecirc;si&egrave;res, d&eacute; la Longue-Par&eacute; jusqu'&agrave; l'aute but des Vinchelez, du Pot-du-Rotchi au Marais-&agrave;-la-Coque, du Pliat-Dou &agrave; la Fosse-&agrave;-l'Ecrivain, et d'l&agrave; au Ru&eacute;, ou d'ichin &egrave;s Colombi&egrave;rs, et jusqu'au fin-fonds d'l'Etat; qu&eacute; nou-z-aille l&agrave; yo&ucirc; qu'nou voudra, partout nou v&eacute; la jalousie, la convou&egrave;tise, l'ordghi, la couorrie d&eacute; qu'mins deux milles trop &eacute;pais, et, pardessus tout, la trop grande l&egrave;v'rie du coute &#8211; coume i-l-av'nait si bain aute f&egrave;s &agrave; Messe <i>Ni&eacute; Gnos </i>d&eacute; l'faire. [Ch'en 'tait-l&agrave;, &egrave;tout, un c&eacute;l&egrave;bre bouv'reu, chu p'tit &ocirc;ti-l&agrave;!]<br/>
<br/>
Faut-i s'ravi, opr&egrave;s tout chla, s'nou v&eacute; tant d'meubles av&acirc;ri&egrave;s par l'intemp&eacute;rance, et si eune tap&egrave;e gens paquent lux velles d'vant qu'i-l-en sait temps? D&eacute;-vrai, quand nou-z-y pense, chla fait pitchi autant qu'les ortchies &agrave; Marte N&eacute;hou &#8230; Perm&egrave;t&egrave;z-m&eacute; de m'&ecirc;cri&eacute; <i>avec </i>l&eacute; Grand <i>Jack Spi&egrave;re; Tch&ecirc;que ch'est qu'chu</i> tirre-bouchon-<i>l&agrave; qu&eacute; j'v&eacute; d'vant m&ecirc;!!!</i>&#8221;<br/>
<br/>
Av'ous id&egrave;e d'la vieille d'octante ans qui s'creaulait un jour sus san hait et qui disait : &#8220;I faut qu&eacute; <i>jeannesse</i> s'atchitte!&#8221; Faut-i d&ecirc;ra&icirc;sonn&eacute; pour p&acirc;l&eacute; d'la sorte? Oui certainement, don; car ch'est pue criyable qu'ou r'dotait &agrave; cli&egrave;r-bouillon! Eh bain, ch'est m'm-id&egrave;e, qu'i-l-en est d'm&ecirc;me du monde; tant pue qu'i vieillie, tant pue i r'dote.<br/>
<br/>
Si l'monde continue &agrave; changi d'eune telle sorte, ch'est seux qu'i s'tou&ocirc;u'rs &agrave; l'envers, et nou n'-manqu'ra pon d'av&egrave;s la t&ecirc;te des crapauds ou&egrave; qu'i d&eacute;vraient av&eacute; la coue &#8211; r&eacute;fi&egrave;chiss&egrave;z bain qu&eacute; j&eacute; n'dis pas qu'i-l-en ont yeunne, les marmous&eacute;s et les biches pondre des oeux fricachis, les couochons &#8211; j'&eacute;rais deu dire les b&ecirc;tes-&agrave;-&ccedil;aie &#8211; soufli&eacute; les tambours et battre les fli&ucirc;tes, eune fret empoi&ecirc;sonn&egrave;e dans un jeu ou&egrave; qu'nou fond'ra d'caleu, des tas d'r&acirc;s et d'souories t&eacute;t&eacute; les cas, ou faire lux nids dans lux oyreilles, l-z-ou&egrave;siaux marchi &agrave; quatre pattes, et, d'vant qu&eacute; d's'n all&eacute; tchique bord, cliou&eacute; s'n-ombre dri&egrave;re la porte pour <i>gard&eacute; compengnie</i> &agrave; sa femme! &#8230;<br/>
<br/>
Si jeanmais chu temps-l&agrave; arive, dites qu&eacute; j'vos l'dit, les cas ervaindront d&eacute; basse-yeau, la m&eacute; au pliyain &#8230; les &#8220;P'tits-Engliais&#8221; p&acirc;l'ront l&eacute; bouan pliat Gerriais, les ch'vaux raprendront lux &#8220;grec&#8221; et lux &#8220;latin&#8221;, et les &acirc;nes ertrouv'ront lue &#8220;ra&icirc;son&#8221;!!!<br/>
<br/>
J&eacute; crai qu'i faut osi bain cli&ocirc;re note lecture pour engni&egrave;t, car j&eacute; k'menche &agrave; &ecirc;tre terriblement enrou&egrave;t. V'l&agrave; ch'qu'i ya d'-pi&egrave;re, quand nou s'rouolle &agrave; ronfi&eacute; dans un clios, et qu'nou-z-oublie d'frum&eacute; la h&egrave;che dri&egrave;re s&eacute;! &#8230; Bonsuer, port-ous bain et j&eacute; paierai l'Docteu.<br/>
<br/>
&nbsp;J'ai l'honneu <i>d'&ecirc;tre,</i><br/>
<i>L&eacute; seul vrai Phil&ocirc;sophe,</i><br/>
<br/>
<i>&nbsp;&#8220;Honi sait </i>qui ma y pense!&#8221;<br/>
<br/>
Gerri &#8211; 1865.<br/>
<br/>
*A la Mare d&eacute; Ste.-Catrenne.<br/>
** Au Nord d&eacute; la Trin'it&eacute;.<br/>
***Eune Pointe, &agrave; St.-Ouen.<br/>
<br/>
<i><a href="jdr.html">Jean Dorey</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><A HREF="valeur.html">La Belle &egrave;t Brave P'tite Ile</A><p>
<li><a href="histvoc.html">L'Histouaithe</a><p>
<li><a href="geovoc.html">La g&eacute;ographie en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/lecture.html by HTTrack Website Copier/3.x [XR&CO'2014], Tue, 15 Jul 2025 13:56:49 GMT -->
</HTML>

