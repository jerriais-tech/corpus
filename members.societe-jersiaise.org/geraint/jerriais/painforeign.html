<HTML>
<HEAD>
<TITLE>How Mr. Pain works for a foreign power</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Mr. Pain works for a foreign power</h2><br/></font></center><p>

J'en 'tais a me d'mand&eacute; tch faithe de me m&ecirc;me a-matin, quand ne v'la l't&eacute;l&eacute;phone de l'office qui sufflye: &quot;You there, Mister Pain? Come down here, will you,&quot;<br/>
<br/>
Bon, s'fit Lon&ocirc;re. Tch&egrave;s qu'il y r'at en allant acht'heu? Oquo tchiq djob hors pays, sans doute; et nos laissi, m&eacute;m&eacute;e et m&eacute;, toutes seules oquo eunne fais, parmi les danjiers et tentations de chutte ville de perdition<br/>
<br/>
T'&egrave;snerve pas, m'n'&egrave;sfant, que j'lis dit, en enfilant les bras d'ma casaque. Si ch'est oquo pour eunne autre djob hors pays, y'a un bathi d'patates souos le d'gr&eacute;, des concombres dans l'armouaithe, et j'dithai a Samuel, en passant, d'av&eacute; l'yi sus vous et d'proumn&eacute; tchiq fais Lon&ocirc;re le s&eacute; sus les cauchis et offuche ou&eacute; la musique sus l'Parc.<br/>
<br/>
H&eacute; bin! Ch'n'est pon pour sorti d'Jerri, chutte fais. Ch'est pour servi d'gidde a un moussieur Italien qu'est v'nu expr&egrave;s ichin pour &egrave;studi&eacute; not gouvernment. D'pis qu'les Italiens ont quazi accapath&eacute; Tripoli, y n'savent pon trop sus tchi pi dans&eacute;, et l'Gouvernment, a ch'qui pathait, a cru que p't'&egrave;tre j'pou&ocirc;raimes lus montr&eacute; coumment s'prendre pour gouvern&eacute; les Tripolis - quand ils ethont prins l'pays. La preunmi&eacute;the id&eacute;e avait 't&eacute; d'dounn&eacute; au Moussieu de tchi j'p&acirc;sle, eunne lettre au Greffi, ou a tchiq' Deput&eacute; d'campanne, pour etr' rensigni sus la chose. Mais y fut a la fin d&eacute;cid&eacute; qu'la miyeu moni&egrave;the de tout sav&eacute;, je s'ait de s'proumn&eacute; de par l'Ile ov un bouon Jerriais, sans faithe mine de rin, et sans dithe a persounne tch&egrave;s qu'yavait en allant.<br/>
<br/>
Ch'est-tan-tchi, ch'est &quot;l'Morning News&quot; qu'a yeu la djob d'instruithe Moussieu l'Italien, et m&eacute; la seinne de lis faithe vaie tout ch'qui pou&ocirc;rrait y'etre utile pour pus tard, et si y'a moyen d'trouv&eacute; tchiq plian pour s'd&egrave;spieautchi du pit&eacute; dans tchi qui sont l&agrave; bas dans l'pays ou-&egrave;s qui sont &agrave; s'battre. J'soummes pour qu'menchi d'main. Not' preumi&eacute; visite s'a &egrave;s Tchen'vais, vais l'Camp, et prendre des renseignements sus la moni&eacute;the Jerriais de drillyi des soudards; sus tchi qu'nou les nou&ocirc;rri, tches qui b&egrave;vent, combin d'heuthes qui se r'posent par jour; et offuche si tchiqu'un d'yeux voudrait joindre l'Arm&eacute;e d'Italie apr&egrave;s l'avout. Touos lus frais s'aient payis all&eacute; et v'nin, a ch'qui pathait, et eunne fais la dg&egrave;rre finie, les siens qui voudraient s'&egrave;stablyi en Tunisie, nou lus dounnait un b&eacute;tchet d'terre et d'la graine d&eacute; m'lon - v'la tchi paie mus qu'des Royales dans lus terres sabliounneuses.<br/>
<br/>
Moussieu l'Conte tchin etou a etre renseignyi sus not' Police Honorifique. Nou y'a dit d'prendre copie d'sus pour pus tard en mont&eacute; yeunne en Tunisie sitot qu'les Italiens ethont fini d'&egrave;smaglyi l'en'min. L'id&eacute;e s'sait de d'mand&eacute; a yun d'nos Chantniers d'all&eacute; l&agrave; bas touos frais payis et un baton d'justice ov un m'lon en argent sus l'coup&eacute;, pour lus montr&eacute; coumment qu'nou s'y prend pour happ&eacute; les voleux d'poummes - quand y'&eacute;tha des poummes.<br/>
<br/>
Et un tas d'autres renseign'ments qu&eacute; j'sis ch&eacute;rgi d'lis fourni. Chose seuthe que j'm'en vais y pass&eacute; ben des jours, et all&eacute; a bin des bords - touos frais payis, ben entendu, et l'usage d'un 'moto-car.' Ou nos verrez un mio partout, d'niet et d'jour, et j'compte sus vous pour nos aidji a fouorr&eacute; not' nez partout.<br/>
<br/>
J'sis pour av&eacute; eunne medalle quand tout s'a fini.<br/>
<br/>
<i><a href="brambilo.html">Piteur Pain</a></i><br/>
<i>Morning News 1/8/1912 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="trip.html">Some Reminiscences On Piteur's Trip</a><p>
<li><a href="painhull.html">Piteur en voyage &agrave; Hull</a><p>
<li><a href="painmotorcar.html">How Piteur buys a motor-car</a><p>
<li><a href="cahouain1914espions.html">Espions Allemands</a><p>
<li><a href="guerrier.html">Exploits Guerriers des Habitants de Jersey, apr&egrave;s la Conqu&ecirc;te, jusqu'&agrave; 1781</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

