<HTML>
<HEAD>
<TITLE>Eun Incident Diplomatique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>Eun Incident Diplomatique</h2></font></center><p><br>

<a href="delamare.html"><IMG SRC="delamare.gif" WIDTH=350 HEIGHT=142 border=0 align="right" alt="Countes d'un &Egrave;rv'nu"></a>

'Bonsens d'la dg&egrave;rre,' s'fit l'Ph'lip Desclios l'aut' s&eacute; en s'&ecirc;bouffant d'rithe, 'tu t'es fait bein astitchi pour t'n' articlye sus l'Youth Club! Tu p&acirc;les d&eacute; fonne, la bouannefemme et m&eacute;, quand j'v&icirc;mes la lettre du sieur Smith dans la gazette du vingtsept d'a&ocirc;ut. T'aimes hardi crititchi l'mounde, surtout l's Et&acirc;ts, mais ch'n'est pas souvent qu&eacute; tu t'trouves crititchi t&eacute; m&ecirc;me, et surtout dans la gazette! Si j'&eacute;n t&eacute; coun&acirc;issa&icirc;mes pas j'&eacute;tha&icirc;mes creu que v'l&agrave; tchi t'&eacute;thait mint en mauvaise humeur, mais coumme j'dis &agrave; ma femme: 'V'l&agrave;  'qu'a deu l'amuser, i'm'semblye l'entendre rithe'.<br>
<br>
En &ecirc;ffet, j'li dis, 'quand j'lus chutte lettre-l&agrave;, ou'm'fit tant d'pliaisi et j'ris tant qu&eacute; j'oubliyis touas mes malheurs. J&eacute; n'counnais pas l'sieur qui l'&ecirc;crivit, mais j'li sis &eacute;rcounnaissant, car i'm'fit hardi d'bein.'.<br>
<br>
'Tout boun, tout boun', s'fit l'Ph'lip, 'et coumme tu sai, j'ssis tout'&agrave; fait d&eacute; t'n'avis au sujet du Youth Club, mais, vai-tu, quand tu nos racountes tes sornettes et tes baliv&egrave;rnes d&eacute;, hors pays j&eacute; n' pouvouns pas trouver &agrave; r'dithe car t'as pass&eacute; bein d'ton temps dans ches pays-l&agrave;, tandi'qu'y'a bein d'nous qui n'les counnaissouns pas du tout. Mais l&eacute; Youth Club ch'est autre chose, et tu devrais &eacute;garder &agrave; t&eacute;, car y'a hardi d'gens qui pensent qu'&agrave; chu sujet-l&agrave; il'en savent, pus loung qu't&eacute;.'<br>
<br>
'Y'as raisoun,' j'li dis, 'et coumme il 'nos est dit 'dans ditoun angliais, l&eacute; cordounnyi n&eacute; dait s'm&ecirc;ler qu&eacute; d'son pid d'f&eacute;. Mais, l&eacute;, v'l&agrave;, m&eacute;, j'ai pass&eacute; toute ma vie &agrave; m'm&ecirc;ler de choses  et d'autres, et j'sis trop vi achteu pour m&eacute; ramoder. Mais tout cheuntchein m&eacute; rappelle eune bord&eacute;e quand j'tais Ambassadeu en Afghanistan. J'avais eun coll&egrave;gue Egyptien qui 'tait raide bouan g&agrave;s et hardi pro-bri&#173;tannique, pas coumme son gouv&eacute;rnement qui nos en voulait acquo pour l'affaithe d&eacute; Suez. J'nos accorda&icirc;mes si bein li et m&eacute; qu&eacute; j'l'y offris d' dounner eun d&icirc;n&eacute; en s'n hounneu. Il ac&#173;ceptit avec plaisi et j'invitis eune vingtaine des membres du corps diplomatique, parmi ieux les Ambassadeurs de l'Am&eacute;rique et d'l'Unioun Souv&eacute;tique. Mais le m&acirc;tin du d&icirc;n&eacute; le s&eacute;cr&eacute;taithe d&eacute; l'Ambassadeu Egyptien tele&#173;phonit au mein et, lis dit que l'Ambassadeu s'n'allait pas v'ner. Il nos fit pas d'exchuses mais je m'doutis pourtchi. Son gouvernement au Caire 'taient v'nus &agrave; saver qu&eacute; j'avais arrangi eun d&icirc;n&eacute; en s'n hounneu, et viyant qu&eacute;, coumme j't&eacute; dis, i'n&#173; 'taient pas fort en peine d&eacute; nous, i' li d'f&eacute;nditent d'y v'ner'.<br>
<br>
'Par chu temps-l&agrave; il 'tait bein trop tard pour countr&eacute;mander l'd&icirc;n&eacute; et j'l'&ecirc;umes sans li. J'dis &agrave; mes autres counvi&eacute;s qu&eacute;, coumme il savaient, j'avais organis&eacute; l'd&icirc;n&eacute; en faveur de l'Ambassadeu d'Egypte mais qu&eacute;, chu mat&icirc;n-l&agrave;, il m'avait fait &agrave; saver qu'il tait emp&ecirc;chi d'y v'ner. J'e&ucirc;mes eun buoan r'pas et j'nos amus&icirc;mes bein, mais les autres invit&eacute;s, qui savaient d&eacute;j&agrave; bein chein tchi s'tait arriv&eacute;, car dans eune pliaiche coumme Kabul nou'n'peut rein garder s&eacute;cr&eacute;t, 'taient &agrave; s'd'mander tchi qu'en s'rait l'r&eacute;sultat la pr&eacute;cha&icirc;ne fais qu&eacute; j'rencountrais l'Egyptien, qui m'avait tellement insult&eacute;. J'lus dis d&eacute; n'pas s'faithe la bile.'<br>
<br>
'Il s'adounnit qu&eacute; l'loundemain ieun d'mes coll&egrave;gues arabes avait eune r&eacute;c&eacute;ptioun pour l&eacute; corps diplomatique, et l'Egyptien et m&eacute; j'ta&icirc;mes invit&eacute;s. L'Arabe, qui savait bein chein tchi s'tait pass&eacute; siez m&eacute; la s&eacute;th&eacute;e d&eacute; d'vant et qui n'voulait pas eun frac&acirc;s dans sa maisoun, m't&eacute;l&eacute;phonit &agrave; m'dithe qu'il coumprendrait bein si j'aim-rais mus n&eacute; pas aller &agrave; sa r&eacute;c&eacute;ptioun pr&eacute;tendant qu j'tais malade ou tchique chose d&eacute; m&ecirc;me. Mais j'lis dis qu&eacute; j&eacute; n'tais' pas malade du tout et qu&eacute; j'n'allais certainement pas mantchi sa r&eacute;c&eacute;ptioun.'<br>
<br>
'Quand l'temps vint j'arrangis d'sorte, d'arriver siez li tchiques minutes en r'tard et touas mes coll&eacute;gues 'taient d&eacute;j&agrave; l&agrave;, et m&eacute; v'l&agrave; &agrave; ch&acirc;tchi d'main avec touas d'ieux. J'viyais bein d'la carre de m'n yi qu&eacute; yi qu&eacute; l'Egyptien 'tait hardi mal &agrave; s'n aise, craignant qu&eacute; j'allais l'passer sans lis doun&#173;ner la main ou li souatter l'bounjour, et touas l's autres, mais l'arabe surtout, &eacute;rgardaient entchentchinn&eacute;s, vaie si s'n'aller y'aver eun incident diploma&#173;tique. Mais quand j'v&icirc;ns d'vant l'Egyptien, j&eacute; l'r'gardis drait dans l'yi - et j'lis fis eun cly&icirc;n.'<br>
<br>
'Ah, mon Ph'lip, tu p&acirc;l&eacute;s qu&eacute; v'l&agrave; tchi t'rasseuthit! Presqu' en l&egrave;rmes, il pr&icirc;nt ma main dans les siennes et la ch&acirc;tchit tant et si bein qu&eacute; tout l' mounde v&icirc;tent qu&eacute;, malgr&eacute; chein tchi s'tait pass&eacute;, j'ta&icirc;mes quandm&ecirc;me bouans am&icirc;ns.'<br>
<br>
'Tout boun', s'fit l'Ph'lip. 'Je coumprends rein d'la diplomatie mais avais tu raisoun d&eacute; traiter l'Egyptien si docilement? Apr&egrave;s tout, i' t'avait insult&eacute;, et j'pensais qu'eune telle chose 'tait presqu'eune affaithe de dg&egrave;rre'.<br>
<br>
'En effet', j'li dis, 'et bein d'mes autres coll&egrave;gues et la puspart des membres d&eacute; m'n Ambassade trouvaient qu&eacute; j'ethais deu r&eacute;agi bein pus fort&eacute;ment. Et s'loun les r&egrave;glyes d'la diplomatie j'avais 'tort. Mais, bah, je 'tai dans l'm&ecirc;tchi bein trop loungtemps pour y craithe. Ch'est la puspart eun t&acirc;s d'nioll&icirc;n invent&eacute; y'a des chents d'ans par des rouais, des cardinaux et des diplomates tchi n'avaient rein d'mus &agrave; faithe, et tout r&eacute;actiounaithe qu&eacute; j'sis je n'crai pas qu&eacute; v'l&agrave; tchi nos fait autcheun bein d&eacute; suivre des r&egrave;glyes qui n'fount qu'du m&egrave;chet. Le Buoan Djeu n&eacute; nos m&icirc;nt pas sus chutte terre pour faithe d&eacute; telles sottises.'<br>
<br>
Et ch'tait chutte s&eacute;th&eacute;e-l&agrave; qu&eacute; j'&eacute;rchus l&eacute; miyeu coumplyiment qu&eacute; j'aie jamais &eacute;rchu. L'Ambassadeu Sovietique m&eacute; pr&icirc;nt la main et m'dit, dans s&eacute;n anglais qu'i'n'p&acirc;lait pas trop bein: 'Excellence, ou' n'&ecirc;tes pas diplomate, ous &ecirc;tes vrai moussieu'. Bah, bah,' j'li dis, j&eacute; n'sis pas vrai moussieu, j&eacute; n'sis qu'eun f&egrave;rmi, et coumme ou' savez (car il avait 'tait D&eacute;put&eacute; Ministre d&eacute; l'Agritchultuthe en Russie dans son temps) les f&egrave;rmi&eacute;rs n&eacute; sount pas si achocres qu&eacute; les diplomates.'<br>
<br>
'Et d'm&ecirc;me, mon Ph'lip, si j'avais l'pliaisi d'rencountrer l&eacute; sieur qu'&ecirc;crivit chutte lettre-l&agrave; au sujet du Youth Club j'l'&eacute;rgarderais &eacute;tout drait dans l'yi et j'lis f'rais eun cly&icirc;n.'<br>


&nbsp;<p>
<i><a href="delamare.html">Le Vi&egrave;r Trin'tais</a></i><p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="georgebrown.html">George Brown et l'Foreign Office</a><p>
<li><a href="singapour.html">Singapour</a><p>
<li><a href="payscauds.html">Les Pays Cauds et les Pays Frais</a><p>
<li><a href="services.html">Les Services hors pays</a><p>

<li><a href="ramadan.html">Ramadan</a><p>
<li><a href="coree.html">En Cor&eacute;e</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
