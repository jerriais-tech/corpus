<HTML>
<HEAD>
<TITLE>Changement d'p&acirc;tuthe!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Changement d'p&acirc;tuthe!</h2></font></center><p>


<font size="-1"><i>Trenton, Michigan,</i><br/>
<i>U.S.A.</i><br/>
<br/>
<i>L&eacute; 2 d'mai, 1970.</i><br/></font>
<br/>
Moussieu l'R&eacute;dacteu,<br/>
<br/>
Y'a eune dgi&ecirc;xaine d&eacute; jours j'tais acouo au sol&eacute; d'La Floride. Un tas d'gens du nord s'y trouvaient en m&egrave;me temps qu' m&eacute;, car l'ambition des p&egrave;rsonnes tchi p&acirc;ssent lus vie &agrave; travailli dans un pays tch'est fraid tout l'hiver est d'aspither au moment d'aver assez d'sou pour pouver s'absenter d'chu travas-l&agrave; pour p&acirc;sser un mais ou pus dans la chaleu d'La Floride pour l&eacute; raccourchi.<br/>
<br/>
Ch'est d'l'Angliaich&icirc;n qu'nou ouait l&agrave; comme dans touos l's &Ecirc;tats en Am&eacute;thique, mais chutte fais y'a ieu du J&egrave;rriais d'p&acirc;l&eacute;! Un anmin d'ma jann&egrave;che et compangnon d'&ecirc;cole &agrave; St. Ou&euml;n, Joseph Le Floch, tch'a p&acirc;ss&eacute; eune chinquantaine d'ann&eacute;es &agrave; travailli pour les Rob&icirc;ns &agrave; La C&ocirc;te, et tchi s'en va aver huiptante ans dans l'mais d'ju&icirc;n, mais tch'est acouo robuste et bein pliant&eacute; sus ses pids d'dri&egrave;the, v&icirc;nt p&acirc;sser eune tch&icirc;nzaine d&eacute; jours, l&icirc; et sa femme et sa fille et ieune de ses belle-filles, &agrave; Hollywood (en Floride), &agrave; eune dgi&ecirc;xaine d&eacute; milles d&eacute; l&agrave; ou'est qu&eacute; j'tais &agrave; d'meuther, et j'e&ucirc;nmes la chance d&eacute; bailli d'nouot' becque en J&egrave;rriais.<br/>
<br/>
J'en avons-t-i' bargou&ecirc;chi entouorre nouos jours &agrave; l'&Ecirc;cole Wesleyenne, et entouorre les va&icirc;th&icirc;ns d'chu temps-l&agrave;! Iun d'ieux 'tait John Le H&eacute;ron. I' d'meuthait dans la preunmi&eacute; ma&icirc;son &agrave; drouaite en allant du Carrefour dans La Rue Fre&ucirc;le, Millais. San va&icirc;th&icirc;n 'tait Mait' John Hubert Genteel. John Le H&eacute;ron s'en fut &agrave; La C&ocirc;te &eacute;tout. &Agrave; La Ruette, ch'tait des L&eacute; M&egrave;rquand. L&eacute; grand des fis, Adolphus, fut Policeman et Ph'lippe, l&eacute; pus janne, s'en allit &agrave; La C&ocirc;te. J'm'&egrave;rsouveins tout &agrave; fait bein d'li &agrave; L'&Ecirc;cole Wesleyenne car il 'tait habilyi comme au D&icirc;nmanche. I' n'y en avait pon fort &agrave; l'&ecirc;cole habilyi d'm&egrave;me - deux autres 'taient John Clifford Malzard et Phisi Hamon, et nou l's admithait hardi. Pour la grand' partie d'nous, nouos habits du D&icirc;nmanche avaient &agrave; duther d's ann&eacute;es et nou les m'ttait seulement pour aller &agrave; l'&eacute;glyise et au Th&eacute;e des Trais P&acirc;raisses! Dans chu temps-l&agrave; nou m'ttait des bottes &agrave; cliou faites sus m'suthe par Mess Maugi, Elie. Quand fallait marchi aller et v'n&icirc;n des Landes &agrave; l'&ecirc;cole au Haut du Mathais touos les jours, i' fallait &ecirc;t' cauchi comme i' faut!<br/>
<br/>
L&eacute; Sieur Tanminne Le Cornu, organniste &agrave; St. George, d&eacute;meuthait au Carrefour. I' n'y avait qu'eune ma&icirc;son dans La Rue &agrave; La Pendue, &agrave; drouaite en allant pour Les Landes. Ch'tait Mait' Bram Le Ruez tch'y d'meuthait.<br/>
<br/>
J'pensais &agrave; ches bouans vi&egrave;rs temps-l&agrave; en fa&icirc;sant l'trajet en moto d' La Floride au Michigan, eune affaithe d&eacute; tch&icirc;nze chents milles, et j'm&eacute; d'mandais si la vie n'tait pon pus a&icirc;sie et plia&icirc;sante dans chu temps-l&agrave;. Y'avait mains d't&icirc;ntamarre. Et ch'est seux tch'i' n'y &agrave; pon d'plia&icirc;si &agrave; cachi des motos dans les grand' routes d'Am&eacute;thique d&eacute; nouos jours. I' faut aller qu&eacute;daine &agrave; septante milles &agrave; l'heuthe, septante-ch&icirc;nq s'lon l's &Ecirc;tats, ou bein nou-s-est &agrave; la vaie d'touos l's autres, et quand nou-s-a fait ch'la pour ch&icirc;n chents milles dans l'm&egrave;me jour sans arr&ecirc;ter s&eacute;non eune fais pour remplyi d'p&ecirc;trole ou mangi un r'pas, nou-s-en &agrave; pliein ses braies et nou n&eacute; d'mande qu'&agrave; s'arr&ecirc;ter pour la niet et s'couochi d'bouanne heuthe!<br/>
<br/>
J'fis ch&icirc;n chent souoxante milles l&eacute; preunmi&eacute; jour en allant d'Fort Lauderdale, en Floride, &agrave; Roberta, en Georgie, dans un temps sup&egrave;rbe - un mio trop caud si autcheune chose. L&eacute; deuxi&egrave;me jour j'avais &agrave; trav&egrave;rser les montangnes Great Smoky d&eacute; Tennessee et d'Kentucky, mais auve du bieau temps et par la gr&acirc;ce du Bouan Dgieu, j'm&ecirc;nagis &agrave; faithe ch&icirc;n chents milles dans dgiex heuthes. L&eacute; tra&icirc;si&egrave;me jour i' tchilyait d'la plyie av&egrave;rse, et auve les motos &agrave; aller &agrave; septante milles &agrave; l'heuthe quand-m&ecirc;me, i' y'avait eune manni&eacute;the d&eacute; bli&acirc;se l'avant &agrave; s&eacute; viyant qu' la vitesse du touannement des reues faisait l'ieau &ecirc;cliatchi d'la surface d&eacute; la route. V'la tchi m'fa&icirc;sait penser au vi&egrave;r diton des naviguants du temps pass&eacute; : Aller sept noeuds dans la bli&acirc;se! Ch'est &ecirc;tonnant tch'i' n'y a pon pus d'accidents!<br/>
<br/>
Enfin, m'&egrave;rv&eacute;la siez man fr&eacute;the Fra&icirc;nque dans l'Michigan, et pr&ecirc;t &agrave; r'faithe l&eacute; trajet d'ch&icirc;n chents milles d&eacute; l&agrave; &agrave; Ottawa, au Cannada, pour vaie nouot' fr&eacute;the Sydney et nouot' soeu Emily. Malheutheusement, j&eacute; v'nons d'p&egrave;rdre nouot' soeu Elsie, la preunmi&eacute;the d&eacute; nouot' fanmile d&eacute; huit fr&eacute;thes et soeurs &agrave; p&acirc;sser l'pas, et la pus janne s&eacute;non iun. V'la tchi nouos ram&eacute;mouaithe qu&eacute; la mort est un pas dans la vie et qu&eacute; ch'n'est pon tr&eacute;jous l'&acirc;ge tchi gouv&eacute;rne san chouaix. Ou p&acirc;sse tchiquesfais par dessus l's anciens pour prendre les jannes. Nouos v'l&agrave; don rest&eacute;s &agrave; sept, entre les &acirc;ges d&eacute; chinquante-neuf et septante-neuf - auve quatre d&eacute; nous en d'ssus d'septante et deux des quatre appr&eacute;chant d'la huiptantaine!<br/>
<br/>
Beint&ocirc;t, j'esp&eacute;the aver l'plia&icirc;si d'aller vouos r'vaie en J&egrave;rri, car j'appr&eacute;che du temps d'p&eacute;l&egrave;rinnage annuel au pays natal, iun des privil&egrave;ges qu&eacute; l'Bouan Dgieu m'a accord&eacute; dans mes vi&egrave;rs jours!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfpatuthe.html">Changement d'p&acirc;tuthe</a><p>
<li><a href="gdfpatuthe2.html">Changement d'p&acirc;tuthe</a><p>
<li><a href="gdfpatuthe3.html">Changement d'p&acirc;tuthe</a><p>
<li><a href="gdfpatuthe4.html">Changement d'p&acirc;tuthe</a><p>
<li><a href="gdffloride3.html">En Floride</a><p>
<li><a href="gdffloride.html">En Floride</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

