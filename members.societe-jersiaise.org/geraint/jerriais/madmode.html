<HTML>
<HEAD>
<TITLE>Madame La Mode</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Madame La Mode</h2></font></center><br>
<CENTER><TABLE><TR><TD>
Si nos anch&ecirc;tres pouvaient r'v&eacute;n&icirc;n, j&eacute; n'sai tch'est qu'i' dithaient<br>
De vaie comment qu'nos femmes et filles sont habillyies;<br>
Nos grand'm&egrave;thes s'saient scandalis&eacute;es, tandis qu&eacute; l's hommes rithaient,<br>
En viyant toutes les robes d'acheteu si raccourchies.<br>

<p>
La Tante Betsy quand oulle 'tait fille, s&eacute; vantait d' ses bieaux c'veux,<br>
Si longs, qu' ou pouvait a&icirc;siement s'assi&eacute;the dessus;<br>
S'oulle 'tait vivante, ou s'&ecirc;criethait, "Mais ch'est tchiquechose d'affreux<br>
D&eacute; vaie comment qu'les filles ont toutes la t&ecirc;te tondue!"<br>

<p>
Oulle est s&eacute;v&egrave;the, Madame la Mode, faut qu'tout l'monde l'ob&eacute;isse,<br>
Et p&egrave;rsonne n'os'sait m&ecirc;me sou&ocirc;lever autchun prot&ecirc;t,<br>
I'faut faithe comme les autres font, et qu'nou s'assujettisse<br>
&Agrave; ch&acirc;tchun d'ses c'mandements, et ses capricieux souhaits.<br>

<p>
V'l&agrave; pourtchi qu'dans bein des familles, y'a souvent du combat,<br>
Les filles d'acheteu n&eacute; d'mandent jamais l'avis d'lus gens,<br>
I' s'habillent toutes comme bouan lus semblye, sans s'otchuper d'papa<br>
Et memm&eacute;e est aussi pi&egrave;the comme ieux dans bein des temps.<br>

<p>
Chutte feis ich&icirc;n, Madame la Mode a 't&eacute; un p'tit trop liain,<br>
Oulle a tou&acirc;n&eacute; nos belles hardelles en &ecirc;pe&ucirc;thas!<br>
Jamais ou n'pouorrez m'p&egrave;rsuader qu&eacute; chenna patha&icirc;t bein<br>
D'les vaie comme ch'la avec lus c'veux clipp&eacute;s si r&acirc;s!<br>

<p>
L&eacute; temps p&acirc;ss&eacute; chenna s'faisait &agrave; d'bein rares occasions,<br>
Quand eune hardelle avait une fi&egrave;vre sus l'ch&egrave;rv&eacute;,<br>
Ch'tait les docteurs d&eacute; ches temps-l&agrave; qu'en donnaient l's &icirc;nstructions,<br>
Et qu'ou voulisse ou pas, i'fallait l's obs&egrave;rver.<br>

<p>
Acheteu ch'est "La Mode" qui l&eacute; d'mande, et comme des &icirc;mb&eacute;ciles,<br>
I' s'en vont toutes siez lus barbyi lus faithe clipper,<br>
Comme autant d'pou&ocirc;res p&eacute;tites br&eacute;bis qu&eacute; l'tondeux d&eacute;shabille;<br>
Craient-i, les pou&ocirc;res s&icirc;mpliotes qu&eacute; j'allons l's admither?<br>

<p>
Et r'gardez lus chap&eacute;, gar&ccedil;ons! Tch'est qui l'a &icirc;nvent&eacute;?<br>
Peut n'on trouver autchune bieaut&eacute; l&agrave; d'dans, m'dithous?<br>
Pour quant &agrave; m&eacute;, j&eacute; n'comprends pas comment qu'i mettent dit&egrave;t,<br>
Ch'est comme un vier cachepot qu'est tou&acirc;n&eacute; chein d'sus d'sous!<br>

<p>
Nos m&egrave;thes avaient des cauches d&eacute; laine, qu'i' tricotaient ieux-m&ecirc;mes,<br>
Mais &agrave; not'e d&eacute;moua&icirc;selle, i' faut des cauches d&eacute; souaie,<br>
Ous avez r'm&egrave;rtchi j&eacute; suppose qu'lus londgeur est extr&egrave;me,<br>
Mais la raison pour ch'la est bein facile &agrave; vaie.<br>

<p>
Quand l'temps est mauvais dans l'hiv&eacute;, i' s'juquent dans des grand'bottes,<br>
Et cigarettes au b&eacute;' vont pata&ucirc;gi les rues,<br>
Un sou'wester sus l'haut d'la t&ecirc;te, i' r'semblient &agrave; des pilotes!<br>
Ou des p&ecirc;tcheurs br&eacute;tons qui r'veinnent d&eacute; la mouothue.<br>

<p>
Madame La Mode! J'm'en vais vos dithe, pour en fini pus court,<br>
S'ou n'changiz pas tout ch'la, j'm'en vais pas m'mathier!<br>
J'aimethais bein mus rester gar&ccedil;on jusqu'&agrave; la f&icirc;n d'mes jours,<br>
Les filles d'acheteu sont bein trop mastchulines pour m&eacute;!<p>
&nbsp;<p>
<i><a href="gwdec.html">G.W. De Carteret</a></i><br>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="mode.html">La mode</a><p>
<li><a href="robemode.html">La Robe &agrave; la Mode</a><p>
<li><a href="cotiyion.html">L&eacute; Bi&acirc;nc Cotiyion</a><p>
<li><a href="patrobes.html">Les longues patouilles de robes</a><p>

<li><a href="skirts.html">The Question of Shorter Skirts</a><p>
<li><a href="nora_criena.html">La villaise s'crait bein brave</a><p>
<li><a href="gdfhabillement.html">L'Habillement Des Femmes</a><p>
<li><a href="gdfmode.html">&Ecirc;tes-ous &agrave; la mode?</a><p>
<li><a href="gdfhabits.html">L's Habits du temps pass&eacute;</a><p>
<li><a href="caroline.html">Caroline et sa crinoline!</a><p>
<li><a href="habitalp.html">L'Houmme et l'habit</a><p>
<li><a href="pmoutfit.html">Merrienne and her outfit</a><p>
<li><a href="pmnewlook.html">Merrienne Buys the New Look</a><p>
<li><a href="habvoc.html">L'habilement en J&egrave;rriais</a><p>
<li><a href="affole.html">Nou dit qu'il en affole &agrave; tout &acirc;ge</a><p>
<li><a href="habitsfemmes.html">Habits et... femmes</a><p>
<li><a href="cahouain_stbrieuc.html">V'l&agrave; tchiques semaines que je n'vos ai pas p&acirc;l&eacute; d'Marie Hibou</a><p>
<li><a href="painhatclub.html">The Ladies are now members of a Hat Club</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
