<HTML>

<!-- Mirrored from members.societe-jersiaise.org/geraint/jerriais/gdfpeniblye.html by HTTrack Website Copier/3.x [XR&CO'2014], Tue, 15 Jul 2025 13:58:50 GMT -->
<HEAD>
<TITLE>Un m&ecirc;tchi p&eacute;nibl'ye!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un m&ecirc;tchi p&eacute;nibl'ye!</h2></font></center><p>

<font size="-1"><i>Trenton, Michigan,</i><br/>
<i>U.S.A.</i><br/>
<br/>
<i>L&eacute; 29 novembre, 1969.</i><br/></font>
<br/>
Moussieu l'R&eacute;dacteu,<br/>
<br/>
Eune chose tchi m'a pathue dr&ocirc;le ches dreines ann&eacute;es en J&egrave;rri est d'vaie les faillis p'tits tas d'vrai &agrave; La Pulente, l&eacute; long d'La Route des Mielles, et &agrave; L'&Ecirc;ta! Nou dithait &agrave; les vaie qu'les vraitcheurs ont d&eacute;cid&eacute; d'arr&ecirc;ter pour aller d&icirc;ner quand l'tas est &agrave; la ma&icirc;ntchi fait, et pis tch'il ont oublyiy&eacute; d'&egrave;rv&eacute;n&icirc;n l'finni l'arl&eacute;v&eacute;e! J&eacute; n'sai pon si ch'est qu'les tas m'patha&icirc;ssaient pus hauts quand j'tais mousse viyant qu&eacute; j'tais pus p'tit, ou l'contraithe, tch'i' m'patha&icirc;ssent pus p'tits viyant qu&eacute; j'sis pus grand qu&eacute; quand j'tais mousse! Mais tant pus qu'j'y pense, tant pus i' m'sembl'ye qu&eacute; les vraitcheurs d'&agrave; ch't heu font des faillis p'tits tas d'vrai. Les cheins d&eacute; y'a eune septantaine d'ann&eacute;es prannaient d'la peine &agrave; faithe un bieau haut tas d'vrai tch'en valait deux des cheins d'&agrave; ch't heu, et, si ma m&eacute;mouaithe n&eacute; m'trompe pon, i' s'vendaient pour un louis l'tas! J&eacute; n'sai pon combein qu'ch'l&agrave; s'vend d'nouos jours, mais j'crai bein qu&eacute; comme dans toute aut' chose, l&eacute; prix a renchi&eacute;thi hardi.<br/>
<br/>
Quand j'tais mousse, il' avaient tr&eacute;jous eune manni&eacute;the d'attraction pour m&eacute;, les tas d'vrai. Les Pulentchi&egrave;rs, pr&icirc;ncipalement, avaient du go&ucirc;t dans lus travas, et lus tas 'taient bein arrondis, bein rangis et d'la m&egrave;me hauteu. Y'en avait bein pus qu'&agrave; ch't heu viyant qu'y'avait gentiment d'hommes tchi n'faithaient rein d'aut' qu&eacute; d'vraitchi pour gangni lus vie, et nou viyait des vr&eacute;gies d'vrai &agrave; stchi sus l'h&egrave;rbe dans les mielles.<br/>
<br/>
Dans ieune des s&eacute;th&eacute;es pass&eacute;es au pid du feu auve Papa dans l'hiver i' m'avait racont&eacute; comment qu'eune fliotte d&eacute; navithes d&eacute; dg&egrave;rre, plieins d'soudards - Fran&ccedil;ais ou Espangnos - j&eacute; n'm&eacute; r'souveins pon trop bein l&eacute;tch&eacute; des deux, car j'vouos p&acirc;le d&eacute; y'a pus d'septante ans - avaient ancr&eacute; dans la Baie d'St. Ou&euml;n auve l'intention d'envahi l'&Icirc;le, mais qu'en viyant des rangies d'tas d'vrai dans Les Mielles il' avaient pens&eacute; qu&eacute; ch'tait des soudards atout lus rouoges c&acirc;saques tch'&eacute;taient rangis-l&agrave; &agrave; l's attendre, et tch'il' avaient d&eacute;cid&eacute; d's'en r'aller sans atterri! D&eacute;pis qu'j'avais veu man p'p&egrave;e et m'n oncl'ye D&acirc;plheusse dans lus habits d'La Milice Rouoyale, j'avais tr&eacute;jous admith&eacute; les rouoges c&acirc;saques, et j'aspithais d'&ecirc;t' d'&acirc;ge d'en mett' ieune et &ecirc;t' soudard, et j&eacute; n'pouvais pon vaie un tas d'vrai sans penser &agrave; eune rangie d'soudards!<br/>
<br/>
J'm'&egrave;rsouveins, &eacute;tout, qu'la preunmi&eacute; fais qu'j'&ecirc;prouvis &agrave; feunmer ch'tait dri&egrave;the un tas d'vrai &agrave; L'&Ecirc;ta qu&eacute; j'm&eacute; muchi &agrave; l'faithe. J'n'avais qu'dgiex ans dans l'temps, et man p'tit fr&eacute;the Fra&icirc;nque, tch'&eacute;tait auve m&eacute;, n'en avait qu'sept, li. J'avions acat&eacute; ch&acirc;tcheun nouot' pipe en pli&acirc;tre &agrave; la boutique siez Ma&icirc;t' John Le Feuvre &agrave; La Fontaine (l&eacute; fr&eacute;the du d&eacute;funt Juge Francis Vibert Le Feuvre) pour deux sou. Il' avaient d'longs tuyaux, ches pipes-l&agrave;, et l's anciens les rompaient &agrave; la londgieu voulue, et les pipes ni&egrave;rchissaient &agrave; m'suthe tch'il' 'taient feunm&eacute;es. J'avions pr&icirc;ns deux br&icirc;ns d&eacute; p'tun d&eacute; d'dans l'chipa&ucirc;d&eacute; &agrave; Papa (ch'tait du p'tun appel&eacute; &#8220;Dark Shag&#8221; en Angliais), et j'nouos d&eacute;cid&icirc;nmes d&eacute; feunmer nouot' pip&eacute;e en cachette - et nouos v'la assis dri&egrave;the l&eacute; tas d'vrai &agrave; ch&egrave;rgi nouos pipes et l's alleunmer. J'feunmes malades comme des tchians touos les deux, et j'tions acouo badauds quand j'&egrave;rv&icirc;nmes &agrave; La Forge, mais j'nouos en v&acirc;nt&icirc;nmes pon! V'la tchi nouos f&icirc;t p&egrave;rdre l'ambition d'feunmer pour eune vol&eacute;e! J'&egrave;rqu&ecirc;mench&icirc;nmes pus tard, mais y'a longtemps qu'j'avons tchitt&eacute; &agrave; feunmer &agrave; ch't heu qu'j'avons pus d'septante ans et bein pus d'avis!<br/>
<br/>
Combein d'fais, qu'j'ai pens&eacute; &agrave; la peine qu&eacute; les pouorres ch&eacute;vaux avaient quand les fermi&egrave;rs y'allaient, au vrai, l'temps pass&eacute;! I' fallait haler h&egrave;rnais et ch&egrave;rge dans les tchithi&eacute;thes, dans des temps sus l'sablion, amont les mont&eacute;es, et pis ramonter l'Mont du Vallet p&eacute;nibli&eacute;ment! Dans chu temps-l&agrave; y'avait des rangies d'h&egrave;rnais &agrave; attendre pour qu&eacute; l'm&egrave;r f&ucirc;sse d&ecirc;couvert, et cht'ait au chein tchi s'sait l'preunmyi &agrave; ch&egrave;rgi. Y'en avait tchitchuns tch'&eacute;taient fanmeux &agrave; crouaisi les rotchi&egrave;rs o&ugrave;'est tch'i' y'avait mouoyen d'passer sans tchitchi&eacute;thes mais auve la m&eacute; &agrave; hauteu du haut du bann&eacute; du h&egrave;rnais et d'la t&ecirc;te du j'va, pour lus trouver les preunmi&egrave;rs, en t&ecirc;te &agrave; ch&egrave;rgi dans la tchitchi&eacute;the! Mais tchi peine pour l&eacute; j'va! Ch'est seux qu&eacute; s'i' pouvaient p&acirc;ler, les j'vaux, i' r'm&ecirc;rci&eacute;thaient l'Bouan Dgieu ch&acirc;que fais tch'i' vaient un &#8220;lorry&#8221; p&acirc;sser dans la route ch&egrave;rgi d'vrai!<br/>
<br/>
Mais auve toute nouot' sympathie pour l&eacute; j'va, i' n'faut pon oublyiyer qu&eacute; l'f&egrave;rmyi travaillait d&ucirc; &eacute;tout. Dans chu temps-l&agrave; qu&acirc;si touos les fermi&egrave;rs 'taient vraitcheurs. V'la tchi veurt dithe tch'i' travaillaient niet et jour - dans les clios &agrave; londgieu d'jour et au vrai la niet, et i' r'v&eacute;naient &agrave; la ma&icirc;son dans les p'tites heuthes du mat&icirc;n, tremp&eacute;s jusqu'&agrave; la p&eacute; et d&eacute;pis les pids jusqu'&agrave; la t&ecirc;te! Et pis, i' n'restaient pon au liet la ma&icirc;ntchi du pr&eacute;chain mat&icirc;n viyant tch'il avaient travailli qu&acirc;si toute la niet. I' r'&eacute;taient d'but &agrave; sinne d&eacute; jeu - sans m&egrave;me aver ieu la chance d&eacute; dithe bonjour &agrave; la bouannefemme - sans p&acirc;ler d'la catinner!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vraic.html">L&eacute; vrai</a><p>
<li><a href="vraic_pulet.html">Chanson des Vraicqueurs du Pulet</a><p>
<li><a href="anomalie.html">Anomalie!</a><p>
<li><A HREF="vraitch.html">Les Vraitcheurs</A><p>
<li><a href="vraiqueurs.html">L&eacute; Chant des Vraiqueurs</a><p>
<li><a href="pecheduvraic.html">Chanson la p&egrave;che du vraic et pendant la grande Charue</a><p>
<li><a href="galvrai.html">D'la Galette &agrave; Vrai</a><p>
<li><a href="vraiflm.html">Le Vrai et la Vraic'sie</a><p>
<li><a href="grevevoc.html">Sus la gr&egrave;ve</a><p>
<li><a href="vraitch2.html">Vraitchi n'est pon mauva&icirc;tchi</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpeniblye.html by HTTrack Website Copier/3.x [XR&CO'2014], Tue, 15 Jul 2025 13:58:50 GMT -->
</HTML>

