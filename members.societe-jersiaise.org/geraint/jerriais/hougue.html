<HTML>

<!-- Mirrored from members.societe-jersiaise.org/geraint/jerriais/hougue.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
<HEAD>
<title>L&eacute;gende de la Hougue Bie</title>
<META  name="keywords" content="Jèrriais, poetry, poesie, Normandie, Normandy, folklore, dragon, archaeology, megalithic, Channel Islands, îles anglo-normandes, megaliths, dolmens">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>L&eacute;gende de la Hougue Bie</h2></font></CENTER>

<P>&nbsp;</P>
<CENTER><IMG SRC="houguebie.jpg" WIDTH=405 HEIGHT=207 alt="La Hougue Bie"><BR>
<FONT SIZE=2><I>La Hougue Bie</I></FONT>
</CENTER>
<CENTER><TABLE><TR><TD>
<P>&nbsp;</P>
Il y-a une &ecirc;tonnante histouaire<br>
Que je sis pr&ecirc;t &agrave; raconter,<br>
Si ch' est qu'ous voulez bein vouos taire<br>
Et prendre la peine d' &ecirc;couter,<br>
Je n'sairais vouos dire l'ann&egrave;e<br>
Dans qui que chonna arrivit;<br>
Mais je sais o&ugrave;-est qu'vla qui s'passit,<br>
Il y-a une diverse vol&egrave;e.<br>
<p>
En Jerri il y a une paraisse<br>
De qui le nom est Saint Louorains;<br>
Pourqui qu'nou li-a doun&egrave; je laisse<br>
A pus savant, j'm'en lave les mains:<br>
St. Louorains a pus d' une vingtaine<br>
Que je pouorrais bien vouos nommer,<br>
Mais pour mainnagir men haleine<br>
De iune i' suffira d' p&acirc;ler.<br>
Il y-a dans le bas d'la Vall&eacute;e<br>
Un grand b&eacute;quet nomm&egrave; l'Marais;<br>
Je dis il y-a mais je devrais<br>
Dire il y-avait en temps pass&egrave;s:<br>
De nos jours tout change si vite,<br>
Et pour me j'en sis si marri,<br>
Que j'ai pens&egrave; &agrave; m'faire ermite<br>
En viyant chein qu'nou fait d'Jerri.<br>
Autfais nouz y-allait &agrave; la chasse<br>
Dans la vase parmi l'jajeu;<br>
Nouz y tirait de la b&eacute;casse<br>
Et nous y-avait quiqfais biau jeu:<br>
Parfais quand tout &eacute;tait souos ll'iaue,<br>
Et qu'i s'adonnait &agrave; g'ler du,<br>
Les patineurs sus le gros bu<br>
Quiyaient en faisant lus biaubiaus.<br>
<p>
Mais pour venir &agrave; notre histouaire,<br>
Ch' est une aussi grand' v&eacute;rit&egrave;<br>
Que les crottes qui dans l' armouaire<br>
Montrent que souoris y-ont 't&egrave;.<br>
Dans le Marais on l's alentours<br>
D'meurait un terrible dragon;<br>
Non n'en vait pas d'it&egrave;s d'nos jours,<br>
Il &eacute;tait craint comme un d&eacute;mon:<br>
Comme ous allez b&eacute;t&ocirc;t l'apprendre<br>
Che n'tait vraiment pas sans raison,<br>
Car il aimait bein la chai tendre<br>
Et en mangeait en toute saison.<br>
Afin de s'rempllir la b&eacute;daine<br>
Et faire en dormant rille de gras,<br>
Ch'&eacute;tait d'la propre chair humaine<br>
Qu'il avalait &agrave; touos les r'pas:<br>
I' n' se souciait pas d'vieille fumelle,<br>
I trouvait chonna trop chincheux,<br>
Mais quand ch'&eacute;tait quiqu' jeane hardelle<br>
Le morc&eacute; &eacute;tait d&eacute;licieux:<br>
Comme i' s'en liquait les babinnes,<br>
Il y trouvait l'go&ucirc;t de r'vas-y.<br>
I' b'vait aut' chose que de ll'iaue finne<br>
Et ne junnait pas l'Vendredi.<br>
I' n'est pas besoin que j'vos dise<br>
Que tout l'monde &eacute;tait au msesper<br>
Et qu'les gens allaient &agrave; l' &eacute;gllise<br>
Prier Gueu de les d&eacute;livrer.<br>
<p>
Un brave seigneur de Hambie<br>
A qui nouz en fit le r&eacute;cit,<br>
Jurit qu'il y perdrait la vie<br>
Ou en cllairgirait le pays.<br>
Sa femme en fut hardi g&ecirc;n&eacute;e<br>
Et fit ch'qu'ou put pour le garder.<br>
Mais li refusit de c&eacute;der,<br>
Voulant garder sa f&eacute; jur&egrave;e,<br>
Et afin qu'oulle eut du couorage<br>
A endurer la s'paration,<br>
I' li donnit une belle image<br>
Et de pus sa b&eacute;n&eacute;diction:<br>
I' print ov li ses milleus armes,<br>
Hache, sabre, lance d'acier,<br>
Et pis pour calmer ses alarmes<br>
I' li rcaimendit de prier:<br>
I' donnit des sous pour la messe<br>
Au pr&ecirc;tre qui en eut du ji;<br>
Comme un bouan chr&ecirc;tqien &agrave; confesse<br>
I' fut et en r'vint tout b&eacute;ni;<br>
Car le pr&ecirc;tre atou d'lliaue b&eacute;nite<br>
En barbelueutant l' arousit,<br>
Et ch'est que v'la qui-a du m&eacute;rite<br>
Quand l' entreprinse r&eacute;ussit.<br>
<p>
Quand ch'est qu'il entreprint le viage,<br>
Il emmnit comme sen &eacute;cuyer,<br>
Pour le servir et l' assister,<br>
De la baronne un ancien page:<br>
Il &eacute;tait comme fait au moule,<br>
Ch' &eacute;tait, perdingue, un biau valet<br>
Qui pouvait baillir de sa goule,<br>
Sa langue n'avait pas l'filet.<br>
Pour deux jours i'chvauchirent ensemblle,<br>
Ach'-t-heu nouz irait en bat&eacute;,<br>
Mais dans chu temps l&agrave;, i'me l'semblle,<br>
Nou ne traversait qu'un russ&eacute;.<br>
Le jour d'aupr&egrave;s lus arriv&egrave;e<br>
I' restirent &agrave; prendre du r'pos<br>
Pour se trouver la grand journ&egrave;e<br>
Alertes, frais, prompts et dispos.<br>
Le lendemain, espiant lus mar&egrave;e,<br>
I' s'en furent guetter l' ennmin,<br>
Et des hauteurs de la Vall&egrave;e<br>
I' l'virent s'landrant par le cmin:<br>
Ch'&eacute;tait l'&eacute;tre l'pus effriyable<br>
Que la terre ait janmais port&eacute;.<br>
I' n'y-a pas un seul Conn&eacute;tablle<br>
D'en approchir qu'airait os&egrave;:<br>
Tout brave qu'il 'tait l'Sieur de Hambie<br>
En r'sentit quasi un frisson,<br>
Et quant &agrave; sen porte-&ecirc;cusson<br>
Il en eut vrainment la p&eacute;pie:<br>
Le sieur de Hambie &eacute;tait brave,<br>
I' n'&eacute;tait pas homme &agrave; balanchir<br>
Et bein que che f&ucirc;t de qui grave<br>
I' n' pensit pas m&ecirc;me &agrave; fll&eacute;chir:<br>
Ch'est l&agrave; que nou rconnait un homme,<br>
Quand facho &agrave; fache ov le dangi,<br>
Ferme et tranquile i'reste comme<br>
S'i' n' s'agissait qu' d'un jeu pour li.<br>
<p>
I' portait tr&eacute;jous une grand c&ocirc;ne,<br>
Je n'veurs pas li faire d'affront,<br>
Pendue au co, d'une demi aune<br>
Ou de viron une verge d'long:<br>
I' la donnit &agrave; sen stafi&egrave;re<br>
Ov l'ordre d'c&ocirc;ner par Biaumont,<br>
Tandis que li de la Bllanche pierre<br>
Descendrait tout douoch'ment dans l'fond -<br>
L'dragon &eacute;tait aupres d'la Cave,<br>
Touann&egrave; du bord qu'i' ouiyait l'son,<br>
Et &agrave; sa goule une roouoge bave<br>
Montrait sa grande m&acirc;risson:<br>
Hambie s'apprechant par scouotrise<br>
Dans la noque du co l'aderchit<br>
D'un cop d'sa lance et le couochit<br>
Comme l'm&eacute;ritait sa traitrise;<br>
Et pis aupres, &agrave; coups de hache,<br>
Il s'd&eacute;p&ecirc;chit d'acver l'dragon,<br>
Qui vnait de qua&icirc;r drait sur sa fache<br>
Et gu&eacute;rottait comme un mouton.<br>
Le brave Seigneur de Hambie<br>
N'eut pas seulment un &ecirc;grinfllas;<br>
Mais il e&ucirc;t la fache &ecirc;cllaquie<br>
De sang, d'chervelle et d'aut' tracas<br>
Aupr&egrave;s chonna qu'est qu'osrait rire<br>
De ll'iaue b&eacute;nite et d'sa vertu:<br>
Si aucun voulait l' contredire<br>
Nou dirait qu'il en a mentu.<br>
<p>
Je voudrais vouos &ecirc;painguir l'reste,<br>
Rein qu'd'y penser j'en ai trimeu;<br>
Mais i' faut bein finir men texte<br>
En provoquant une sainte horreu.<br>
Le Guiablle en connait d'pus d'une sorte,<br>
Et i' n'se tint pas pour bassqui;<br>
Quand i' n'peut entrer par la porte<br>
I' p&eacute;n&ecirc;tre par le solli:<br>
Pour se vengir de chu brave homme<br>
Ainchin souotnu par le bouan Gueu,<br>
I' s'mint &agrave; songir &agrave; la pomme,<br>
Ll'iaue b&eacute;nite li t'nait au coeu:<br>
Il &eacute;tait dans une envieuse rage<br>
Et s'dit-i', "serai-je battu"?<br>
"Viyons si de chut ancien page<br>
"Nou n'peut corrompre la vertu"?<br>
L&agrave; d'sus i prend l'valet &agrave; t&acirc;che,<br>
Du monde expose les grandeurs,<br>
De sa maitresse i' l'amouorache,<br>
Li promet toute sorte d'honneurs:<br>
Le moyen i' li fait para&icirc;tre<br>
D'obtenin vite tout chonna;<br>
Ch'est de s'd&ecirc;barrasser du maitre,<br>
Le reste &agrave; sen tout seu veindra.<br>
<p>
Est-i besoin que je vouos dise<br>
De qui mangnere qu'i' s'y print?<br>
Ch'&eacute;tait pr&egrave;s d'une ancienne devise<br>
Pllaichie l&agrave; pour merquir les cmins:<br>
Tandisque se r'posant d'sa peine,<br>
En r'venant de l'exp&eacute;dition,<br>
I' dormait &agrave; l'ombre d'un qu&ecirc;ne,<br>
Car i faisait une grande arsion,<br>
Le valet s'en vint comme un traitre<br>
Qui n'a ni pitqi ni merci;<br>
D'un cop de hache i'tuit sen maitre<br>
Et &agrave; la pllaiche l'enterrit;<br>
Et pis s'en rtouannant &agrave; Hambie,<br>
A la baronne i'fit un r'cit,<br>
Que s'n homme avait perdu la vie,<br>
Que le dragon l'avait occi;<br>
Mais qu'il avait vengi sen maitre<br>
En tuant d'sa main l'maufait dragon,<br>
Et pis aupres le malin traitre<br>
Li dit qu'en mouorant le baron<br>
L'avait cherg&eacute; pour sa maitresse<br>
D'une certaine commission:<br>
De tout dire la Dame le presse,<br>
Du Guiablle i' rcite la le&ccedil;on:<br>
Ch'est que pour une r&eacute;compense<br>
Des services par li rendus<br>
I' d'sirait qu'oulle eut l'oblligence<br>
De li donner chinq mille escus,<br>
Et d'consentir en outre &agrave; l'prendre<br>
En mariage pour sen &ecirc;poux<br>
Et par chu moyen l&agrave; li rendre<br>
De sa vie les moments pus doux.<br>
En entendant un it&egrave; m'sage<br>
La dame &ecirc;calit de grands yiers:<br>
Autan oulle admirait sen page;<br>
Oulle eut une attaque de nerfs:<br>
I' li ramontit dans la gorge<br>
Un lopin qui n'pouvait passer;<br>
Nou li fit prendre de ll'iaue d'orge,<br>
Car ou n'avait que d'&ecirc;touffer:<br>
A la fin des fins la nature<br>
A qui souffre apporte secours;<br>
Pour lli la peine fut bein dure<br>
Devant que les plleurs eussent cours:<br>
Comme nou n'peut pas tr&eacute;jous rire<br>
Nou ne peut pas tr&eacute;jous plleurer;<br>
Je n'ai pas besoin de vouos l'dire,<br>
Nou finit par se consoler:<br>
Ainchin fut de la noblle veuve,<br>
Sen amour avait 't&egrave; profond<br>
Pour sen prumi, en vchin la preuve,<br>
Ch'est que oulle en print un second:<br>
Vrainment oulle avait une excuse,<br>
Une excellente, j'en conveins;<br>
Ne criyiz pas que je l'accuse,<br>
I' n'y-a rein &agrave; qui j'pense mains.<br>
<p>
Il arrivit donc que la chose<br>
Touannit au gr&egrave; de chu fripon<br>
Et tout parut couleur de rose,<br>
Mais la rose n'eut qu'une saison,<br>
Car devant longtemps sa conscienche<br>
Erdargu&egrave;e li donnit du r'mord;<br>
A chu ma l&agrave; que peut la scienche?<br>
Ch'est la p&eacute;nalit&egrave; du tort:<br>
Sa conscienche tr&eacute;jous troubl&egrave;e<br>
Le pourchassait &agrave; touos instants;<br>
I' n'se passait pas de journ&egrave;e<br>
Qu'i' n'y pens&icirc;t &agrave; touos moments:<br>
Nou l'entendait parfais en songe<br>
S'accuser d'la mort du baron<br>
Et en demander &agrave; Gueu pardon,<br>
Preuve qu'che n'tait pas un mensonge:<br>
La justice en fut inform&egrave;e,<br>
Sen crime par li fut avou&egrave;;<br>
En cons&eacute;quence une &agrave;-r'lev&egrave;e<br>
I' fut pendu &agrave; un gibet.<br>
<p>
L'&egrave;tat dans qui s'trouvi, la veuve<br>
Je vouos laisse &agrave; immaginer:<br>
Oulle acatit une robe neuve<br>
Et d'profond deu s'mint a porter.<br>
Sus la tombe du Sieur Hambie<br>
Un monticule fut &ecirc;lev&egrave;,<br>
Et de nos jours il est appl&egrave;<br>
Prince's tower ou la Hougue-bie.<br>
<p>
&nbsp;<p>
<I><a href="langlois.html">P. L.</a></I><p>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout: </I>
<ul>
<li><a href="hougbie.html">L&eacute;gende de la Hougue Bie</a><p>

<li><a href="hougue_bie.html">La Hougue Bie</a><p>
<li><a href="acrostichehougue.html">Acrostiche</a><p>

<li><a href="fetedurnouve.html">La F&ecirc;te du R'nouv&eacute;</a><p>
<li><A HREF="phlippe_dauvergne.html">Ph'lippe D'Auvergne</A><p>
<li><a href="pouquelaye.html">Les Pouquelayes</a><p>
<li><a href="astrologie.html">L'astrologie et les crianches</a><p>

<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>

<li><a href="brelade_legende.html">La l&eacute;gende d&eacute; l'&eacute;glyise d&eacute; St Br&eacute;lade</a><p>

<li><a href="nierjva.html">La l&eacute;gende du ni&egrave;r ch&eacute;va</a><p>

<li><a href="saut.html">L&eacute; Saut Geffray</a><p>

<li><a href="rocqueber.html">Rocque B&egrave;r</a><p>

<li><a href="roquit.html">L&eacute; Roquit d'Rocqu'bert</a><p>

<li><a href="rvenants.html">Les R'v&eacute;nants d'Aut'fais</a><p>

<li><a href="gdfblianche.html">La Blianche Femme</a><p>

<li><a href="rigodon.html">Rigodon d'Chorchel'lie</a><p>

<li><a href="halloween.html">Halloween</a><p>

</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/hougue.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
</HTML>
