<HTML>

<!-- Mirrored from members.societe-jersiaise.org/geraint/jerriais/espagne.html by HTTrack Website Copier/3.x [XR&CO'2014], Tue, 15 Jul 2025 14:03:58 GMT -->
<HEAD>
<TITLE>Les Ch&acirc;tchiaux en Espagne</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les Ch&acirc;tchiaux en Espagne</h2></font></center><p>
<CENTER><TABLE><TR><TD>
Tout l'monde peuvent en b&acirc;ti,<br>
Sans pierres, sans briques, ou mortchi<br>
Des ch&acirc;tchiaux en Espagne;<br>
 Sans seul'ment cro&icirc;si la m&eacute;,<br>
 Nou peu faire chounna si&egrave;z-s&eacute;,<br>
 En ville coumme en campagne.<p>

 I n'yia persounne tchi n&eacute; s'en d'mente,<br>
 Les gens sont tr&eacute;jous dans l'attente<br>
 D'av&eacute;r pour yeux chein qu'est bon et b&eacute; -<br>
 Nou crait qu&eacute; ch'est chose correcte<br>
 D'&ecirc;tre s&eacute;-ma&icirc;me s'enn' architecte<br>
 Quand nou b&acirc;tie san ch&acirc;t&eacute;.<p>

 Jeunnes et viers, coumme nou s'y travaille!<br>
 Oubliant tous qu&eacute; la muraille<br>
 N'a san fondement qu&eacute; dans l'air;<br>
 "Bah," qu&eacute; nou s'dit: "si chet' ichin tchait<br>
 "Un' a&ucirc;tre pus b&eacute;, et fait d'anni&egrave;t,<br>
 "Rempli&egrave;ch'ra vite l&eacute; chein d&eacute; hier!" -<p>

 L'&acirc;ge, j&eacute; vos l'asse&ucirc;re, n&eacute; y'iest pour rein:<br>
 Un vieux s'dira: "J&eacute; pou&ocirc;rrais bein<br>
 "Rester ichin bas occouo longtemps" -<br>
 Et quoiqu'acc&acirc;blyi&egrave; d&eacute; roumatisse,<br>
 L'ancien, tout coumme, fait s'enn'&ecirc;difice:<br>
 Un ch&acirc;t&eacute; sus d&eacute; nouvi&acirc;ux plians<p>

 Pour les jeunnes gens fa&ucirc;t-y s'&egrave;stounner<br>
 Si p&acirc;ssent lus temps &agrave; machounner<br>
 D&eacute; biaux ch&acirc;tchiaux pour l&eacute; temps &agrave; v'nin?<br>
 Unn' tour anni&egrave;t, unn' a&ucirc;tre d&eacute;main,<br>
Et ov lus b&acirc;tisse i craient don bein<br>
En garder d&eacute;hors peinne et chagrin.<p>

L'amou&ocirc;reux &eacute;tout, en fa&icirc;sant san choix<br>
D'unn' fillyiette tchi l'y para&icirc;t<br>
Etre l'image d&eacute; la perfection,<br>
A b&acirc;ti san ch&acirc;t&eacute; d&eacute;vant &ecirc;tre mari&egrave;:<br>
Piesse t'y j&acirc;mais n'aver l'd&egrave;spi&egrave;t<br>
D&eacute; l'vais en &ecirc;tat d&eacute; d&ecirc;molition!<p>

L&eacute; fermi en pliantant ses patates<br>
N'yi&egrave;peigne pon gu&acirc;nos ou phosphates<br>
Et s'crait en vouaie d&eacute; faire fortunne;<br>
H&eacute;las, san ch&acirc;t&eacute;, &agrave; la fin d'Avri',<br>
S&eacute; trouve souvent bein d&egrave;smoli<br>
Par l'a&ucirc;be-g&eacute;l&egrave;e, au r'tchiant d'la lunne!<p>

L&eacute; pauvre en fait &eacute;tout pourtant,<br>
Des ch&acirc;tchiaux qui n'sont ni ha&ucirc;ts ni grands,<br>
Mais i n'y g&acirc;gne rein, l&eacute; pou&ocirc;re m&eacute;djiant ,<br>
Siez-li la famille cra&icirc;t et cra&icirc;t,<br>
Et i y'i'arrive pus d&eacute; poupets<br>
Qui n'fait d&eacute; quartchiers d&eacute; froment.<p>

 Tour d&eacute; Babel, ou p'tite construction,<br>
 Fond&eacute;e sus l'espoir ou sus l'ambition,<br>
 D&eacute; vos fabritchi en est-on d'mus?<br>
 Vot' fondement n'est j&acirc;mais bein raide<br>
 Ch&acirc;tchiaux en Espagne, b&acirc;tis dans l'vi&egrave;de,<br>
 Unn' brise veint d'travers et vos v'la fichus! <p>

<i><a href="picot.html">J. P.</a><br>
 1912.<p>
</i>
</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="songes.html">Les songes</a><p>
<li><a href="progres.html">Le Progr&egrave;s</a><p>
<li><a HREF="gdfprogres.html">L&eacute; progr&eacute;s</a><p>
<li><A HREF="tchittai.html">Quand j'tchit'tai l'ecole</A><p>
<li><A HREF="4freres.html">Chain qu'Quate Fr&egrave;res voulaient &ecirc;tre</A><p>
<li><a href="decision.html">La D&eacute;cision</a><p>
<li><a href="notchouaix.html">Not' Chouaix</a><p>
<li><A HREF="ambition.html">M'n ambition</A><p>
<li><a href="camarade.html">Tchesque est dev'nu d'mes camarades d'&ecirc;cole</a><p>
<li><a href="bativoc.html">Les b&acirc;tisses</a><p>
<li><a href="muthales.html">L'&Ecirc;crou&ocirc;l'lie d'Muth&acirc;les</a><p>
</ul>
</font>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/espagne.html by HTTrack Website Copier/3.x [XR&CO'2014], Tue, 15 Jul 2025 14:03:58 GMT -->
</HTML>
