<HTML>

<!-- Mirrored from members.societe-jersiaise.org/geraint/jerriais/accident1873.html by HTTrack Website Copier/3.x [XR&CO'2014], Tue, 15 Jul 2025 14:03:53 GMT -->
<HEAD>
<TITLE>L'accident du 14 Mai 1873</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L'accident du 14 Mai 1873</h2></font></center><p>
<CENTER><TABLE><TR><TD>

Ch'&eacute;tait l'quatorze d'Mai mil huit chent septante treis <br>
I faisait biau solei mais le vent &eacute;tait frais ;<br>
La mer &eacute;tait si bllue et si belle et r'lisante<br>
Que janmais ou n'offrit mine pus seduisante<br>
Ch'&eacute;tait justement l'temps que nou voudrait choisir<br>
Pour aller en bat&eacute; se prom'ner par pllaisir;<br>
Che fut sans doute ainchin que pensait un Captaine<br>
Qui depis bein longtemps rgardait comme un domaine<br>
Tout chein qui concernait la mer et les batqiaux,<br>
Comme un vier labouoreux les querues et trainiaux.<br>
<br>
Nou ne se dout&eacute; gu&egrave;re,<br>
Le matin en se l'vant<br>
D'la peine et d'la minsere<br>
Que le solei couochant,<br>
Aira de sa lumiere<br>
Ecllairis, et que l'sort<br>
Qui semblle si prosp&egrave;re,<br>
Finira par la mort.<br>
<br>
Je voues l'ai deja dit, la journ&egrave;e &eacute;tait belle, <br>
Et Captaine De Caen dans sen bat&eacute; &agrave; velle, <br>
S'emberquit ov sen fils au port de St.-Aubin, <br>
Pour traverser la baie d'viers neuf heures du matin;<br>
I'lus fallut lovier, le vent &eacute;tait contraire,<br>
Mais v'la quest chose aisie &agrave; qui sait sen affaire:<br>
Pinchant le vent de pr&egrave;s le bat&eacute; avanchait, <br>
Et pis de temps en temps touannant d'bord i r'virait; <br>
Le p&egrave;re gouvernait et d'une main docile, <br>
Le fils executait la manoeuvre facile: <br>
Ch'&eacute;tait pour touos les deux un travas de pllaisir, <br>
Tout allait pour le m&ucirc;x au gr&eacute; de lus d&eacute;sirs ;<br>
Pas la moindre raison pour lus causer d'alarme, <br>
Car tout travaillait bein, la chose allait de charme.<br>
<br>
Pour qui veurt r&eacute;fll&eacute;chir, <br>
Ch'est d'la mer une image;<br>
Tout est jouaie et pllaisir <br>
Au r'nouv&eacute; de notre &acirc;ge;<br>
Nou n'r&ecirc;ve que bonheur, <br>
Sans se badrer du livre, <br>
Qui noues dit que tout meurt, <br>
Et que non dait bein vivre.<br>
<br>
Ch'&eacute;tait pllaisant de veis les hauteurs, les vallons, <br>
Les c&ocirc;tis et les bouais, la route et les maisons; <br>
Tout en couorant ainchin bord&eacute;e opr&egrave;s bord&eacute;e <br>
Ils &eacute;taient parvenus contre vent et mar&eacute;e <br>
Jusqu'au dout du Canard, quand un fort coup de vent <br>
Qui les print de c&ocirc;t&eacute;, les couochit un moment; <br>
Dans mains de temps qui ne me faudrait pour l'&eacute;crire, <br>
Dans mains de temps que je ne prends &agrave; vouos le dire, <br>
D'vant qui p&ucirc;t se r'lever le b&acirc;t&eacute; fut remplli, <br>
Et dans quiques instants jusqu'au fond i couli. <br>
Le fils se t'nant au m&acirc;t souotnait etou sen pere;<br>
Che n'&eacute;tait pas aisi comme ous pouvez bein le crere;<br>
Et pis nouz entendit des cris, des cris les plus piteurs, <br>
Qui furent b&eacute;t&ocirc;t ouis par deux braves p&ecirc;queurs; <br>
Tom Batrick et Joe Spanner nageant &agrave; raide brache, <br>
La vie en d&eacute;pendait, che fut une rude t&acirc;che, <br>
Arrivant au moment que l'fils n'en pouvait pus, <br>
Les halirent &agrave; bord le p&egrave;re et l'fils inclus: <br>
Le p&egrave;re n'avait pas la moindre connaissance, <br>
Comme est que la douleur sied de pr&egrave;s la jouissance, <br>
Comme est que quand nou pense &ecirc;tre &agrave; l'entr&eacute;e du port,<br>
Sans m&ecirc;me s'en douter nou rencontre la mort.<br>
<br>
Trop vite finit le viage<br>
Qui nous promet le bonheur;<br>
Notre berque fait naufrage, <br>
Et non rencontre un malheur. <br>
Non p&acirc;le de l'imprudence <br>
D'un homme exp&eacute;riment&eacute;; <br>
Nou dit: ch'est la cons&eacute;quence <br>
De sen manque d'habilet&eacute; ; <br>
Quand la querette est vers&eacute;e <br>
Non d&ecirc;couvre les biaux c'mins; <br>
La chose une fais pass&eacute;e <br>
Nou n'en est brin pus malins.<br>
<br>
Je ne dis rein des efforts du jeune homme <br>
Pour arrachir sen chier p&egrave;re &agrave; la mort ; <br>
L'heure &eacute;tait vnue, et i s'endormit comme <br>
Un p'tit &ecirc;fant qu'en berchant nouz endort.<br>
<br>
&nbsp;<p>

<i><a href="langlois.html">Un St.-Louorenchais</a></i>.<br>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="mevoc.html">La m&eacute; en J&egrave;rriais</a><p>
<li><a href="laurel.html">La Perte du Coutre "Laurel"</a><p>
<li><a href="saouvtage.html">Eun batai de saouv'tage &agrave; St.-Ouen</a><p>

<li><a href="gouorray.html">Eune courte histouaithe du H&acirc;vre d'Gou&ocirc;rray et san va&icirc;sinnage</a><p>
<li><a href="assembliee/sauvtage.html">Sus l'Bat&eacute; d'Sauv'tage</a><p>
<li><a href="louisajourneaux.html">L'Histou&egrave;the de Louisa Journeaux</a><p>
<li><a href="lettrejerriaise12.html">La Lettre J&egrave;rriaise</a><p>
<li><a href="mai.html">Le Meis de Mai</a><p>
<li><a href="mai_mais.html">Mai</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/accident1873.html by HTTrack Website Copier/3.x [XR&CO'2014], Tue, 15 Jul 2025 14:03:53 GMT -->
</HTML>
