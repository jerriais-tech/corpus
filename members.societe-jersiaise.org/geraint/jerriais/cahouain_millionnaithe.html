<HTML>

<!-- Mirrored from members.societe-jersiaise.org/geraint/jerriais/cahouain_millionnaithe.html by HTTrack Website Copier/3.x [XR&CO'2014], Tue, 15 Jul 2025 13:42:05 GMT -->
<HEAD>
<TITLE>Le Chef me dit l'aut'e jour</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Chef me dit l'aut'e jour</h2></font></center><p>


Le Chef me dit l'aut'e jour, &quot;Caouain,&quot; je crai que nos lecteurs es'saient bain contents si tu lus &ecirc;crivais un articlye lus d&eacute;montrant comment qu'i' pouorraient faithe pour d&eacute;venir riches.<br/>
<br/>
Je n'sais pas comment qu'i' v'nait &agrave; m'proposer dit&egrave;t, car i' d'vait bain saver que si j'en avais connu le moyen, i' y a longtemps que je s'sais d&eacute;venu millionaithe.<br/>
<br/>
Je crai qu'i' voulait tout simplyement se fichi d'm&eacute;.<br/>
<br/>
Enfin, je m'en vais vos donner tchiqu'unes des m&eacute;thodes que j'ai &eacute;prouv&eacute; pour m&eacute;-m&ecirc;me, mais malheutheusement sans aver atteint un grand succ&egrave;s.<br/>
<br/>
Ous avez tous ou&iuml; p&acirc;ler d'ches millionnaithes-l&agrave; qui lus vantent qu'i' c'menchirent raique avec douze sous dans lus pouchette et sans ni cauches ni bottes &agrave; lus pids.<br/>
<br/>
Eh bain ch'est un tas d'niollin chenna.<br/>
<br/>
J'y ai &ecirc;prouv&eacute; m&eacute;!<br/>
<br/>
Je halli mes cauches et mes bottes et j'allais nueux-pids pour des s'maines de temps, et tout ch'que j'en eu fut que je fus obligi de d&ecirc;penser man douze sous &agrave; acater de l'onguent pour dg&eacute;thi mes r'fr&eacute;deuthes.<br/>
<br/>
Chu syst&egrave;me-l&agrave; ne vaut rain.<br/>
<br/>
Une autre m&eacute;thode qui n'est pas trop mauvaise est d'annoncer au public qu'ous avez une quantit&eacute; d'shares &agrave; vendre dans une mine d'or de tchique carre dans louest d'l'Am&eacute;thique.<br/>
<br/>
O&ugrave; les vendez chinq louis la pi&egrave;che payables au comptant mais i'y a chu p'tit d'savantage ichin, qu'i' faut &ecirc;tre pr&ecirc;t &agrave; r'muer d'un moment &agrave; l'autre, car d&egrave;s qu'les pus tchuthieurs de vos clients ont ieu l'temps d'aller jusque l&agrave;-bas, et sont r'venus sans trouver la localit&eacute;, i'y a tr&eacute;jous l'dangi qu'i' pouorrait y aver du combat dans votre office, et votre bisnesse pouorrait souffri en cons&eacute;quence.<br/>
<br/>
Un plian &eacute;ttou qu'a tchiquefais r&eacute;ussi si bain que les siens qui l'ont &ecirc;prouv&eacute; ont trouv&eacute; une bouanne job pour le Gouvernment pour djix ou tchinze ann&eacute;es d'temps sans aver &agrave; lus otchuper comment faithe des sous, est ch'tis-chin.<br/>
<br/>
Dans des s&eacute;th&eacute;es qui fait hardi bas ou rencontrez un homme qu'a tout-pliain d'sous sus li et ou li proposez de li vendre un pistolet qu'ou montrez avec le canon touan&eacute; d'san bord, naturellement. Il est probablye qu'i' vos don'na tout ch'qu'il a sus li.<br/>
<br/>
Un autre truc qu'a san bouan c&ocirc;t&eacute; est d'imiter Jack Dempsey, Carpentier et ches autres messieux-l&agrave;.<br/>
<br/>
Tout ch'qu'ous avez &agrave; faithe est d'monter sus une pliateforme devant deustrais chents mille personnes, attraper quatre ou chinq talmouses, et la direction vos paie vaie chinquante ou souaixante mille louis.<br/>
<br/>
Personnellement je n'ai pas &ecirc;prouv&eacute; chute m&eacute;thode-l&agrave;, pour la simplye raison que v'l&agrave; tchi f'thait trop d'pliaissi &agrave; Marie Hibou de m'vaie attraper une bouanne slindgeuse.<br/>
<br/>
Si ch'est qu'nou veur des sous, ch'est d'aller ouest qu'i' y en a.<br/>
<br/>
Comme par exemplye, une banque.<br/>
<br/>
Je fus frapp&eacute; un jour par la facilit&eacute; avec tchi qu'un homme fit un mouoch&eacute; d'sous.<br/>
<br/>
Il entri tout bouannement dans iune de nos banques, dit &quot;Bonjour,&quot; au &quot;cashier,&quot; et mins sus l'conteux un p'tit morc&eacute; d'papi qu'&eacute;tait blu et rouoge.<br/>
<br/>
En m&ecirc;me temps i' li passi une pouque.<br/>
<br/>
L'autre ergardi l'morc&eacute; d'papi, le mins dans un titheux et avec une palette se mins &agrave; emplyi la pouque avec des souverains, comme s'il avait 't&eacute; &agrave; ensatchi du gua&icirc;no. &quot;Ah!&quot; j'pensi, &quot;v'chin tchiquechose qui vaut la peine de saver.&quot;<br/>
<br/>
Le surlendemain en fouolliant dans l'desk au Chef je trouvi un p'tit livre qu'&eacute;tait pliain de p'tits papiers comme le sien que j'avais veu, j'en halli iun et oppr&egrave;s aver mins bas eune longue rangie d'chiffres, je signi les noms de deux d'nos Directeurs et je m'en fus &agrave; la banque, portant &agrave; ma main une pouque dans tchi que Marie Hibou garde sa cou&ocirc;tuthe.<br/>
<br/>
Quand j'mins ma pouque sus l'conteux et que j'passi man p'tit papi au &quot;cashier,&quot; i' l'exzamini bain minutieusement et pis me r'gardi d'une dr&ocirc;le de mani&egrave;the.<br/>
<br/>
A la pliaiche de ramasser sa palette comme je m'attendais, i' s'touani d'bord et se l'vant sus l'but d'ses ort&egrave;s il allouogni l'co par en d'sus d'un esp&egrave;ce de ch&acirc;chais et s'mins &agrave; p&acirc;ler &agrave; tchiqu'uns l&agrave; dri&eacute;the.<br/>
<br/>
J'attrapi justement les mots, &quot;Manager,&quot; &quot;t&eacute;l&eacute;phone,&quot; et &quot;Police Station,&quot; et je m'imagini qu'i' d'vait y aver tchique chose alentou d'man papi qui n'tait pas trop en r&egrave;glye, ch'est pourtchi pour &ecirc;viter toute confusion, je scodi hors de la banque et couothant avau la cauchie, j'eus justement l'temps de sauter &agrave; bard du bat&eacute; qui s'en allait &agrave; St.-Malo.<br/>
<br/>
Evidemment chu syst&egrave;me-l&agrave; ne peut pas &ecirc;tre erqu&eacute;mand&eacute;.<br/>
<br/>
Enfin, ou pouvez atchumuler des richesses par les moyens qui vos semblyent les miyeurs, mais permettez-m&eacute; de vos mettre sus vos gardes.<br/>
<br/>
Nou m'dit que la pus grande partie des gens riches sont mins&eacute;thablyes.<br/>
<br/>
I'n'savent pas tchi faithe de lus sous. I' n'veulent pas en d&ecirc;penser, ils ont peux d'en perdre, ont tr&eacute;jous l'id&eacute;e que nou cherche &agrave; les voler, et finalement la g&ecirc;ne d'esprit les fait tchaie dans la malsant&eacute;.<br/>
<br/>
Ah &ccedil;a! mes chiers lecteurs, &agrave; m'suthe qu'ou d'veindrez riches, pus acco que d'laissi vos sous vos causer touos ches inconv&eacute;nients-l&agrave;, i' vaudra bain mus vos en d&ecirc;faithe.<br/>
<br/>
&quot;Ba&icirc;lliz m'les, &agrave; m&eacute;!&quot;<br/>
<br/>
<br/>
<i><a href="gwdec.html">Caouain</a></i><br/>
<i>31/1/1925</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="moralisings.html">Moralisings on the Vanity of Riches</a><p>
<li><a href="pmfinances.html">Les finances en embarras</a><p>
<li><a href="pmfinances2.html">Ph'lip et les finances</a><p>

<li><a href="cashbox.html">L&eacute; Caouain et la &#147;cash-box&#148;</a><p>
<li><a href="irishsweep.html">L&eacute; Caouain et l'Irish Sweep</a><p>
<li><a href="gdfmefaits.html">M&ecirc;faits et finnances</a><p>
<li><a href="banquedepargnes.html">Banque d'&Ecirc;pargnes</a><p>
<li><a href="crinme.html">L&eacute; cr&icirc;nme et la louai</a><p>
<li><a href="billes.html">Les billes et les pi&eacute;ches en J&egrave;rriais</a><p>
<li><a href="boxeurs.html">Les boxeurs</a><p>
<li><a href="colosse.html">La D&ecirc;faite d'un Colosse</a><p>
<li><a href="ouappe.html">Ouappe! Capuche! Ouappe!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_millionnaithe.html by HTTrack Website Copier/3.x [XR&CO'2014], Tue, 15 Jul 2025 13:42:05 GMT -->
</HTML>

