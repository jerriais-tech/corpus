<HTML>

<!-- Mirrored from members.societe-jersiaise.org/geraint/jerriais/pmjugements.html by HTTrack Website Copier/3.x [XR&CO'2014], Tue, 15 Jul 2025 13:46:24 GMT -->
<HEAD>
<TITLE>Dr&ocirc;les d&eacute; jugements, dit Merrienne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Dr&ocirc;les d&eacute; jugements, dit Merrienne</h2></font></center><p>


Moussieu l'Editeu,<br/>
<br/>
Hier au s&eacute;, la Merrienne se mint &agrave; p&acirc;sl&eacute; de chein qu'oulle app'lait les dr&ocirc;les de jug&eacute;ments d&eacute;rni&egrave;thement du Juge Vouaisin &agrave; la P'tite Cour.<br/>
<br/>
&quot;Nou n'd&eacute;v'thait pas crititchi d'vant sav&eacute; tout,&quot; ou qu'menchi, &quot;et j'adm&eacute;ts tout-d'suite que Moussieu Vouaisin est dans une bein miyeu position qu'm&eacute; pour jugi les faits, mais, avec chonna, y m'semble que, dans l'cas du gar&ccedil;on tch'avait vol&eacute; p&ucirc;s d's&eacute;ptante louis, et tch'avait muchi les sous, la punition tch'il attrapit n'tait pas hardi raisonnablye. Y n'eut ni amende, ni pr&icirc;son, mais tout simplyement une prom&ecirc;sse de l'atch&ucirc;s&eacute; de s'comport&eacute; pour deux ans. Ayant r'chu la prom&ecirc;sse, le Juge le mint en lib&eacute;rt&eacute;. Tch&egrave;sque tu crais d'chonna, man Ph'lip?&quot;<br/>
<br/>
&quot;Chein qu'j'en crais,&quot; j'l'y dit, &quot;ch'est que si ch'avait tait le Juge Syvret la cause &eacute;thait tait envi&eacute;e d'vant la Grande Cour, ou bein le jeune homme en &eacute;thait yeu pour une bouonne p&ocirc;se en bouaite. A ma veue, y peut s'cont&eacute; hardi chanceux.&quot;<br/>
<br/>
&quot;P&ucirc;s chanceux,&quot; j'continuit, &quot;que l'homme tch'avait friponn&eacute; un autre de dgais ch'lins. La cage pour l'y, et &eacute;tout pour le pou&ocirc;re imb&eacute;cile tch'avait tait trouv&eacute; dans la Colomb'thie par un policeman, tch'y l'print &agrave; la station souos suspicion d'av&eacute; voulu fichi san camp dans un m&ocirc;teur tchi tait le long d'la route. Y dit au Juge tch'y tait tant souos l'influence de la boisson dans l'temps tch'y n'savait pas tch&egrave;s qu'y faisait, et qu'p&ucirc;s qu'chonna, tch'y n'avait pas jamais cachi un m&ocirc;teur, mais Moussieu Vouaisin n'voulit pas l'&ecirc;cout&eacute; et y'en fichit pliein ses brais, et m&ecirc;me p&ucirc;s. Y'a une chose, Merrienne, et ch'est que j'esp&egrave;the que je n'me trouv'thais jamais d'vant l'Juge Vouaisin, car je doute l'Juge Vouaisin, car je doute hardi tch'il &eacute;thait grand r&eacute;spect pour un Principa d'P&acirc;raisse tch'avait une fais tait pr&egrave;sque &ecirc;lus Seurveillant.&quot;<br/>
<br/>
&quot;Bein seux, y faudra qu'tu t'm&ecirc;fie,&quot; ou dit, &quot;et pour le temps au mains tu f'thas m&ucirc;s d'n'all&eacute; pas en ville, car tu pou&ocirc;rrais av&eacute; du brit avec yun d'chais policemans que tu n'aime pas p&ucirc;s qu'm&eacute;. Mais ach'teu, Ph'lip, peux-tu m'dithe pourtchi qu'tu n'fut pas chouaisi comme Voyeu &agrave; la <a href="gdfvisite.html">V&icirc;site Royale</a>? Tu'en n'tais yun y'a siez ans, et ch'n'est pas un biau compliement tch'y t'ont py&eacute;yi chutte fais.&quot;<br/>
<br/>
&quot;Nan, Merrienne,&quot; j'l'y dit, &quot;et j'voudrais en sav&eacute; p&ucirc;s long. Ch'n'est pas l'&acirc;ge, car y'en avait l&agrave; de p&ucirc;s viers que m&eacute;. Bein seux, ch'tait des gens d'importance. M&ecirc;me notre D&eacute;put&eacute; fut invit&eacute;, et pourtant ch'n'est pas un <a href="st_ouen.html">Saint-Ouennais</a> comme &eacute;, tch'a v&ecirc;tchu dans la p&acirc;raisse toute sa vie, et &eacute;lev&eacute; une famille au Portinf&eacute;. Ch's'y bein &agrave;-m&ecirc;me d'envi&eacute; une Remontance au Jim Le Bro. J'ai tr&eacute;jous vot&eacute; pour un Bro, mais la pr&eacute;chaine fais je chang'geait ma c&acirc;saque. Malheutheusement, y n'y'a pas grand prospect d'une &ecirc;lection, quand l't&eacute;rme d'une &ecirc;lection, quand l'&eacute;rme au Jim finitha, mais nous a veu d'bein dr&ocirc;les de chose &agrave; Saint-Ou d'vant agniet, et nou pou&ocirc;rrait ocquo en vais yunne l'ann&eacute;e tchi veint.&quot;<br/>
<br/>
&quot;Ne t'y fie pas, man Ph'lip,&quot; ou dit, &quot;car de nos jours personne ne veur la djobbe. Ach'teu j'veins d'li&egrave;the tch&egrave;sque le Cyril Le M&eacute;rquand et l'Sieur Krichefski ont dit au sujet d'la prosp&eacute;thit&eacute; d'l'Ile. Si ch'est vrai, et nou n'peut pas bein en dout&eacute;, l's'Etats &eacute;thont tant d'sous &agrave; la fin d'l'ann&eacute;e tch'y n's&eacute;thont pas tchi en faithe.&quot;<br/>
<br/>
&quot;Tandis qu'j'&eacute;thons l&agrave; des membres comme les John Le M&eacute;rquand, le S&eacute;nateur Krichefski, et l'D&eacute;put&eacute; Farley, ma vieille,&quot; j'l'y dit, &quot;y n'y'&eacute;tha jamais trop d'monnaie dans l'c&ocirc;ffre-fort, mais chein que j'peux dithe ch'est que l'pou&ocirc;re Ph'lip du Portinf&eacute; n'est pas parmi les f&eacute;rmiers tch'ont yeu une si belle saison. Va d'mand&eacute; au g&eacute;rant d'ma banque, &agrave; man marchand et &agrave; plusieurs autres si ma position financi&egrave;re est d'natuthe pour r&ecirc;joui le coeur de l'homme,&quot;<br/>
<br/>
&quot;J'n'ai pas besoin de d'mand&eacute; &agrave; p&egrave;rsonne,&quot; ou dit: &quot;Tu m'avais promint une neuve robe, et tu t'en allais accat&eacute; un neu' toppeur; tu'avais m&ecirc;me sugg&eacute;th&eacute; que j'pou&ocirc;rrions all&eacute; en Dj&eacute;rnezi pour une semaine ou deux, mais j'n'ai ocquo veu rain d'chonna.&quot;<br/>
<br/>
&quot;Ch'tait d'vant les courses,&quot; j'l'y dit. &quot;J'&eacute;thais fait m&ucirc;s de prendre t'n'avis et d'rest&eacute; siez-m&eacute;. Pas yunne des qu&eacute;dolles tch'y portaient mes sous g&acirc;gnit, et je r'vint pas avec ma pouch&eacute;tte pliene mais sans un sou. Sais-tu bein, bouonnefemme, j's'y v'nu &agrave; craithe que l'homme tch'y s'fie s&ucirc;s les bid&eacute;ts d&eacute;v'thait av&eacute; un tchuthateu.&quot;<br/>
<br/>
&quot;Ch'est chein qu'j'ai tr&eacute;jous creu,&quot; ou dit, &quot;mais quand veindra l'ann&eacute;e tchi veint tu voudras ocquo t'en all&eacute; &egrave;s Tchenvais. Mais, dis-m&eacute;, Ph'lip, ou&egrave;squ'tu t'en fut hier matin apr&egrave;s d&ecirc;jeun&eacute;. Tu fut hors une bouonne pose.&quot;<br/>
<br/>
&quot;V&egrave;the,&quot; j'l'y dit. &quot;J'm'en fut pour vais les tomates au Vaux-d'la-Mathe, et j'trouvit le Jack A'Court, tch'y m'print &agrave; vais les boeux tch'il a pour le show d'l'Ile.&quot;<br/>
<br/>
&quot;Et vis-tu tchiquechose de b&eacute;?&quot;<br/>
<br/>
&quot;Damme oui,&quot; j'l'y dit, &quot;&eacute;pis hardi b&eacute;. Tu v&ecirc;rras l'jour du show.&quot;<br/>
<br/>
<i><a href="lebrocq.html">Ph'lip</a></i><br/>
<br/>
<i>Les Chroniques de Jersey 8/8/1959</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="crinme.html">L&eacute; cr&icirc;nme et la louai</a><p>
<li><a href="pmjuge.html">L&eacute; Juge d&eacute; La P'tite Cour</a><p>
<li><a href="pmprison.html">Un M&ecirc;lange &agrave; La Prison</a><p>
<li><a href="adlmrat.html">As-tu payi ton r&acirc;t?</a><p>
<li><a href="mancrime.html">Man Crime</a><p>
<li><a href="pmjury.html">Des femmes sus l'jury</a><p>
<li><a href="pmsouffre.html">Merrienne souffre</a><p>
<li><a href="pmchaleu.html">Merrienne et la chaleu</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmjugements.html by HTTrack Website Copier/3.x [XR&CO'2014], Tue, 15 Jul 2025 13:46:24 GMT -->
</HTML>

