<HTML>

<!-- Mirrored from members.societe-jersiaise.org/geraint/jerriais/dinnosaures.html by HTTrack Website Copier/3.x [XR&CO'2014], Tue, 15 Jul 2025 13:46:00 GMT -->
<HEAD>
<TITLE>Les Dinnosaures</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Dinnosaures</h2><br/></font></center><p>


Y'a des millions d'ann&eacute;es d'vant qu'les humains f&ucirc;ssent par les c'm&icirc;ns et m&ecirc;me d'vant qu'i' y'e&ucirc;ssent un tas d'mammif&eacute;thes, la T&egrave;rre 'tait donminn&eacute;e par des dinnosaures, des grands et des p'tits, et y'avait &eacute;tout des manni&eacute;thes pathent&eacute;es &agrave; r&acirc;l&icirc;ngues dans la m&eacute; et &agrave; ailes dans l'air - mais les cheins &agrave; pids tchi marchaient sus la t&egrave;rre 'taient techniquement chein qu'nou-s'appellent les dinnosaures.<br/>
<br/>
L&eacute; mot &quot;dinnosaure&quot; veint du Gr&egrave;c et veurt dithe &quot;t&egrave;rribl'ye l&ecirc;zarde&quot;, mais les dinnosaures n'taient pon vra&icirc;nment des l&ecirc;zardes, ni manni&eacute;thement t&egrave;rribl'yes (s&eacute;non qu'iun dg'ieux 'tait d'affit d'vos mangi - mais viyant qu'les dinnosaures donminnaient la t&egrave;rre bein d'vant l'arriv&eacute;e d's humain, v'l&agrave; tchi n'nos g&ecirc;ne dg&eacute;the)<br/>
<br/>
&Agrave; chu temps-l&agrave;, J&egrave;rri n'tait pon eune &icirc;le, et les continnents patha&icirc;ssaient bein diff&eacute;thent qu&eacute; coumme j'les r'conna&icirc;ssons au jour d'aniet. Duthant l'&egrave;re Jurassique (quand les dinnosaures v&icirc;ndrent donminner la t&egrave;rre) y'avait pus &agrave; co un grand continnent tchi s&eacute; spartit douochement coumme les pliaques tectonniques &egrave;rmuaient par la susfache d'la plian&egrave;te. &Agrave; chu temps-l&agrave; don, l&eacute; betchet d't&egrave;rrain tchi d'veindrait not' &Icirc;le 'tait eune partie d'un &ecirc;norme continnent et les dinnosaures &eacute;thaient pilv&acirc;tchi sus not' t&egrave;rrain duthant lus all'lies et v'nues pendant des millions d'ann&eacute;es.<br/>
<br/>
Nou n'a pon trouv&eacute; des fossiles d&eacute; dinnosaures en J&egrave;rri - nos rotchi&egrave;rs n'sont pon conv'nabl'yes pouor pr&ecirc;s&egrave;rver d's os coumme chenna - mais dans la Grande T&egrave;rre et sus la c&ocirc;te du Sud d'l'Angli&eacute;t&egrave;rre (la sou&ocirc;-d&icirc;thante C&ocirc;te Jurassique) et en Wique &eacute;tout, nou-s'a d&ecirc;foui des fossiles d&eacute; dinnosaures - par exempl'ye iun d'ches &quot;dinnosaures Nouormands&quot; a nom <i>L&eacute;xovisaure </i>d'aupr&egrave;s la dga&icirc;ngue d&eacute; gens tch'avaient nom Lexoviens tchi d'meuthaient l&agrave; l'tou o&ugrave;'est qu'pus tard la ville d&eacute; Lisieux.<br/>
<br/>
Les dinnosaures vivaient partoute la T&egrave;rre. Y'en avait tchi mangeaient des pliantes, et y'en avait tchi mangeaient d'la viande: des &icirc;nsectes, d'aut's annimaux, des pa&icirc;ssons et bein seux d'aut' dinnosaures.<br/>
<br/>
Parmi les dinnosaures tchi nos sont les mus connus au jour d'aniet, y'avait l'Tythannosaure Rouai (Tyrannosaurus Rex), mais y'avait &eacute;tout par exempl'ye des dinnosaures &agrave; trais c&ocirc;nes coumme l&eacute; Tric&eacute;ratops, des dinnosaures &agrave; hardi long co coumme l&eacute; Brontosaure, des dinnosaures &agrave; vailes l&eacute; long du dos coumme L&eacute; Spinosaure, des dinnosaures auve eune rangie d'pliaques ava&ucirc; l'dos coumme l&eacute; St&eacute;gosaure et l'L&eacute;xovisaure, et toutes les b&eacute;nites manni&eacute;thes d&eacute; -saures!<br/>
<br/>
La donminn&acirc;tion des dinnosaures enduthit des millions d'ann&eacute;es d'vant la tch&ecirc;te d'un m&eacute;t&eacute;ore, &agrave; chein tchi patha&icirc;t, enfou&acirc;teunmit l'atmosph&eacute;the d'la plian&egrave;te T&egrave;rre et changit l'cly&icirc;nmat tchi passecrit les dinnosaures coumme il' existaient, qu&acirc;siment d'un co dans l'p&acirc;ssage du temps g&eacute;ologique.<br/>
<br/>
Tout coumme, m&ecirc;me si les grands dinnosaures p&acirc;ss&icirc;drent l&eacute; pas &agrave; la siette d'la tch&ecirc;te du m&eacute;t&eacute;ore, des pus p'tits surv&ecirc;tch&ucirc;drent - les cheins tch'avaient &ecirc;volu&eacute; en des diff&eacute;thentes b&ecirc;tes tchi sont acouo &agrave; l'entou d'nous - les oua&icirc;sieaux. Et quand eune mauve affront&eacute;e veint happer eune sannouiche ou des frites quand nou-s'est &agrave; piquenitchi nou n'est pon trop ravi qu'ch'est un fichu d'scendant des dinnosaures. I'faut &ecirc;t' &egrave;rm&egrave;rciant qu'j'avons affaithe ra&icirc;que auve des oua&icirc;sieaux et pon auve lus anch&ecirc;tres les dinnosaures rapaci&egrave;rs.<br/>
<br/>

 Sus la t&egrave;rre y'avait des dinnosaures tchi marchaient &agrave; quat' dg&eacute;thets &eacute;pis des cheins tchi couothaient sus lus dg&eacute;thets d'dri&eacute;the. Sus les vi&egrave;rs portraits dans des livres, nou-s'&icirc;nmaginnait des dinnosaures m&acirc;tes sus lus dg&eacute;thets d'dri&eacute;the &agrave; tra&icirc;ner lus coues dri&eacute;the ieux, mais achteu nou crait pus &agrave; co qu'les dinnosaures tchi 'taient l's anch&ecirc;tres des oua&icirc;sieaux marchaient et couothaient auve la t&ecirc;te ba&icirc;ssie et la coue t&icirc;nse en l'air, raide en dri&eacute;the, &agrave; lus contr&eacute;-balanchi. Et v'l&agrave; tchi r'sembl'ye par exempl'ye &agrave; eune pie ou un cra&ucirc;lant-tchu d'au jour d'aniet.<br/>
<br/>
&Eacute;pis acouo, sus ches vi&egrave;rs portraits qu'nou-s'&ecirc;tudgiait &agrave; l'&ecirc;cole y'a d's ann&eacute;es, nou r'pr&eacute;sentait les dinnosaures auve d'la grise p&eacute; coumme des l&ecirc;zardes. Achteu nou crait qu'les dinnosaures 'taient pus &agrave; co couleuth&eacute;es et qu'i' y'en avait tchi 'taient cou&egrave;rts d&eacute; pliutch&icirc;n ou m&ecirc;me d&eacute; plieunmes pr&icirc;nmitives - et v'l&agrave; tchi d&eacute;v'nait auve l'&ecirc;volution conv'nabl'ye pouor les pus p'tits dinnosaures tchi gr&icirc;mpaient dans des bouais &agrave; dg&ecirc;per un mio en sautant ava. V&eacute;the, les oua&icirc;sieaux n'sont pon &ecirc;volu&eacute;s des pt&eacute;thosaures, ches cou&ocirc;th&icirc;ns des dinnosaures tchi volaient atout d's ailes d&eacute; p&eacute;, mais des dinnosaures.<br/>
<br/>
La scienche des dinnosaures s'est bein &ecirc;callop&eacute;e dreinement, sustout &agrave; la siette des d&ecirc;fouithies qu'nou-s'a fait en Chinne o&ugrave;'est qu'nou-s'a d&ecirc;muchi un tas d'diff&eacute;thentes manni&eacute;thes d&eacute; dinnosaures et chenna auve des d&ecirc;couv&egrave;rtes d&eacute; plieunmes et d'couleurs tch'ont changi chein qu'nou comprannait. D'aut' d&ecirc;fouithies dans les d's&egrave;rts d'l'Am&eacute;thique du Nord ont continnu&eacute; l'&ecirc;volution d'la scienche.<br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain_evolution.html">Le discours prononc&eacute; par Sir Arthur Keith l'aut'e jour</a><p>

<li><a href="trouai.html">T. Rouai</a><p>
<li><a href="pouquelaye.html">Les Pouquelayes</a><p>
<li><a href="dolmens1.html">Des Dolmens en Dg&egrave;rn&eacute;sy</a><p>
<li><a href="ilegliaiche.html">L'&Icirc;le d&eacute; l'&Acirc;ge d&eacute; Gliaiche</a><p>
<li><a href="anichette.html">L'Anichette</a><p>
<li><a href="tchilangue.html">Tchi langue?</a><p>
<li><a href="teurque.html">La Teurque</a><p>
<li><a href="montube.html">La Pouquelaye du Mont Ub&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/dinnosaures.html by HTTrack Website Copier/3.x [XR&CO'2014], Tue, 15 Jul 2025 13:46:00 GMT -->
</HTML>

