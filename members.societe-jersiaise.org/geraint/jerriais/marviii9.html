<HTML>
<HEAD>
<TITLE>La Bouonne Nouvelle s'lon Mar, 8</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Mar, Chapitre 8<br></h2></font></center><p>

<center><font color="#215e21"><h3>V&egrave;rsets 1-9</h3></font></center><p>
<a href="verrinnesmatchipain.jpg"><img src="verrinnesmatchipain.jpg" width="130" height="300" alt="" title="" border="0" align="right" /></a>
&Agrave; chu temps-l&agrave; y'avait un fi&egrave;r fliotchet d'monde et i' n'avaient rein &agrave; mangi. J&eacute;s&ucirc; app'lit ses discipl'yes et lus dit:
<br>
<br>
&quot;J'ai grand pitchi pouor chu fliotchet car il' ont 't&eacute; acant&eacute; m&eacute; d'pis trais jours, et i' n'ont rein &agrave; mangi. Si j'les renv'yons siez ieux sans mangi, il' &eacute;thont l'failli par l&eacute; c'm&icirc;n car y'en tchi sont v'nus d'bein au liain.&quot;<br>
<br>
Et ses discipl'yes l&icirc; d&icirc;tent, &quot;Coumme tchi qu'nou pou&ocirc;rrait donner du pain &agrave; ches'-ch&icirc;n dans un d's&egrave;rt?&quot;<br>
<br>
Et i' d'mandit, &quot;Combein qu'ous avez d'pains?&quot; Et i' d&icirc;tent, &quot;Sept.&quot;<br>
<br>
Et i' dit au monde d&eacute; lus assi&eacute;the par t&egrave;rre, et i' pr&icirc;nt les sept pains, fit d's actions d'gr&acirc;ce, et donnit des cr&ocirc;t&icirc;ns d'pain &agrave; ses discipl'yes &agrave; seule f&icirc;n qu'i' p&ucirc;ssent les s&egrave;rvi, et ainch&icirc;n i' les donn&icirc;tent au peupl'ye.<br>
<br>
Et il' avaient tchiques p&eacute;tits pa&icirc;ssons, et i' les b&eacute;nit et c'mandit qu'i' f&ucirc;ssent donn&eacute;s au monde &eacute;tout.<br>
<br>
Et i' mang&icirc;tent pouor en r'boutchi, et i' ram&acirc;ss&icirc;tent sept pann'l&eacute;es d'miettes.<br>
<br>
Y'avait dans les quat' mille p&egrave;rsonnes, et i' les renv'yit.<br>

<center><font color="#215e21"><h3>V&egrave;rsets 10-38</h3></font></center><p>

Et d&ecirc;li&ecirc;ment i' s'emb&egrave;rtchit &agrave; bord du bat&eacute; acant&eacute; ses discipl'yes et v&icirc;nt au pays d'Dalmanutha, et n&eacute; v'l&agrave; les Pharisiens tchi lus d&ecirc;hal&icirc;drent &agrave; seule f&icirc;n d'ardgui auve li, en l&icirc; d'mandant un av&egrave;rti du ciel coumme eune &ecirc;preuve. Auve un long soupi, i' lus dit, &quot;Pouortchi qu'ches gens-'ch&icirc;n tche&ucirc;te un av&egrave;rti? V&eacute;the j&eacute; vos l'dis, ches gens-ch&icirc;n n'v&egrave;rront pon d'av&egrave;rti.&quot;<br/>
<br/>
Et i' les tchittit et r'emb&egrave;rtchit &agrave; bord du bat&eacute; et s'en fut &agrave; l'aut' bord d'la m&eacute;. Et i' n'avaient pon pens&eacute; pouor aver du pain, et il' avaient ra&icirc;que un pain auve ieux dans l'bat&eacute;. Et i' lus dit, &quot;M&ecirc;fi'-ous du l&egrave;v'ton des Pharisiens et du l&egrave;v'ton d'H&eacute;rode!&quot; Et i' lus entr&eacute;-d&icirc;drent, &quot;J'n'avons pon d'pain.&quot;<br/>
<br/>
Et J&eacute;s&ucirc; ou&icirc;t chenna et dit, &quot;Pouortchi qu'ou d&ecirc;renglyiz d'm&ecirc;me entr&eacute; vous d'pis qu'ou n'avez pon d'pain? N'viy'-ous pon acouo? Vos tchoeurs sont-i' si endueurchis? Ous avez d's i&egrave;rs; pouortchi qu'ou n'viyiz pon? Ous avez d's ouothelles; pouortchi qu'ou n'ou&iuml;yiz pon? N'vos en souv'n'-ous pon? Quand j&eacute; s'partis les ch&icirc;n pains entr&eacute; les ch&icirc;n mille, combein d'pann'l&eacute;es d'miettes qu'ou ram&acirc;ss&icirc;tes?&quot;<br/>
<br/>
I' l&icirc; r&ecirc;ponn&icirc;drent, &quot;Douze.&quot;<br/>
<br/>
&quot;&Eacute;pis pouor les sept entr&eacute; les quat' mille, combein d'pann'l&eacute;es d'miettes qu'ous y ram&acirc;ss&icirc;tes?&quot;<br/>
<br/>
Et i' l&icirc; r&ecirc;ponn&icirc;drent, &quot;Sept.&quot;<br/>
<br/>
Et i' lus dit, &quot;Ch'n'est-i' pon acouo cliai pouor vous?&quot;<br/>
<br/>
Et i' v&icirc;nt &agrave; Bethsa&iuml;da et nou li'am'nit un vait-goutte et l&icirc; d'mandit d&eacute; l'touchi. Et i' pr&icirc;nt la main du vait-goutte et l'emm'nit hors du village et &ecirc;copit sus ses i&egrave;rs et m&icirc;nt ses mains su l&icirc; et l&icirc; d'mandit s'i' viyait autcheune chose. Ch't&icirc;-ch&icirc;n r'gardit en haut et dit, &quot;J'vai d's hoummes tout coumme des bouais &agrave; marchi.&quot;<br/>
<br/>
&Eacute;pis i' r'm&icirc;nt ses mains sus ses i&egrave;rs et l'&egrave;rfit r'garder en haut et i' fut r'dg&eacute;this et dist&icirc;ndgait tout cliaithement. Et i' l'renv'yit siez li et dit, &quot;N'va pon au village; n'en raconte rein &agrave; autcheune p&egrave;rsonne dans l'village.&quot;<br/>
<br/>
Et J&eacute;s&ucirc; s'en fut acant&eacute; ses discipl'yes &egrave;s villages d&eacute; C&eacute;sar&eacute;e-&agrave;-Ph'lippe, et sus l&eacute; c'm&icirc;n i' tchestchionnit ses disciply'es: &quot;Tchi qu'i' dithent qu&eacute; j'sis, l'monde?&quot;<br/>
<br/>
Et i' r&ecirc;ponn&icirc;drent, &quot;Jean l'B&acirc;pt&icirc;seux pouor l's iuns, et pouor d'aut's, &Eacute;lie, et pouor tchiqu's'uns, iun des proph&egrave;tes.&quot;<br/>
<br/>
Et i' lus dit, &quot;Et vous, tchi qu'ou dites qu&eacute; j'sis?&quot;<br/>
<br/>
Et Pi&egrave;rre r&ecirc;ponnit, &quot;Tu'est l'Christ, t&eacute;.&quot;<br/>
<br/>
Et i' lus c'mandit strict&eacute;ment d&eacute; n'dithe mot &agrave; p&egrave;rsonne d&eacute; chennech&icirc;n, et i' s'&ecirc;cantit d'les ens&icirc;ngni qu'l&eacute; Fis d'l'Houmme &eacute;thait &agrave; enduther bein d'tchi, et &agrave; &ecirc;t' &egrave;rj't&eacute; par les vi&egrave;rs, et les grands pr&ecirc;tres et l's &ecirc;crivains, et &agrave; &ecirc;t' tu&eacute; et aupr&egrave;s trais jours &agrave; r'&ecirc;t' sou&ocirc;l'v&eacute;, et i' pr&ecirc;chait &agrave; l'ouv&egrave;rt. Et Pi&egrave;rre l'ach&icirc;trit et trouvit &agrave; l&icirc; r'dithe, et l&icirc;, i' s'&egrave;rtou&ocirc;nnit et r'gardit ses discipl'yes et lichonnit Pi&egrave;rre, &quot;Aranse-t&eacute;, m&eacute;n enn'm&icirc;n, car tu n't'en d'mente pon d&eacute; chein tch'est du Bou&ocirc;n Dgieu, mais d&eacute; chein tch'est au monde.&quot;<br/>
<br/>
Et il assemblyit l'monde auve ses discipl'yes et lus dit, &quot;L'chein tchi veurt m'si&eacute;the, tch'i' s&eacute; d'sh&eacute;thite et preinge sa crouaix et m'si&egrave;ve. Ch'est en tchi l'chein tchi voudrait sa&ucirc;ver sa vie la p&egrave;rdra, et l'chein tchi p&egrave;rdra sa vie pouor m&eacute; et pouor la bouonne nouvelle, la sa&ucirc;v'tha. Coumme tchi qu'un houmme en profit'ta don s'i' g&acirc;ngne l&eacute; monde entchi par la sangnie d'sa vie? Ou bein tch'est qu'un houmme pou&ocirc;rra trotchi pouor sa vie? Viy'-ous qu&eacute; l'chein tch'&eacute;tha honte d&eacute; m&eacute; et d'mes patholes dans chu monde d'adult&eacute;thes et p&eacute;cheurs, ch'est l'Fis d'l'Houmme tch'en &eacute;tha honte d&eacute; li &eacute;tout quand i' veindra dans la glouaithe d&eacute; san p&eacute;the auve les saints m'sagi&egrave;rs.&quot;<br/>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="biblye.html">La Bibl'ye</a><p>

<li><a href="mar1_biblye.html">La Bouonne Nouvelle s'lon Mar: 1</a><p>
<li><a href="mar2_biblye.html">La Bouonne Nouvelle s'lon Mar: 2</a><p>
<li><a href="mar3_biblye.html">La Bouonne Nouvelle s'lon Mar: 3</a><p>
<li><a href="mar4_biblye.html">La Bouonne Nouvelle s'lon Mar: 4, i-xxxiv</a><p>
<li><a href="mar4smeux.html">La Bouonne Nouvelle s'lon Mar, Chapitre 4, v&egrave;rsets iii-ix</a><p>
<li><a href="mar4a.html">La Bouonne Nouvelle s'lon Mar, chapitre 4, v&egrave;rsets 35-41</a><p>
<li><a href="mar5_biblye.html">La Bouonne Nouvelle s'lon Mar: 5</a><p>
<li><a href="mar6_biblye.html">La Bouonne Nouvelle s'lon Mar: 6</a><p>
<li><a href="mar7_biblye.html">La Bouonne Nouvelle s'lon Mar: 7</a><p>

<li><a href="mar9_biblye.html">La Bouonne Nouvelle s'lon Mar: 9</a><p>
<li><a href="mar9.html">La Bouonne Nouvelle s'lon Mar, Chapitre 9, v&egrave;rsets 1-13</a><p>
<li><a href="mar10_biblye.html">La Bouonne Nouvelle s'lon Mar: 10</a><p>
<li><a href="marxi.html">La Bouonne Nouvelle s'lon Mar, Chapitre 11, v&egrave;rsets 1 &agrave; 11</a><p>
<li><a href="marcxi.html">L&eacute; mithacl'ye du fidgi s'lon Mar</a><p>
<li><a href="mar11_biblye.html">La Bouonne Nouvelle s'lon Mar: 11</a><p>
<li><a href="marxii.html">La Bouonne Nouvelle s'lon Mar: 12</a><p>
<li><a href="mar13_biblye.html">La Bouonne Nouvelle s'lon Mar: 13</a><p>
<li><a href="mar14_biblye.html">La Bouonne Nouvelle s'lon Mar: 14</a><p>
<li><a href="mar15.html">La Bouonne Nouvelle s'lon Mar, Chapitre 15</a><p>
<li><a href="marxvi.html">La Bouonne Nouvelle s'lon Mar, Chapitre 16</a><p>
</UL>
</FONT>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
