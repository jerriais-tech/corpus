<HTML>

<!-- Mirrored from members.societe-jersiaise.org/geraint/jerriais/jnaimepon.html by HTTrack Website Copier/3.x [XR&CO'2014], Tue, 15 Jul 2025 14:04:07 GMT -->
<HEAD>
<TITLE>J' n'aime pon</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>J' n'aime pon</h2></font></center><p><br>
<CENTER><TABLE><TR><TD>

J'n'aime pon &agrave; senti trop la fraid, <br>
J'n'aime pon n'tout les grand's chaleurs; <br>
J'n'aime pon chein qu'est sale et laid, <br>
J'n'aime pon les mauvaises odeurs.<br>
<br>
J'n'aime pon quand j'sis fatidgi <br>
Et qu&eacute; j'fais man prumi somme, <br>
Qu&eacute; nou veinne m&eacute; r&ecirc;villi; <br>
Il n'y'a rein d'pi&egrave;re pour un homme.<br>
<br>
J'n'aime pon quand j&eacute; m'prom&egrave;ne <br>
Sait en carrosse ou &agrave; pid, <br>
Qu'un tchian quasi hors d'haleine <br>
M&eacute; ouasse comme un enragi.<br>
<br>
J'n'aime pon &agrave; v&eacute;e un tchertchi <br>
Auv' eune grand' cherge d'sablion, <br>
Et un j'va qui n'peut bouogi <br>
Battu &agrave; coups d&eacute; b&acirc;ton.<br>
<br>
J'n'aime pon quand j'ai du bieau fruit <br>
Quasi meux contre eune muraille, <br>
A l&eacute; v&eacute;e tout attatchi <br>
D&eacute; vers, d&eacute; v&ecirc;pres ou d'volaille.<br>
<br>
J'n'aime pon fort &agrave; ou&iuml; s&ucirc;fflier <br>
L&eacute; vent dans l'creux d'eune serreure, <br>
Ni &agrave; ou&iuml; un tchian heurler <br>
O&ugrave;'est qu' tchique pou&ocirc;rre malade d&eacute;meure.<br>
<br>
J'n'aime pon &agrave; ou&iuml; chanter faux, <br>
Ni l'brit d'la lime sus la scie; <br>
Ni &agrave; b&egrave;re d&eacute; toute fine ieau, <br>
Ni cidre aigre sus sa llie.<br>
<br>

J'n'aime pon quand j'sis otchup&eacute; <br>
D&eacute; livre ou bein d'&ecirc;criture, <br>
Qu&eacute; sans m&eacute; l'aver d'mand&eacute; <br>
Nou c'menche &agrave; m'faire la lecture.<br>
<br>
J'n'aime pon quand j'ai grand' envie <br>
D'&ecirc;ternuer qu&eacute; nou m'corrompe; <br>
J'n'aime pon n'tout qu' nou faiche la vie, <br>
Qu'nou s'moque d&eacute; m&eacute; ni qu'nou m'trompe.<br>
<br>
J'n'aime pon l&eacute; p'tun ni l&eacute; sno, <br>
J&eacute; n&eacute; m&acirc;che ni n&eacute; p'tune; <br>
D&eacute; litcheu j&eacute; n'sis pon fo,<br>
J'n'aime pon un foyi qui fume.<br>
<br>
J&eacute; n'aime pon un ordgilleux<br>
Qui s'crait millieur qu&eacute; touos l's autres;<br>
Les haut-bott&eacute;s n'sont qu' des dgeux <br>
S'i' n'sont pon d&eacute; bouans ap&ocirc;tres.<br>
<br>
J'n'aime pon quand tchiquefais j'h&ocirc;te,<br>
Un p'tit brin aupr&egrave;s diner, <br>
&Agrave; senti eune b&ecirc;te d&eacute; m&ocirc;que<br>
&Agrave; l'entou d'm&eacute; bourdonner.<br>
<br>
J'n'aime pon quand j&eacute; sis au liet <br>
&Agrave; n'pouver dormi eune mie, <br>
D&eacute; puches, d&eacute; vermine et d'it&eacute;, <br>
J&eacute; n'aime pon la compagnie.<br>
<br>
J'n'aime pon quand j&eacute; sors au ser, <br>
A la fra&icirc;che l&eacute; long d'eune ruette, <br>
Qu'un hanneton m'faiche tressauter <br>
Tout en sonnant sa trompette.<br>
<br>
J'n'aime pon &agrave; v&eacute;e un hanneton <br>
Houtchi par l&eacute; but d'la coue, <br>
Torment&eacute; par un gar&ccedil;on; <br>
Ch' n'est pon l&agrave; d&eacute; tchi qu&eacute; j'loue.<br>
<br>
J'n'aime pon &agrave; ou&iuml; trop pr&egrave;s d'm&eacute; <br>
L&eacute; tic-tac d'eune grande h&ocirc;louoge, <br>
Ni - resp&eacute; d' l'honneu qu&eacute; j'vos dai -<br>
L'cri d'un couochon qu' nou-s-&ecirc;gorge.<br>
<br>
J'n'aime pon &agrave; v&eacute;e un crapaud <br>
&Ecirc;lindgi du but d'eune chouque, <br>
Aucouo mains les grins en haut <br>
Pitchi sus la pointe d'eune frouque.<br>
<br>
J'n'aime pon &agrave; v&eacute;e dans du fain <br>
D&eacute; la droe et des lait'tons, <br>
J' n'aime pon n'tout &agrave; v&eacute;e du grain <br>
Tout empoua&icirc;sonn&eacute; d'tcherdons.<br>
<br>
J' n'aime pon &agrave; v&eacute;e un ivrouangne <br>
&Ecirc;trav'l&eacute; au bord du c'min; <br>
J' n'aime pon n'tout qu&eacute; nou m'picangne <br>
Ni qu' nou m'conte un tas d' niolin.<br>
<br>
J'n'aime pon quand j'sis d'bouanne humeur, <br>
Qu&eacute; j'cherche &agrave; pllaire &agrave; ma va&icirc;sine, <br>
Qu&eacute; nou m'traite auv' trop d'fraideur <br>
Ni qu&eacute; nou m'faiche la grise mine.<br>
<br>
J'n'aime pon &agrave; v&eacute;e un gardin <br>
O&ugrave;'est qu' la serclle occit les flleurs, <br>
Ni &agrave; m'trouver dans un c'min <br>
O&ugrave;'est qu' la baue touche &egrave;s &ecirc;sseurs.<br>
<br>
J'n'aime pon &agrave; v&eacute;e un j'va hieux, <br>
Qu&eacute; ni par b&eacute; ni par laid, <br>
M&ecirc;me en poussant &agrave; la reue, <br>
Nou n'peut faire raidi un trait.<br>
<br>
J'n'aime pon fort &agrave; ou&iuml; gronner, <br>
Ni &agrave; ou&iuml; roua&ucirc;der les cats; <br>
Ni picangni ni ronflier; <br>
Tout chonna n&eacute; m'conveint pas.<br>
<br>
J&eacute; n'aime pon, et d'autres, j'gage <br>
Comme m&eacute; n&eacute; s&eacute; soucient pon <br>
D'&ecirc;tre &ecirc;galu&eacute; par l'&ocirc;rage, <br>
Crathiant comme un gros canon.<br>
<br>
J'n'aime pon &agrave; trouver un liet <br>
Tout amartchi, ou bein mucre; <br>
J' n'aime pon du pain tout s&eacute;, <br>
Ni th&eacute;e ni caf&eacute; sans chucre.<br>
<br>
J'n'aime pon les langues &agrave; banon, <br>
Ni l's envieux ni les jaloux; <br>
Des r'contepets n&eacute; m'p&acirc;lez pon; <br>
J&eacute; ha&iuml;s les puches et les poux.<br>
<br>
J'n'aime pon ni pllie ni grile, <br>
Ni bll&acirc;se &agrave; coper au cout&eacute;; <br>
Ni eune grand' patache de fille <br>
Affront&eacute;e &agrave; sale muse.<br>
<br>
Il y'a bein aucouo d&eacute; tchi <br>
Dont j&eacute; pou&ocirc;rrais bein m'pliaindre, <br>
Mais - ch'est assez pour vous d'ennyi; <br>
J' n'aime pon &agrave; ou&iuml; les gens geindre!<p>
<p>

<i><a href="langlois.html">P.L.</a></i><p>
</TD></TR></TABLE></CENTER>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><P><A HREF="jaime.html">J'Aime</A></P>
<li><A HREF="ovqui.html">Ov Qui N'Av&eacute; &Agrave; Faire</A><p>
<li><a href="boutade.html">Boutade</a><p>
<li><a href="maledict.html">Une Mal&eacute;diction</a><p>
<li><A HREF="mauvlang.html">Les Mauvaises Langues</A><p>
</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/jnaimepon.html by HTTrack Website Copier/3.x [XR&CO'2014], Tue, 15 Jul 2025 14:04:07 GMT -->
</HTML>
