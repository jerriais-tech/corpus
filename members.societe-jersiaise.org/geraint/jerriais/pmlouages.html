<HTML>
<HEAD>
<TITLE>Les probl&egrave;mes des louages et du trafic</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les probl&egrave;mes des louages et du trafic</h2></font></center><p>

<i><font size="2">&agrave; Port&icirc;nf&eacute;,</i></font><font size="2"><br/>
<i></font><font size="2">Saint Ou.</i></font><br/>
<br/>
Moussieu l'Editeu,<br/>
<br/>
Hier j'fus tout l'jour &agrave; serclyer les raves dans ma bordeuse, et ch'est une salle djobbe, car nou-s-attrape ma dans l'dos, &eacute;pis ma veue qu'menche &agrave; donner et je n'voudrais pas dithe que ma houette n'a pas d&ecirc;truit autant d'raves comme de serclye. Mais quant &agrave; chonna, i' faut vivre en esp&eacute;thance, comme disait un bouon vi&egrave;r citoyen d&eacute; par ich&icirc;n, et tchi n'avait pas ocquo produit un h&eacute;thitchi apr&egrave;s aver 't&eacute; mathi&eacute; p&ucirc;s d'quarante ans.<br/>
<br/>
Apr&egrave;s l'tais, la Merrienne, tch'est d'bouonne humeur chais jours, se mint &agrave; p&acirc;sler du grand mathiage en Angli&eacute;t&ecirc;rre, ouesque la Reine et hardi des grands avaient 't&eacute; pr&eacute;sents. Oulle avait veu les portraits du jeune couplye dans les g&acirc;zettes, et ou m'dit qu'ou n'pouvait pas vaie que ch'n'tait pas, par l&ucirc;s appathence, des gens ben ordinaithes. &quot;Quant au Duc,&quot; ou s'fit, &quot;I' n'me pathait pas p&ucirc;s intelligent qu'chonna et j'n'&eacute;thais pas d'peine &agrave; trouver une do&ucirc;zaine de filles ichin &agrave; Saint Ou aussi belles comme yi. Avec chonna i' faut admettre qu'ou pathait charmante.&quot;<br/>
<br/>
J'li dit que dans les circonstances nou d&eacute;v'thait b&egrave;the &agrave; la sant&eacute; des nouvieaux-mathi&eacute;s, et ou s'accordit que ch'tait vrai, et m'versit une t&acirc;sse de tais, que j'fus bein pr&egrave;s d'li fichi &agrave; la t&ecirc;te. P&ucirc;s tard, ou me d'mandit si j'avais liut dans la g&acirc;zette qu'en Angli&eacute;t&ecirc;rre y'avait &agrave; ch'teu un popul&acirc;tion d&eacute; p&ucirc;s d'ch&icirc;nquante millions.<br/>
<br/>
J'li dis que quand y'en &eacute;thait ch&icirc;nq fais ch&icirc;nquante millions, chonna n'me g&ecirc;n'nait pas. &quot;Chein tchi m'g&ecirc;ne,&quot; j'ajou&ocirc;tis, &quot;ch'est d'saver que dans l'mais d'Mai, et m&ecirc;me au mais d'Avri, J&ecirc;rri a veu des milles touristes p&ucirc;s que l'ann&eacute;e p&acirc;ss&eacute;e, et que y'a tout prospect que la situation s'en va ocquo empli&eacute;thie dans les trais mais tchi sont ocquo &agrave; v'n&icirc;n. Peux-tu m'dithe, bouonnefemme, ouesque touos chais gens couochent au moment et ouesque ils ithont couochi &agrave; un mais d'ich&icirc;n?&quot;<br/>
<br/>
&quot;Damme, nenn&icirc;n,&quot; ou raiponnit. &quot;Mais sans doute i' trouv'thont des louogements tchique-bord. Je n'peux pas les vaie couochi s&ucirc;s la gr&egrave;ve. Y'a hardi de chein qu'nou-s-app&egrave;le des 'boarding-house' et des 'guest-house'.&quot;<br/>
<br/>
&quot;Ch'est justement l&agrave; l'ma,&quot; j'li dis. &quot;La Ville en est plienne et m&ecirc;me dans la Campagne nou-s-en vait de p&ucirc;s en p&ucirc;s. Si chonna continue tchesqu'i' d'veindra d'J&ecirc;rri? J'si tout-&agrave;-fait en faveur de b&acirc;ti p&ucirc;s d'h&ocirc;tels de preunmi&eacute;e cl&acirc;sse pour les gens tchi sont pr&ecirc;ts &agrave; peyi, car ch'est chutte sorte-l&agrave; tchi nos faut, mais si la louai n'est pas changie au p&ucirc;s t&ocirc;t, i' nos veindra d&eacute; p&ucirc;s en p&ucirc;s une dgaingue de monde que je n'voulons pas. Et la pi&egrave;the chose, que j'pense bein qu'tu savais pas, ch'est que touos les jours il arrive en J&ecirc;rri des individus presque sans sous tchi trouvent des louogements dans la Ville et couochent trais, quatre ou m&ecirc;me p&ucirc;s dans la m&ecirc;me chambre, en payant v&icirc;ngt-ch&icirc;nq ou trente ch'l&icirc;ns la s'maine. I' tro&ucirc;vent du travas pour tchiques jours pour accater l&ucirc;s mangeaille, &eacute;pis apr&egrave;s chonna i' s'fichent du monde. Ch'est yeux tchi donnent tant d'travas &agrave; la police.&quot;<br/>
<br/>
&quot;Mais, Ph'lip,&quot; ou s'fit, &quot;les gens tchi louent des chambres &agrave; ditet monde, est'che que l'Comit&eacute; du tourisme n'peut pas les contr&ocirc;ler?&quot;<br/>
<br/>
&quot;Nenn&icirc;n,&quot; j'li dis, &quot;l&eacute; Comit&eacute; n'peut faithe rein. I' n'y a que l'Comit&eacute; Sanitaithe, ou l'docteu tch'est &agrave; la t&ecirc;te, tchi pou&ocirc;rrait mettre f&icirc;n &agrave; chu scandale, mais personne ne s'en m&ecirc;le. Et pourtant chonna n'pou&ocirc;rra pas continuer bein longtemps. Ch'est &egrave;s Etats de prendre des m'suthes qu p&ucirc;s vite.&quot;<br/>
<br/>
&quot;Sans doute,&quot; ou dit, &quot;y'&eacute;tha un amendement quand toutes chais maisons tch'ont 't&eacute; prominses &eacute;thont 't&eacute; b&acirc;ties.&quot;<br/>
<br/>
&quot;Ah! quant &agrave; chais maisons,&quot; j'li dis, &quot;si j'en avais l'pouv&eacute;, j'n'en b&acirc;tithais pas yunne. Tu'as veu chais portraits s&ucirc;s la Poste de vielles maisons tchi sont en d'lacre dans certaines parties d'la Ville, et tchi sont pi&egrave;thes que des cottes-&agrave;-couochons. I' n'sont pas vi&egrave;des, car y'a des gens tchi sont forchis d'y d'meuther car i' n'peuvent pas trouver rein d'miyeu. J'voudrais les vaie toutes abattues et rempli&eacute;chies par des louogements conv'nablyes. Quand chonna &eacute;tha 't&eacute; fait nou pou&ocirc;rra p&acirc;sler d&eacute; b&acirc;ti d'neuves maisons.&quot;<br/>
<br/>
&quot;La 'Post',&quot; ou s'fit, &quot;dit que y'a ocquo hardi d'jeunes gens tch'ont 't&eacute; engagis pour longtemps, mais tchi sont forchi de vivre s'path&eacute;ment parsqu'i' n'peuvent pas trouver d'maison.&quot;<br/>
<br/>
&quot;V&egrave;the,&quot; j'li dis, &quot;et la Post &eacute;thait peut ajou&ocirc;ter que hardi d'yeux sont l&acirc;ss&eacute; d'attendre, et s'mathient sans troubliai l'Recteu ou l'pr&ecirc;tre. Comme je t'l'ai dit bein des fais, Merrienne, y'a hardi d'chose qu'ont changi en J&ecirc;rri d&eacute;pis que j'tiomes jeunes, mais y'a une chose tchi n'change pas, et ch'est la natuthe humaine.&quot;<br/>
<br/>
&quot;Ch'est bein vrai,&quot; ou dit, &quot;et ch'est triste &eacute;tout, mais &agrave; ch'teu, Ph'lip, y'a un autre probl&egrave;me tch'est s&eacute;rieux, et ch'est l'probl&egrave;me du trafi. Nou n'&ocirc;se presque pas aller en Ville chais jours, et m&ecirc;me dans la Campagne nou n'est pas en se&ucirc;zet&eacute; d's vie.&quot;<br/>
<br/>
&quot;Arr&ecirc;te acouo tchiques semaines,&quot; j'li dis, &quot;et tu v&ecirc;rras que y'a pi&egrave;the &agrave; v'n&icirc;n. Mais si tu m&eacute; d'mande pour un r'mi&egrave;de j'admets franchement que tandis que l's Etats sont contents de n'faithe rein, et que l'Conn&ecirc;tablye d'Saint H&eacute;lyi n'prend pas tchiques m'suthes pour r&eacute;duithe l&eacute; trafic dans les principales routes, nou n'peut que hauchi ses &ecirc;paules et rester siez-s&eacute; tandis qu'nou peut, jusqu'au mais d'Octobre. &Agrave; ch'teu, Merrienne, p&acirc;slons d&eacute; chein tch'est p&ucirc;s int&eacute;r&ecirc;ssant, ch'est-&agrave;-dithe d&eacute; chein tchi s'p&acirc;sse dans les p&acirc;raisses. J'ai abandonn&eacute; l'id&eacute;e de t'porter &agrave; Saint Louothains dans ma vielle chivi&egrave;he, ch'est pourtchi, si tu veur aller &agrave; l'&ecirc;lection l&agrave;, i' faudra qu'tu y'aille &agrave; pid ou p&eacute;yi pour une v&eacute;tuthes. J'&eacute;thais creu, quand-m&ecirc;me, qu'avec touos chais cou&ocirc;sin que tu'as l&agrave;, y'en &eacute;thait yeu yun tch'&eacute;thait yeu la bont&eacute; de v'nins t'cherci et t'rapporter.&quot;<br/>
<br/>
&quot;J'm'y trouv'thait de tchique mani&egrave;the,&quot; ou dit, &quot;car j'si v'nue &agrave; penser que l'Chantgni Louothains m'est pathent du bord de sa grand'm&egrave;the.&quot;<br/>
<br/>
&quot;Ch'est tr&eacute;jous yun d'p&ucirc;s,&quot; j'li dis, en roant. &quot;Arrange-t&eacute; comme tu voudras, mais quant &agrave; m&eacute; j'ai bouonne id&eacute;e d'aller &agrave; Sainte Mathie mardi. J'ai veu d'belles &ecirc;lections dans la P'tite P&acirc;raisse aut'fais, et je n'voudrais pas mantchi chettechin. I' n'&eacute;tha p't'&ecirc;tre pas l'excit&acirc;tion qu'nou-s-a veu dans l'temps p&acirc;ss&eacute;, mais, sans doute, y&eacute;tha tchiques raffr&acirc;ichissements. Je n'voudrais pas craithe que Ph'lip d&eacute; Port&icirc;nf&eacute; &icirc;thait jusque-l&agrave; sans trouver tchiques bouons amins tchi sont contents d'b&egrave;the des sant&eacute;s avec tchiquechose un mio p&ucirc;s fort que du tais.&quot;<br/>
<br/>
La Merrienne s&eacute; l'vit. &quot;Tu peux aller &agrave; Sainte Mathie,&quot; ou s'fit, &quot;mais si tu ne r'veins pas capablye de ramonter au liet sans aide, tu peux t'faithe seux que che s'sa la derni&eacute;e fais!&quot;<br/>
<br/>
Et don, Moussieu, i' faudra qu'je r'garde &agrave; m&eacute;!<br/>
<br/>
<i><a href="lebrocq.html">Ph'lip</a></i><br/>
<i>Evening Post 10/6/1961</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmlouogements.html">La Politique, les louogements et l's &ecirc;coles</a><p>
<li><a href="lecoie.html">La d&ecirc;molition d&eacute; l'h&ocirc;tel Le Coie</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

