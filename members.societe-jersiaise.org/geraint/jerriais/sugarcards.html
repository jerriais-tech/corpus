<HTML>
<HEAD>
<TITLE>Sugar Cards</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Sugar Cards</h2></font></center><p>

Tandis que j'aithons des &quot;<i>Control Committee</i>&quot; le pouore Caouain n'aitha jamais un moment de r'pos! I'y'a continuellement du monde de pendus &agrave; la porte de not'e demeuthe &agrave; d'mander pour me, pour saver si ch'est que j'aithais la bont&eacute; de lus faithe le plaisi de remplyi une forme de tchique sorte. Derni&egrave;thement j'ai rempli des douzaines de &quot;<i>Sugar Cards</i>&quot; pour les uns et les autres, et ches jours ichin i' m'arrive &agrave; tous moments, sustout d'la campagne, des Sch&eacute;dules pour la Taxation du R&acirc;t.<br/>
<br/>
Ou craithez p't'&ecirc;tre bain que j'gagne une masse de sous &agrave; faithe chute b&eacute;sogne-l&agrave; pour les gens, mais je vos asseuthe que ch'est tout l'contraithe; je sis &agrave; d'la maintchi trop bon et &agrave; la bouanne fouai pour chenna.<br/>
<br/>
Quand les gens me d'mandent, &quot;Combain est-che si vos pla&icirc;t?&quot;<br/>
<br/>
&quot;Bah, bah!&quot; je lus ra&icirc;ponds, &quot;je n'cherge pas rain, mais ou pouvez mettre, si en cas, tchiquechose dans la boua&icirc;te pour les mousses.&quot;<br/>
<br/>
Et la g&eacute;n&eacute;rosit&eacute; d'mes clients est telle que touos mes mousses pouorront, avec le temps, et quand la dg&egrave;rre es'sa finie, accater des &quot;War Bonds.&quot;<br/>
<br/>
En ouvrant la boua&icirc;te au s&eacute; d'vant nos couochi, j'avons tchiquefais trouv&eacute;, oppr&egrave;s un assez fort jour, jusqu'&agrave; treize petits sous et quatre ou chinq boutons. Je partage les sous entre les mousses et les boutons vont dans l'bosque &agrave; Marie Hibou. Je n'devthais p't'&ecirc;tre pas publier comme chenna avec tchi facilit&eacute; que j'sommes &agrave; nos enrichi car ch'est assez pour que l'Comit&eacute; d'Taxation me hauchisse au mobil'yi. Mais tant pi&eacute;the!<br/>
<br/>
A part de tout ch'la j'ai trouv&eacute; le remplyissage des &quot;Sugar Cards&quot; un passe-temps tout-&agrave;-fait agr&eacute;ablye et int&eacute;ressant car, sauf tchiques exceptions, je sis v'nu &agrave; d&ecirc;couvri l'&acirc;ge exact de plusieurs dames qu'avaient tr&eacute;jous r&eacute;ussi jusqu'acheteu &agrave; s'faithe passer pour &eacute;tant pus jeunes qu'i' n'taient en r&eacute;alit&eacute;. Mais ch'n'a pas 't&eacute; sans une certain diffitchult&eacute;. Quand j'venions &agrave; ches colonnes-l&agrave; dri&eacute;the la carte io&ugrave; qu'i' fallait mettre le jour du mais et l'ann&eacute;e d'sa naissance, je trouvais qu'illes aheuctaient toutes un mio et voulaient saver s'il 'tait r&eacute;llement n&eacute;cessaithe d'&ecirc;te pr&egrave;cis dans ches d&eacute;tails-l&agrave;...<br/>
<br/>
Quand je lus explitchais qu'il fallait d&egrave;cliather la pliaines et entch&eacute;te v&eacute;thit&eacute; ou bain faithe siex mais d'prison i' m'disaient comme chenna: &quot;Je comptons sus ta discretion et ta pathole d'honneur, Caouain, de n'en p&acirc;ler pas &agrave; persomme.&quot; Et quand je lus affirmais qu'i' n'y avait pas d'dangi, i' m'disaient comme chenna, &quot;Eh bain ch'est d'm&ecirc;me et d'm&ecirc;me!&quot;<br/>
<br/>
Dans un certain cas, je pointi &agrave; une dame d'un certain &acirc;ge que che n'&eacute;tait pas la peine de m'lier a d'patheilles promesses quand le boutitchi qu'i les fournissait d'chucre s'en allait avait ches dotchuments-l&agrave; entre les mains.<br/>
<br/>
L&agrave;-d'sus ou vint futhieuse!<br/>
<br/>
&quot;Ch'n'est pas tant pour li que j'sis g&eacute;n&eacute;e!&quot; qu'nou m'dit, &quot;mais ch'est sa femme! Je li ai tr&eacute;jous fait accraithe que j'&eacute;tais djaix ans pus jeune que je n'sis et acheteu qu'ou s'en va d&ecirc;couvri la v&eacute;thit&eacute;, ou s'en va r&ecirc;pandre chenna partoute la paraisse! J'connais bain l'caractethe de Mary Jane Touz&eacute;, m&eacute;!&quot;<br/>
<br/>
J'&ecirc;prouvi &agrave; la r'consoler du mus que j'pus mais ch'tait inutile, et les choses qu'ou dit entouor Moussieu Bouais, le Juge Payn et les membres du Comit&eacute;, ne peuvent pas lus imprimer dans une g&acirc;zette respectablye comme chette chin est devenue &agrave; ches dern'yi.<br/>
<br/>
Une vieille fille d'amont les paraisses fut pus maline, l'yi.<br/>
<br/>
Quand i' fut tchestion de s'n &acirc;ge, ou m'dit coumme chenna. &quot;J'pense bain Caouain, qu'i' faut que ch'tte information-l&agrave; 'sait absolument correcte?&quot;<br/>
<br/>
&quot;Mais vaithe&quot; je lis ra&icirc;ponni.<br/>
<br/>
Eh bain qu'ou m'dit, sais-tu bain, de peux d'faithe des b&ecirc;tises, i' vaut mus ne pas mettre rain l&agrave; pour acheteu, je remplitchai chenna siez-nous. Nos jours de naissance sont tous bas dans la grande Bibl'ye &agrave; memm&eacute;e et je pouorrai les copier, vais-tu.<br/>
<br/>
Souos les circonstances je n'pouvais pas insister, chest pourtchi chette-l&agrave; s'en r'fu sans que j'pusse saver tchil &acirc;ge qu'oulle avait!<br/>
<br/>
</div><div align="center">* * *<br/>
</div><div align="left"><br/>
I'y a-t-i' autchun d'mes lecteurs qui peuvent m'&ecirc;cliaithi sus un certain point?<br/>
<br/>
Je lus une lettre l'aut'e s&eacute; dans l'Evening Post qui sugg&eacute;rait que nous augmentisse la taxe sur les tchans afin de garder les pav&eacute;s d'la ville pus propres!<br/>
<br/>
Ah &ccedil;a! par tchi proc&eacute;d&eacute; de raisonnement que chu correspondant-l&agrave; pouvait prouver l'&ecirc;fficacit&eacute; d'san r'm&egrave;de?<br/>
<br/>
Je me d'mande m&eacute;, comment que l'montant d'la taxe pay&eacute;e sus un tchan peut contr&ocirc;ler les habitudes dudit tchan?<br/>
<br/>
Est-che qu'i' s'sait possibl'ye qu'un malheutheux tchan, tax&eacute; raique &agrave; un &ecirc;tchu, en s'promenant dans la ville, se permettrait de c&eacute;der &agrave; un caprice soudain et, sans l'moindre souci, lanch'ait un defi au Comit&eacute; Sanitaithe, tandis qu'un autre, tax&eacute; &agrave; chinq chelins, attendrait &agrave; &ecirc;tre ervenu siez-li?<br/>
<br/>
J'ai qu&acirc;siment d'la peine &agrave; l'craithe.<br/>
<br/>
Mais ch'n'est pas la prumi&eacute; feis que nous a veu de patheilles sottises dans les g&acirc;zettes. I' y a tchique temps nous avait erqu&eacute;mand&eacute; la destruction de touos les tchans qui n'avaient pas un &quot;<i>pedigree</i>&quot; pour la m&ecirc;me raison, ch'est-&agrave;-dithe, dans l'&icirc;nt&eacute;th&ecirc;t des pav&eacute;s... Mais j'ai veu m&eacute;, des feis sans nombre, dans les rues de chette ville ichin, des dames de la pus haute soci&eacute;t&eacute; &agrave; promener lus tou-tous aristocratiques au but d'un biau riban, des tou-tous qui fidguthaient &egrave;s &quot;<i>At homes</i>&quot; et &egrave;s receptions de ls nobli&egrave;che, et qu'&eacute;taient suppos&eacute;s &ecirc;tre tout ch'qui y avait de pus &quot;<i>well-behaved</i>,&quot; lus arr&ecirc;ter tout court quand l'id&eacute;e les prenait, et, malgr&eacute; les saccades de lus audgustes ma&icirc;tresses, lus comporter, eh bain, tout comme un tchan d'un simplye braconn'yi!<br/>
<br/>
Si la taxe peut emp&ecirc;chi chenna, eh bain, faut taxer, sapresti!<br/>
<br/>
<i><a href="gwdec.html">Caouain</a></i><br/>
<i>Les Chroniques de Jersey 5/1/1918</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="bachinee.html">Pour une bachin&eacute;e de g'l&egrave;e</a><p>
<li><a href="chucre1918.html">Du chucre pour faithe de la g'lee</a><p>
<li><a href="gdfnegre.html">Tchestqu'ch'est qu'un n&eacute;gre?</a><p>
<li><a href="pmnierbeurre.html">Merrienne et l'Ni&egrave;r-Beurre</a><p>
<li><a href="nierbeurre1911.html">L&eacute; Caouain et l'ni&egrave;r beurre</a><p>

<li><a href="tchians.html">Les Tchians</a><p>
<li><a href="gdftchians.html">Les Tchians</a><p>
<li><a href="2tchans1.html">Les Deux Tchans</a><p>
<li><a href="2tchans2.html">Les Deux M&ecirc;mes Tchans</a><p>
<li><A HREF="ptittchan.html">Man p'tit tchan</A><p>
<li><a href="chan.html">Homme et Chan</a><p>
<li><a href="aleptchian.html">Ch'n'est pon un tchian - ch'est un ph&eacute;nom&egrave;ne</a><p>
<li><a href="ponto.html">"Ponto" fait des r'merques</a><p>
<li><a href="conversation1884.html">Une Conversation</a><p>
<li><a href="pmchampionne.html">Ph'lip avait chouaisi la championne</a><p>
<li><a href="baouin.html">P'p&egrave;e n'veurt pon m'acater un ba-ou&icirc;n</a><p>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="crufts1909.html">Crufts 1909</a><p>
<li><a href="gdftchians2.html">Les d'vis du Bouan'homme George</a><p>
<li><a href="gdftchians3.html">Les d'vis du Bouan'homme George</a><p>
<li><a href="busterbond.html">L&eacute; bouann'houmme et s&eacute; n'ammin</a><p>
<li><a href="painslowly.html">How Lon&ocirc;re seems to improve slowly</a><p>


<li><a href="chucreoumyi.html">Du jaune chucre ou du myi?</a><p>
<li><a href="brulindchucre.html">Du br&ucirc;l&icirc;n d'chucre, la p'liche d'un v&egrave;rt limon</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

