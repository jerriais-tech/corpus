<HTML>

<!-- Mirrored from members.societe-jersiaise.org/geraint/jerriais/painfunction.html by HTTrack Website Copier/3.x [XR&CO'2014], Tue, 15 Jul 2025 13:53:43 GMT -->
<HEAD>
<TITLE>How the Ladies Fared at the Function</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How the Ladies Fared at the Function</h2></font></center><p>


 Quand Piteur nos eut dit que touos les viers Jerriais de bouonne famille s'aient bin v'nus &egrave;s grandes neuches du Monyi d'Roz&eacute;, j'dit du coup a Lonore. Les Pains en s'ront du coup! Car, s'nou peu p&agrave;sl&eacute; d'ancien't&eacute;, j'en soummes, du bord de m'n'houmme. M&ecirc;me que Moussieu Nicolle, le sien tchi s'otchupe de fouollyi dans les viers contrats, peut prouv&eacute; qu'y'avait des Pains a un din&eacute; qui fut dounn&eacute; au Monyi en 1312, pour f&ecirc;t&eacute; eune bataille ou-&egrave;s qu'les soudards a Moussieu d'Saint Ou f&ucirc;tes &egrave;smaglyis sus la C'meunne de Gouor&eacute;t.<br/>
 <br/>
 Nos v'la don a prendre nos plians pour all&eacute; a chutte belle neuche. Lonore passi deux jours a lav&eacute; et emp'z&eacute; not' blianc, et j'eumes eunne p'tite couotuthiethe (trente sous par jour et a din&eacute; dans la tchuisinne avec Samuel) pour met' des ribans et d'la dentelle un mio partout sus l'bliu fro a ma fille. Quand a san chap&eacute;, ch'en fut yun que j'lis chou&egrave;si a not Clob: l'Clob a chapiaux de tchi j'vos ai p&acirc;sl&eacute;. Un gris, a large bords &eacute;rtrouss&eacute;s ov des ailes d'h&eacute;thonde tout au tou.<br/>
 <br/>
 Ne v'chin v'nu l'grand jour! Piteur avait r'tenu quat' plieches pour nos deux dans la 'bus de Saint Martin, a seule fin d'n'&ecirc;tre pon sqouizie.<br/>
 <br/>
 Et pis nos v'la en l'heu au Monyi. Y'avait deja pas mal de monde dans la cache, sus l'herbe, et dans les gardins, et a tachi d'&egrave;spi&eacute; par les f'n&ecirc;tres pour vaie l'meubye et offuche les presents. J'avaimes fait l'tou du Parc deus-tr&egrave;s fais, autant pour vaie les gens coumme pour lus dounn&eacute; eunne chance de nos r'gard&eacute; sus toutes les couotuthes (ch'que j'en fis, ch'tait pour l'amour de m'n'&egrave;sfant; car, pour de m&eacute;, Djeu merci, y'a longtemps qu'j'ai mint d'cot&eacute; toutes ch&egrave;s vanit&eacute;e la) et, sans m'vant&eacute;, j'peux dithe que tout l'monde se d&egrave;stouonit pus d'eunne fais pour s'ent' dithe: &quot;Tch&egrave;s chette l&agrave;?&quot; Y'en avait m&ecirc;me qui printes Lonore pour ieunne des 'bridesmaid,' et les p'tits gar&ccedil;ons criaient hourah! sus not' passage.<br/>
 <br/>
 Betot n&eacute; v'la un houmme qui sort du Ch&acirc;t&eacute; et s'en vint a not' rencontre. I' nos fit un grand salut et dit qu'Moussieu nos avait r'counus, et nos pliethait-i v'nin par ichin? I' nos fit entr&eacute; par la porte d'la tchuisinne, nos condisi amont les d'gr&egrave;s d'dri&eacute;the (ch'est pour &egrave;svit&eacute; la 'croud' qu'est souos l'Portico, qui nos dit) jusque dans eunne mansarde au tout haut d'la Tour. La! qui nos dit, en nos montrant la lutch&egrave;rne; en montant sus eune tchaise chatcheunne a vot' tou, et en cantant vot' t&ecirc;te a gauche, ous &eacute;thez eunne belle veue d'la carre du vivi! Ey quand bin m&ecirc;me i' tcherait d'la plyie a verse, le bieau fro a Miss Pain n'en souffrithait mie.<br/>
 <br/>
 I s'en fut la d'sus en nos disant qu'javaimes la miyeu pli&egrave;che dans tout l'Ch&acirc;t&eacute;, et qui s'n'allait tou&ocirc;n&eacute; la cli&eacute; sus nous d'craint que d'autres invit&eacute;s n'vinsent nos d&egrave;srangi.<br/>
 <br/>
 J'f&ucirc;mes la d'dans jusqu'a n&eacute;the niet! J'h&ocirc;tais sus un sofa, en pensant qu'eunne tass&eacute;e d't&eacute;e ne s'ait pas de r'fus, tandi qu'Lonore 'tait oquo jutchie sus la tchaise pour &egrave;sprouv&eacute; a vaie les lanternes chinoueses, quand ne v'la not' houmme qu'entre pour nos dithe que Moussie &eacute;sp&eacute;thait qu'j'avaimes pass&eacute; eune bouonne arlev&eacute;e, et qu'y'avait un taxi qui nos attendait au bas des d'gr&eacute;s - j'&eacute;thaimes justement l'temps d'attrap&eacute; la derni&eacute; 'bus pour la ville!<br/>
 <br/>
 Bin que j'n'ayons a ben pr&egrave;s rin veu, j'soumes bin contentes tout d'm&ecirc;me d'av&eacute; 't&eacute; invit&eacute;s a chutte belle neuche. Lonore en a lu l'compte sus les gazettes; et j'voudrais qu'ous &eacute;thaient veu les p'tits airs qu'ou s'dounni l'aut' jour en disant a sa couosinne Bella Balno: &quot;Nou n'nos vit pon parmi la 'croud,' a pid dans l'Parc. J'avaimes 't&eacute; invit&eacute;es a vaie la c&eacute;r&eacute;monie par ieune des f'n&ecirc;tres du Ch&acirc;t&eacute;! Eunne f'n&ecirc;tre a nos deux toutes seules: et l'taxi Moussieu pour nos r'port&eacute; siez nous!<br/>
 <br/>
<i> <a href="brambilo.html">La&iuml;z&eacute; Pain</a></i><br/>
<i> Morning News</i><br/>
 <br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfsermathier.html">Les d'vis du Bouan'homme George</a><p>
<li><a href="neuches.html">Eune p&eacute;tite pi&egrave;che pour la r&eacute;ception d'neuches</a><p>
<li><a href="neuches2.html">Les Neuches</a><p>
<li><a href="bette.html">Les Neuches &agrave; Bette</a><p>
<li><a href="painvalentines.html">Who sent those Valentines to Lonore?</a><p>
<li><a href="neucheslaiesse.html">Les Neuches de La&iuml;esse</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painfunction.html by HTTrack Website Copier/3.x [XR&CO'2014], Tue, 15 Jul 2025 13:53:43 GMT -->
</HTML>

