<HTML>
<HEAD>
<TITLE>Ph'lip va &egrave;s courses</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip va &egrave;s courses</h2>
et fait une r&eacute;solution</font></center><p>

<i>&agrave; Port&icirc;nf&eacute;,</i><br/>
<i>Saint Ou.</i><br/>
<br/>
Moussieu l'Editeu,<br/>
<br/>
La preumi&eacute; chose que j'ai &agrave; vos dithe agniet ch'est que la Merrienne est r'fait de la maladie qu'oulle avait attrap&eacute; lundi p&acirc;ss&eacute;, et qu'apr&egrave;s tchiques jours de troublye, je r'sommes bouans amins.<br/>
<br/>
Ch'tait comme chonnechin, Moussieu. Je sais bein qu'ou 'taient &egrave;s courses &agrave; Saint Br&eacute;lade, mais j'n'eut pas une chance de vos p&acirc;sl&eacute;, car j'tais trop embarrass&eacute; &agrave; t&acirc;chi d'faithe des sous. La Merrienne 'tait d'raide bouonne humeur chu mat&icirc;n-l&agrave;, car, pour l'y pi&egrave;the j'avais 't&eacute; &agrave; la chapelle &ocirc;v lyi, et j'avais joint dans l'chant du bouon vi&egrave;r cantique, &quot;Sonnez la Trompette en Sion&quot; avec tout l'pouv&eacute; d'mes poumons. J&eacute; n'vos l'avais pas dit, mais dans man temps j'avais la miyeu vouaix d'b&acirc;sse de la p&acirc;raisse et i' y'a sans doute ocquo tchitchuns parmi les anciens tchi se r'souveinnent d&eacute; m'av&eacute; ou&iuml; apr&egrave;s d's assembli&eacute;es d'p&acirc;raisse ou &agrave; une p'tite bord&eacute;e pas liain d'la Salle Parou&icirc;ssiale.<br/>
<br/>
Alors, l&eacute; pr&eacute;chain mat&icirc;n, la bouonnefemme, &agrave; ma grande surprinse, m&eacute; donnit djais ch'lins, m'disant, en m&ecirc;me temps de prendre garde de n'd&ecirc;pens&eacute; pas tout, car ou voulait p&eacute;yi l'boulandgi et accat&eacute; une livre de tais avec le change que j'li r'apportethais. Ou pouvez vais, Moussieu, que j'm'en fut &egrave;s Rouoges Maisons un mio g&ecirc;n&eacute;.<br/>
<br/>
Je sp&eacute;tchulit un ch'l&icirc;n s&ucirc;s ch&acirc;tchune des trais preumi&eacute; courses, et, apr&egrave;s la traisi&egrave;me je m'trouvit trente sous en pouchette, et si j'avais continu&eacute; d'm&ecirc;me j'n'&eacute;thais pas fait tant mal, mais, malheutheusement, ayant mangi la cr&ocirc;te de pain et l'mio d'fromage que la bouonnefemme m'avait donn&eacute;, j'm'en fut, avec le Bram, tchi m'avait apport&eacute; dans san car, en d'hors de la course pour vais la foule tchi 'tait &agrave; jouer &agrave; chutte maufaite gamme que nous app&egrave;le &quot;Crown and Anchor&quot;, et j'fus tent&eacute; d'mettre douze sous s&ucirc;s l'c&acirc;rro. L&eacute; Bram m'avait dit que nou n'pouvait pas perdre si nou doubliait toutes les fais. J'p&egrave;rdis mes douze sous, &eacute;pis un un ch'lin, &eacute;pis deux ch'lins, car le boufflye d'c&acirc;rro n'voulait pas s'montr&eacute;. I' n'me restait pas grand'chose, mais j'tais forchi d'continu&eacute;, me faisant seux que l'c&acirc;rro veindrait &agrave; la fin &agrave; m'n aide. Mais nouff&eacute;, Moussieu, ch'tait tr&eacute;jous l'tchoeu, ou l'pic'le ou l'tr&ecirc;flye, et j'viyais que l'Bram ram&acirc;ssait des sous comme des &ecirc;cales. J't&acirc;chit d'lyi emprunt&eacute; assez pour continu&eacute; s&ucirc;s l'fichu c&acirc;rro, mais i' n'voulit pas, et don j'fut forchi d'arr&ecirc;t&eacute;, mais ou pouvez craithe que j'eus grand mal-au-tchoeu quand j'vit le Bram s'mettre sus l'c&acirc;rro et g&acirc;gni p&ucirc;s d'un louis dans mains d'ch&icirc;nq minutes, Je n'voudrais pas dithe, Moussieu, que je r'&icirc;thai jamais &egrave;s courses, mais jamais nou ne r'v&ecirc;rra Ph'lip du Port&icirc;nf&eacute; jou&eacute; &agrave; &quot;Crown and Anchor&quot;.<br/>
<br/>
Ch'n'tait pas fini, Moussieu, car quand j'racontit ma triste histouaithe &agrave; la Merrienne, ou n'dit pas un mot, mais ou m'donnit le r'gard qu'une femme donne &agrave; s'n homme quand ou n'l'aime pas comme ou d&eacute;v'thait, et mardi ou n'me dit pas un mot; m&ecirc;credi ch'tait la m&ecirc;me chose, mais enf&icirc;n, hier au s&eacute;, quand j'tais b&eacute;t&ocirc;t &agrave; but, ou cru que j'en avais yeu assez, et ou me d'mandi soudainement, si y'avait yeu hardi d'monde &egrave;s courses que j'connaissais. Mein renconfort&eacute; j'li dit que oui et que j'avais m&ecirc;me ch&acirc;tchi d'main avec le S&eacute;nateur Krichefski.<br/>
<br/>
&quot;Oh,&quot; ou fit, &quot;et tait-t'y &agrave; ch&egrave;rchi des vouaix?&quot;<br/>
<br/>
&quot;Grand doux, nann&icirc;n, Merrienne,&quot; j'li raiponnis. &quot;Est-che-l&agrave; d'tchi dithe?&quot;<br/>
<br/>
&quot;Tu'es bein seux tch'i' y r'veindra?&quot; ou d'andit. &quot;Y'en a par ichin tchi pathaissent s'en dout&eacute;.&quot;<br/>
<br/>
&quot;Sans raison,&quot; j'li dis. &quot;Le Sieur Krichefski est yun des p&ucirc;s capablyes dans l's Etats. Je n'dis pas tchi veindra preumyi, mais il est seux d'&ecirc;tre yun des quatres.&quot;<br/>
<br/>
&quot;Et bein,&quot; ou dit, &quot;nou v&ecirc;rra quand l'jour veindra, mais ach'teu pour les trais autres.&quot;<br/>
<br/>
&quot;Je d'mandi &agrave; un moussieu tch'est bein connu dans l'Ile,&quot; j'li dis, &quot;et dans s'n opinion, i' n'ya pas yun des candidats jusque ach'teu tchi peut s'faithe seux d'y v'n&icirc;n. Chein tchi complique tout, i' dit, ch'est qu'nou n'sait pas si l's &ecirc;lecteurs, ou dans la Ville ou dans la Campagne, prendront la peine de d&ecirc;shall&eacute;. Si la maintchi restent siez-yieux, chein tch'i' crait est p&ucirc;s qu'probablye, autchune chose pou&ocirc;rrait s'arriver, mais i' n'y'en a pas yun tchi n'&eacute;tha pas &agrave; travaillyi. Ch'est pi&eacute;the qu'&egrave;s courses &agrave; Saint Br&eacute;lade.&quot;<br/>
<br/>
&quot;V&egrave;the,&quot; ou s'accordit, &quot;sinon qu'nou peut perdre des sous s&ucirc;s des ch'vaux, mais pas s&ucirc;s les S&eacute;nateurs.&quot;<br/>
<br/>
&quot;N'en sait pas si seuze,&quot; j'li dis. &quot;J'ai d&ecirc;j&agrave; ou&iuml; que y'a yun d'chais 'bookmakers' en Ville tch'est pr&ecirc;t &agrave; faithe des gagailles. J'comprends tch'il offre douze contre yun qu'nou n'peut pas nomm&eacute; les trais preumiers en ordre, et vingt contre yun qu'nou n'peut pas nomm&eacute; les preunmi&eacute; quatre &eacute;tout en ordre. Je s'y pr&egrave;sque &agrave;-m&ecirc;me d'aver une p'tite gagaille.&quot;<br/>
<br/>
&quot;Ah!&quot; ou s'fit, &quot;eh bein, a qu'menchi, nomme tan preunmyi et tan deuxi&egrave;me, sans p&acirc;sler du restant.&quot;<br/>
<br/>
Et savous bein, Moussieu, que m&ecirc;me ach'teu, je s'y comme tout l'restant, ch'est-&agrave;-dithe, j'n'y connais rain.<br/>
<br/>
Je p&acirc;sl&icirc;mes &eacute;tout de Bellozanne et la Preunmi&eacute; Tour, et de chein que l'Sieur Farley s'n allait dithe dans l's Etats mardi tchi veint, en ra&icirc;ponse &agrave; la p&eacute;tition, et j'v&icirc;nmes &agrave; la conclusion que la seule mani&egrave;the de dissip&eacute; l'odeu ch'tait d'arr&ecirc;t&eacute; les travaux compli&egrave;ement, une chose tchi n'peut pas s'faithe.<br/>
<br/>
&quot;Avec chonna,&quot; s'fit la Merrienne, &quot;ch'est bein triste pour les gens tchi d'meuthent dans chu district-l&agrave;. Nou voudrait pouv&eacute; l&ucirc;s aidgi.&quot;<br/>
<br/>
&quot;Acate-lu chent boutelles d'ieau d'Cologne,&quot; j'li dis. &quot;Chonna pou&ocirc;rrait les garder trantchilles pour une pose.&quot;<br/>
<br/>
La Merrienne me dit d'n'&ecirc;tre pas si b&ecirc;te, et, Moussieu, j'nos en f&ucirc;mes nos couochi.<br/>
<br/>
<i><a href="lebrocq.html">Ph'lip</a></i><br/>
<i>Evening Post 6/8/1960</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="courses.html">&Egrave;s courses</a><p>
<li><a href="pmcourses.html">Les Courses</a><p>
<li><a href="pmcourses3.html">Pas d'chance &egrave;s courses</a><p>
<li><a href="pmhorse.html">Ph'lip backs a horse</a><p>
<li><a href="coursesjt.html">Les Courses</a><p>
<li><a href="coursespliemont.html">Les Courses &agrave; Pli&eacute;mont</a><p>
<li><a href="pmpoint.html">Ph'lip Wants to go to the Point to Point</a><p>
<li><a href="pmserclye.html">La serclye, le Chantgni et les courses</a><p>
<li><a href="dreg_honts.html">Les &#147;Dreg Honts&#148;</a><p>
<li><a href="hunt.html">Le Caouain va au Hunt</a><p>
<li><a href="pmlotties.html">Merrienne objects to lotteries</a><p>
<li><a href="lottie.html">La Lot'tie</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

