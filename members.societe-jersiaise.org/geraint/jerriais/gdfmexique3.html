<HTML>

<!-- Mirrored from members.societe-jersiaise.org/geraint/jerriais/gdfmexique3.html by HTTrack Website Copier/3.x [XR&CO'2014], Tue, 15 Jul 2025 13:48:38 GMT -->
<HEAD>
<TITLE>En Mexique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Mexique</h2><br/></font></center><p>

 <br/>
<br/>
<i>(Concl&ucirc;sion)</i><br/>
<br/>
<font size="-1"><i>San Antonio, Texas, U.S.A.</i><br/>
<i>Le 6 d'f&eacute;vri, 1971.</i><br/></font>
<br/>
Moussieu l'R&eacute;dacteu,<br/>
<br/>
Ouaithe qu&eacute; la vie 'tait si plia&icirc;sante dans l'&icirc;le d&eacute; Cozumel qu&eacute; nou-s-&eacute;thait aim&eacute; y rester pus longtemps, i' fallait r'brousser c'm&icirc;n pour &egrave;rv&eacute;n&icirc;n dans l'Yucatan, pays des Mayas. Nou pouorrait y passer d's ann&eacute;es et n'vaie pon 'couo tout ch'tch'i' y'a &agrave; vaie au sujet d'templ'yes et monuments des Tolt&egrave;ques et des Mayas. Ch'est comme l&eacute; tomb&eacute; &agrave; La Hougue Bie: Nou n'en viyait rein d'vant qu'ou f&ucirc;sse ouv&egrave;rte. Eh bein, ch'est la m&egrave;me chose au Yucatan. J'visit&icirc;nmes eune contr&eacute;e o&ugrave;'est qu&eacute; l'dgide nouos d&icirc;t tch'i' y'avait neuf ou dgiex mille templ'yes on monuments absol&ucirc;ment muchis souos des hougues qu&eacute; nou viyait &agrave; p&eacute;rte d'veue!<br/>
<br/>
Ch'tait les Tolt&egrave;ques tch'&eacute;taient l&agrave; dans l'siexi&egrave;me si&egrave;cl'ye. I' patha&icirc;t qu'les Mayas v&icirc;ndrent pus tard. Lus civilis&acirc;tions 'taient hardi les m&egrave;mes, et les deux peupl'yes v&icirc;ndrent &agrave; s'uni a&icirc;siement. Il' 'taient au-faits dans l'cartchul, l'astronomie et l'architectuthe. I' b&acirc;tissaient d'fanmeux templ'yes et monuments. Les Mayas avaient un calendriyi tch'est consideth&eacute; aussi parfait comme l&eacute; nouotre. I' l&icirc; r'sembl'ye souos bein des rapports. I d'meuthaient dans des p'tites ma&icirc;sons couv&egrave;rtes en dgi ou en fielles d&eacute; palmes, mais i' b&acirc;tissaient des m&acirc;sses d&eacute; templ'yes et monuments tch'&eacute;taient faits s&egrave;rvi seulement pour les c&eacute;r&eacute;monies d'lus r&eacute;ligion. I' consid&eacute;thaient qu' eune p&eacute;riode d&eacute; ch&icirc;nquante-deux ans 'tait la fin d'eune &ecirc;poque et qu'tout s&eacute; r'nouvelait &agrave; la f&icirc;n d'l'&ecirc;poque, et i' c'menchaient &agrave; b&acirc;ti un nouvieau templ'ye l&eacute; tou et en d'ssus du vyi. Quand les templ'yes ont 't&eacute; restaur&eacute;s d'nouos jours, les travailleurs ont d&ecirc;couvert plusieurs templ'yes b&acirc;tis l's uns sus l's aut' sans d&ecirc;truithe les pus vi&egrave;rs.<br/>
<br/>
Les Mayas travaillaient, patha&icirc;ti-i', un tchi&egrave;r d&eacute; l'ann&eacute;e &agrave; d's&egrave;rter assez d't&egrave;rre pour tchultiver l'ma&iuml;ze, tch'&eacute;tait lus gangne d&eacute; Dgi, et les deux tchi&egrave;rs &agrave; b&acirc;ti lus templ'yes. Ch'tait l&agrave; lus corv&eacute;es. Les pr&ecirc;tres 'taient la nobli&egrave;che et ma&icirc;tres d'&ecirc;coles du pays, et lus r&eacute;ligion 'tait barbare. L&eacute; pays avait b&eacute;soin d'plyie, et comme l&eacute; Sol&eacute; 'tait l'objet d'ador&acirc;tion des Azt&egrave;que, la plyie 'tait l'bouan dgieu des Mayas. L&eacute; Dgieu d'La Plyie avait sa d'meuthe dans l'fond d'un gros creux dg'ieau pas bein liain du templ'ye pr&icirc;ncipa d&eacute; Chich&eacute;n-Itz&aacute;, &agrave; bein pr&egrave;s au mitan du Yucatan. Chu creux-l&agrave;, appel&eacute; &#8220;L&eacute; Pits Sacr&eacute;&#8221; (&#8220;El Cenote Sagrado&#8221;), est en forme p&ucirc;t&ocirc;t ovale d&eacute; 150 &agrave; 190 pids d'la&icirc;ze. L&eacute; niv&eacute; d'l'ieau d'dans est &agrave; 65 pids du haut, et la profondeu dg'ieau est d&eacute; 65 &agrave; 70 pids.<br/>
<br/>
En temps d's&eacute;cr&eacute;che i' fallait apaisi &#8220;L'Dgieu Pluvial&#8221;. Ch'tait toute eune affaithe - car ch'tait d's humains tch'i' fallait' l&iuml;'ouffri! J'avais liu qu&eacute; ch'tait des jannes filles vi&egrave;rges tch'&eacute;taient sacrifi&eacute;es pour l'occ&acirc;sion, mais i' patha&iuml;t qu&eacute; les crannes et l's os d'humains trouv&eacute;s dans l'fond par les &#8220;plongeurs&#8221; du gouv&egrave;rn&eacute;ment actuel Mexitchain sont p&ucirc;t&ocirc;t des os d'hommes et d'gar&ccedil;ons. Dans autcheun cas, i' n'y a pon d'doute au sujet des sacrifices d'humains ouff&egrave;rts &agrave; lus Dgieu d'La Plyie. Des portraits sus les muth&acirc;les des templ'yes montrent les c&eacute;r&eacute;monies. L'homme (ou vi&egrave;rge) tch'&eacute;tait pour &ecirc;t' sacrifi&eacute; 'tait f&ecirc;t&eacute; et souangni comme un poulet pour eune vol&eacute;e d'vant. Il 'tait lav&eacute; et couv&egrave;rt dg'ieau d'colonne ou parfum d'chu temps-l&agrave; et habilyi dans san D&icirc;nmanche l&eacute; jour du sacrifice. Ch'tait consid&eacute;th&eacute; eune honneu d'&ecirc;t' choua&icirc;si, et i' l&icirc; d&icirc;saient tch'i' s'en allait &ecirc;t' l'adjoint du Dgieu eune fais dans l'ieau. <br/>
<br/>
Les pr&ecirc;tres et lus &egrave;rgots d'templ'ye et d'cour, habilyis dans touos lus falbalas d'office, descendaient du haut d'lus templ'yes - et ch'tait des mont&eacute;es d'septante et huiptante pids d'haut qu&acirc;si d'&agrave; pic et auve des p'tits d'gr&eacute;s de huit ou neu' pouces - auve m&ucirc;siciens et enchens en t&ecirc;te. Arriv&eacute;s au bas du templ'ye, les danseurs et danseuses prennaient lus pliaiche dans la proc&ecirc;ssion, et au son des tambours et des fli&ucirc;tes et entouoth&eacute; d'la feunm&eacute;e enivrante d'enchens, l&eacute; pouorre dgi&acirc;tre tchi s'en allait &ecirc;t' sacrifi&eacute; prannait sa pliaiche dans la proc&ecirc;ssion pour marchi les trais chents v&egrave;rges d'route du templ'ye au pits sacr&eacute; - sa dreine promenade sus chutte t&egrave;rre. Arriv&eacute; l&agrave;, il 'tait m&acirc;t&eacute; sus eune pliate-forme et fliantchi hors d&eacute; d'ssus quand v'nait eune c&egrave;rtaine partie d'la c&eacute;r&eacute;monie, et i' tchiyait 65 pids d'vant v'n&icirc;n &agrave; l'ieau. <br/>
<br/>
Ouaithe tch'i' y'a d'aut' &#8220;pits&#8221; dans l'Yucatan, i' n'y a qu&eacute; l'chein d&eacute; Chich&eacute;n-Itz&aacute; tch'&eacute;tait m&icirc;ns &agrave; part pour l&eacute; sacrifice, mais l's objets trouv&eacute;s dans l'fond prouvent qu&eacute; les gens v'naient d'liain pour sacrifier d'dans. I' v'naient m&egrave;me d'aut' pays. C&egrave;rtains objets r'trouv&eacute;s montrent tch'il' 'taient v'nus d&eacute; Colombie et du Panama. I' y'en avait d'toutes les sortes dans l'fond, d's objets orn&eacute;s d'jade, et d'nacre, etc., et un tas d'lop&icirc;ns d'copal tch'&eacute;tait fait s&egrave;rvi pour lus enchens.<br/>
<br/>
J'sis r'conna&icirc;ssant d'n'aver pon ieu &agrave; &ecirc;t' l&eacute; spectateur des sacrifices, mais l&eacute; Yucatan d'ajourd'aniet est un vraie paradis pour les &ecirc;tudiants d&eacute; l'arch&eacute;ologie, et ouaithe qu&eacute; j&eacute; n'sis pon arch&eacute;ologue j'esp&egrave;the y r'aller dans tchique d&ecirc;tou!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfmexique1.html">En Mexique</a><p>
<li><a href="gdfmexique2.html">En Mexique</a><p>
<li><a href="gdfafrique.html">En Afrique</a><p>
<li><a href="gdfaustralie.html">En Australie!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmexique3.html by HTTrack Website Copier/3.x [XR&CO'2014], Tue, 15 Jul 2025 13:48:38 GMT -->
</HTML>

