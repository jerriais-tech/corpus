<HTML>

<!-- Mirrored from members.societe-jersiaise.org/geraint/jerriais/gdfmenage.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>L&eacute; M&egrave;nage</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; M&egrave;nage</h2></font></center><p>

<font size="-1">Le M&eacute;nage &egrave;s Feuvres,<br/>
St. Ou&euml;n.<br/>
L&eacute; 3 d'septembre, 1966.<br/></font>
<br/>
Moussieu l'R&eacute;dacteu,<br/>
<br/>

&quot;Ch'tait dans chutte maison ichin qu'tu vis l'jour la preunmi&eacute; fais,&quot; Papa m'dit eune s&eacute;th&eacute;e quand j'tais mousse &agrave; La Forge &egrave;s Landes &agrave; <a href="st_ouen.html">St. Ou&euml;n</a>. &quot;Mais ch'n'est pon la maison d'nouos anch&ecirc;tres, chette-ch&icirc;n. N'y'a pon bein d's ann&eacute;es qu'oulle est b&acirc;tie et qu&eacute; j'm&eacute; mint &agrave; forgi sus man compte.<br/>
<br/>
&quot;Ch'tait dans la niet d'mardi, l&eacute; 29 d'septembre, 1891, qu&eacute; tu fus n&eacute;, et par la f'n&ecirc;tre d&eacute; la chambre &agrave; ta m'm&egrave;e nou viyait la lueu du feu tchi br&ucirc;lit l'tas d'fain au Sieur Vibert, tchi d'meuthait &agrave; c&ocirc;t&eacute; du Clios d'Jacques. Ta grand' tante L&icirc;sab&eacute; gardait maison pour li.<br/>
<br/>
&quot;&Agrave; ch't &ecirc;poque-l&agrave; ch'tait Moussieu &Egrave;rtu L'Ch&egrave;r tchi 'tait Conn&ecirc;tabl'ye d'St. Ou&euml;n. Moussieu John P&eacute;pin 'tait Recteur. Ch'tait li tchi t'b&acirc;pt&icirc;sit l&eacute; 11 d'octobre, 1891, dans l'<a href="gdfstgeorges.html">&eacute;glyise d&eacute; St. George</a>. Moussieu George Orange Balleine 'tait Douoyain d'l'&Icirc;le. Messire George Clement Bertram 'tait Bailli, et l'G&eacute;n&eacute;ral C. B. Ewart 'tait <a href="gouverneux.html">Lieut'nant-Gouv&egrave;rneux</a>.<br/>
<br/>
<img src="menageesfeuvres.jpg" width="499" height="350" alt="L'M&egrave;nage &egrave;s Feuvres" title="" align="right" />
&quot;La ma&icirc;son d'nouos anch&ecirc;tres, o&ugrave;-est qu'tan grand-oncl'ye Charles et ta grand'tante Jane d&eacute;meuthent &agrave; ch't heu, est L'M&egrave;nage &egrave;s Feuvres au but d'La Rue d'La D'vise. T'n oncl'ye Charles est vi&egrave;r gar&ccedil;on et d'meuthe tout seu dans un but d'la ma&icirc;son, et ta tante Jane, tch'est vielle fille, d&eacute;meuthe toute seule d&eacute; l'aut' but et garde &ecirc;cole pour les p'tits &ecirc;fants pour gangni sa vie.<br/>
<br/>
&quot;Y'a bein d's ann&eacute;es, m&ecirc;me d&eacute;vant qu&eacute; j'f&ucirc;sse n&eacute; en 1836,&quot; Papa continnuit. &quot;Nouos anch&ecirc;tres avaient souoxante vr&eacute;gies d't&egrave;rre auve l&eacute; m&egrave;nage - tch'a 't&eacute; dans nouot' fanmile trais chents ans. Dans man janne temps j'ai ou&iuml; l's anciens d'chu temps-l&agrave; dithe qu&eacute; la ma&icirc;son a quat' chents ans, mais j&eacute; n'pouorrais pon l'affirmer souos s&egrave;rment! Quand tu s'sas grand et qu'tu &eacute;thas finni l'&ecirc;cole, tu pouorras p't &ecirc;t' aller vaie dans les livres d'La Cour Rouoyale si ch'est vrai. Ch'est seux qu'les m&ecirc;ssieux d'la Cour t&eacute; lais'sont r'garder dans les r'gistres si tu es un homme sobre et dingne.<br/>
<br/>
&quot;Aujourd'aniet,&quot; Papa m'd&icirc;t, &quot;la seule t&egrave;rre tchi nouos rest d&eacute; ches souoxante vr&eacute;gies-l&agrave; est la vr&eacute;gie dans tchi la ma&icirc;son du m&egrave;nage est situ&eacute;e, et l'clios d'Jacques tch'a un p'tit pus qu'trais vr&eacute;gies.&quot;<br/>
<br/>
&quot;Bon!&quot; j'l&icirc; dis, &quot;tch'est tch'est d&eacute;v'nu d'toutes les aut' vr&eacute;gies?&quot;<br/>
<br/>
&quot;Eh bein, man gar&ccedil;on,&quot; i' m'dit, &quot;touos les Clios du M&eacute;nage, s&eacute;non l'Clios d'Jacques, f&ucirc;drent vendus pas nouos anch&ecirc;tres dans l'couothant d's ann&eacute;es, &agrave; ch'tch'i' patha&icirc;t, iun &agrave; la fais. J'ai ou&iuml; les noms des clios quand j'tais janne, mais j&eacute; l's ai oublyiy&eacute;s. J'sai bein qu&eacute; l'Clios d'Rabot et L's A&icirc;n&egrave;thes en n'taient. Dans la c&acirc;rre du gard&icirc;n en d'vant du m&egrave;nage y'a eune <a href="bergethie.html">b&egrave;rg&eacute;thie</a>, o&ugrave;-est qu'nouos anch&ecirc;tres tondaient les br&eacute;bis. Y'en avait un tas en J&egrave;rri dans les vi&egrave;rs temps, des br&eacute;bis, et y'a un vi&egrave;r portrait du <a href="grosnez2.html">Ch&acirc;t&eacute; d'Gros Nez</a> tch'en montre ieune assise aupr&egrave;s du ch&acirc;t&eacute;. J'crai qu'nou peut dithe, sans d&ecirc;menti, qu'chutte b&egrave;rg&eacute;thie-l&agrave; est la seule tchi reste en J&egrave;rri. Malheutheusement, ou fait partie du but du clios du c&ocirc;t&eacute; sud du m&egrave;nage, ou ou' n'nouos appartcheint pus.<br/>
<br/>
&quot;Si t'n oncl'ye Charles vit pus longtemps qu'm&eacute;, l'm&egrave;nage veindra &agrave; tan p'p&egrave;e - d&eacute;pis tch'il est l'grand d'mes gar&ccedil;ons - ch'est en tchi tu pouorrais l'h&eacute;thiter un jour t&eacute;-m&egrave;me, &eacute;tat l'grand des gar&ccedil;ons d'tan p'p&egrave;e. Si janmais ch'la s'arrive, j'voudrais qu't'&ecirc;prouv'thais, si l'Bouan Dgieu t'donnes la prosp&eacute;thit&eacute;, &agrave; r'acater la b&egrave;rg&eacute;thie et autant des t&egrave;rres du m&egrave;nage comme tu pouorras. Y'a un vi&egrave;r <a href="ditons.html">diton</a> tchi nouos dit, 'Chent ans porter banni&egrave;the, chent ans bouler ch&ucirc;vi&egrave;the!' Nou peut dithe qu&eacute; nouos anch&ecirc;tres, propri&ecirc;taithes d'un m&egrave;nage d&eacute; souoxantes vr&eacute;gies, portaient banni&egrave;the, et qu'&agrave; ch't heu j'boulons ch&ucirc;vi&egrave;the! Si l'Bouan Dgieu t'pr&ecirc;serve et t'donnes bouanne sant&eacute; et bouanne app&eacute;tit, et qu'tu t'comportes comme i' faut, tu pouorras p't &ecirc;t' &ecirc;prouver &agrave; r'porter la banni&egrave;the pour la fanmile!<br/>
<br/>
&quot;La ma&icirc;son d'l'aut' c&ocirc;t&eacute; d'la route du m&egrave;nage, appel&eacute;e 'North West', fut b&acirc;tie o&ugrave;-est qu'les vielles offices du m&egrave;nage soulaient &ecirc;tre dans les vi&egrave;rs temps. Iun des prenmi&egrave;rs tch'y d'meuthit, dans chutte ma&icirc;son-l&agrave;, 'tait Ma&icirc;t' John A'court, p&egrave;the du Cap'taine John A'court d'&agrave; ch't heu, et l'clios dans tchi qu'oulle est b&acirc;tie soulait &ecirc;t' iun des clios du m&egrave;nage.&quot;<br/>
<br/>
&quot;Mais, Papa,&quot; j'l&icirc; dis, &quot;pour tch'est tch'i' vend&icirc;drent touos ches clios-l&agrave;, nouos anch&ecirc;tres?&quot;<br/>
<br/>
&quot;Eh bein, man gar&ccedil;on,&quot; i' m'd&icirc;t, &quot;j&eacute; n'pouorrais pon t'en dithe un bouan fran&ccedil;ais, mais tan grand-grand-p&egrave;the Jean Thomas m'd&icirc;sait dans san vivant qu&eacute; l's anch&ecirc;tres avaient 't&eacute; parmi les cheins tchi fa&icirc;saient l'conm&egrave;rce d'la fraude ich&icirc;n l'tou d'nouos c&ocirc;tes, et qu'les sou v'naient pus vite d&eacute; m&egrave;me qu'&agrave; travailli la t&egrave;rre. Et pis, i' prannaient go&ucirc;t &agrave; la litcheu tchi 'tait la grand' partie d'chu mauvais conm&egrave;rce-l&agrave;. V'la tch'allait bein pour eune vol&eacute;e, mais y'avait tr&eacute;jous certaines &ecirc;poques dans tchi qu'les fraudeurs 'taient oblyigis d'arr&ecirc;ter. J'pense bein tch'il' 'taient d&ecirc;couv&egrave;rts par la police de temps en temps. Quand ch'la s'arrivait, les sou mantchaient et l's anch&ecirc;tres, ayant p&egrave;rdu l'habitude du travas, vendaient un clios pour aver des sou pour prandre souain d'lus b&eacute;souains jusqu'&agrave; qu&eacute; l'conm&egrave;rce &egrave;rqu&eacute;mench&icirc;sse!&quot;<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="bergethie.html">La B&egrave;rg&eacute;thie, &agrave; St. Ou&euml;n</a><p>
<li><a href="maison.html">La ma&icirc;son</a><p>
<li><a href="vieilles_maisons.html">Nos vieilles maisons</a><p>

<li><a href="assembliee/maiethons.html">Les vielles Maiethons d'J&egrave;rri</a><p>
<li><a href="gdfthee.html">L&eacute; Th&eacute;e d&eacute; l'&Eacute;glyise</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmenage.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>

