<HTML>

<!-- Mirrored from members.societe-jersiaise.org/geraint/jerriais/cahouain_tonmates.html by HTTrack Website Copier/3.x [XR&CO'2014], Tue, 15 Jul 2025 14:09:14 GMT -->
<HEAD>
<TITLE>Mait'e Cli&eacute;ment d'Caen est bain d&ecirc;termin&eacute; de jamais n'cra&icirc;tre d'aut'es tomates</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Mait'e Cli&eacute;ment d'Caen est bain d&ecirc;termin&eacute; de jamais n'cra&icirc;tre d'aut'es tomates</h2></font></center><p>

Mait'e Cli&eacute;ment d'Caen est bain d&ecirc;termin&eacute; de jamais n'cra&icirc;tre d'aut'es tomates. <br/>
<br/>
 I'y a &ecirc;prouv&eacute; ch'tte ann&eacute;e pour la prumi&eacute; feis et ch'n'a 't&eacute; que d'la mins&egrave;the d&egrave;s le tout c'menchement. <br/>
<br/>
 La prumi&eacute; bord&eacute;e qu'i' s'mi d'la graine i' n'en l'vi pas iune et i' fut obligi de r'quemenchi. <br/>
<br/>
 Il eut un mio pus d'chance la deuxi&egrave;me feis mais oppr&egrave;s aver picot&eacute; ses 'seedlings'' i' y en eut pus d'la maintchi qui s'en r'furent et finalement i' s'vi forchi d'acater la pus grand' partie d'ses pliantes. <br/>
<br/>
 Quand il eut pliant&eacute; san b&eacute;tc&egrave;ht i' fallu, &agrave; cause du mauvais temps, sprayer deux ou treis feis la s'maine et le bouonhomme vouli faithe chenna li-m&ecirc;me, car i' n'avait pas confiance dans son domestique.  <br/>
<br/>
 Etant un mio asthmatique , chenna n'li fit pas d'bain d'&ecirc;tre &agrave; humer d'la bliue pierre &agrave; longs jours et v'la tchi l'print sus l'estoma et le pouore Ma&icirc;t'e Cliem failli d'&ecirc;tre empoua&icirc;sonn&eacute;. <br/>
<br/>
 I' r'pathi tout-d'm&ecirc;me de cra&icirc;tre une assez bouanne r&eacute;colte mais ses peines ne faisaient qu'de c'menchi. <br/>
<br/>
 Un biau matin v'l&agrave; un moussieu qu'arrive siez-li sus une bike, un homme qui li &eacute;tait tout-&agrave;-fait &ecirc;trangi&nbsp; ! <br/>
<br/>
 'I li dit qu'i' voulait vaie ses tomates. <br/>
<br/>
 Ma&icirc;t'e Cliem s'imagini que ch'tait p't-&ecirc;tre un marchand qui voulait l's acater sus pied et i' s'mins &agrave; consid&eacute;ther combain qu'i' s'en allait li en demander. <br/>
<br/>
 'I s'mins &agrave; marchi entre les rangs d'tomates et n'avait pas 't&eacute; pus d'une perque amont l'b&eacute;tch&egrave;t quand i' s'&eacute;criyi ''Chennechin n'peut pas faithe. <br/>
<br/>
 Ma&icirc;t'e Cliem&nbsp; ! I' sont perdues d'maladie&nbsp; ! Si ch'est qu'ou n'arr&ecirc;tez pas chenna tout d'suite je m'en vais les condamner et ou s'sez obligi de l's airaichi&nbsp; ! <br/>
<br/>
 Le bouonhomme s'emporti et c'menchi &agrave; faithe du tra&icirc;n. I' d'mandi &agrave; l'Inspecteur si ch'est qu'un homme n'&eacute;tait pas ma&icirc;tre siez-li et d&eacute;pis quand qu'les fermiers &eacute;taient souos la tutelle d'un Comit&eacute; d's Etats e ainsi d'suite. <br/>
<br/>
 Mais l'autre &eacute;tait d&ecirc;j&agrave; bain accou&ocirc;tum&eacute; &agrave; chute sorte de d'visl&agrave; et i' n'y fit pas grande attention. <br/>
<br/>
 ''Ou f'thez comme vous voudrez Ma&icirc;t'e Cliem,'' i' li dit, ''mais je r'vaindrai dans tchinze jours et si je n'trouve pas vos tomates &agrave; man go&ucirc;t i' faudra l's airaichi&nbsp; !'' <br/>
<br/>
 Mess d'Caen s'en fut trouver un amin qu'avait cru des tomates pour pus d'quarante ans et i' li d'mandi d's avis. <br/>
 <br/>
 Ch'tis-chin li montri comment m&ecirc;ler san ''spray'' pour le mettre un mio pus fort et v'l&agrave; qu'eut l'effet d'arr&ecirc;ter la maladie pour le temps. <br/>
<br/>
 Mais les aut'es jours quand l'bouonhomme avait c'menchi &agrave; tchillyi et qu'il 'tait dans san prinseu avec sa ni&egrave;che &agrave; patchi san fruit dans des paniers, v'l&agrave; le m&ecirc;me Inspecteur qui r'arrivi et qui li dit. ''Je suis v'nu vaie tchi sorte de paquethie qu'ous &ecirc;tes &agrave; faithe&nbsp; !'' <br/>
<br/>
 Et sans m&ecirc;me dithe ''Extchusez,'' i' happi un pagni que la ni&egrave;che v'nait justement de fini d'arrangi et l'capsizi la tablye. <br/>
<br/>
 La hardelle li en chanti dja&nbsp; !  <br/>
<br/>
 Ou li dit chein qu'ou pensait d'li et li d'mandi si ch'est qu'i' criyait qu'un individu qui n'avais jamais cru une tomate s'en allait li montrer comment qu'i' fallait les patchi. <br/>
<br/>
 I' n'ly ra&icirc;ponni pas mais i' s'mins &agrave; faithe un p'tit mouoch&eacute; sus la tablye de tomates qu'il avait choua&icirc;si dans l'pagni. <br/>
<br/>
 I' y en avait des cratchies et d'autres qu'&eacute;taient toutes meurdries par aver frott&eacute; contre les batons. <br/>
<br/>
 D'autres &eacute;taient picot&eacute;es par le ''spray''. Enfin il en r'butti au mains une douzaine de sus la pan'naie et d'fendi &agrave; Mess de Caen d'exporter dit&egrave;t, et pis de pus i' les f&icirc;t d&ecirc;patchi tout l'lot. <br/>
<br/>
 Le vier de Caen fa&icirc;lli en affoler et sinon qu'sa ni&egrave;che l'en emp&ecirc;chi il aithait frapp&eacute; l'Inspecteur. <br/>
<br/>
 Sus tout l'lot de huit ou neuf chents livres qu'ils avaient tchillyi chu jour l&agrave; i' n'y en avait que treis chents chinquante qui pouvaient faithe. <br/>
<br/>
 Avec le mauvais temps et la pouorrituthe qui s'en suivie, Ma&icirc;t'e Cliem caltchule qu'i' s'en va perdre pus d'chent chinquante louis sus les tomates ch'est-en-tchi il est bain d&eacute;cid&eacute; de jamais n'en r'plianter iune. <br/>
<br/>
 Et pis comme i' dit&nbsp; : ''Puisque v'l&agrave; l'temps arriv&eacute; qu'un fermi n'est pas ma&icirc;tre siez-li et qu'i' n'peut pas faithe comme bouan li semblye avec ses r&eacute;coltes il est grand temps de fliantchi tout hors bord et laissi ses fermes pa&icirc;tre &egrave;s coucous!'' <br/>
<br/>
<i> <a href="gwdec.html">Caouain</a></i> <br/>
<i> 1/10/1927</i> <br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="tonmates.html">Les tonmates</a><p>
<li><a href="tonmatesstchies.html">Tchi bou&ocirc;n fricot!</a><p>
<li><a href="saucedetonmates.html">D'la sauce d&eacute; tonmates</a><p>
<li><a href="lettrejerriaise18.html">La Lettre J&egrave;rriaise</a><p>
<li><a href="tomato.html">The Ladies Quit Tomato Picking</a><p>
<li><a href="pmdistress.html">More distress at Portinfer</a><p>
<li><a href="pmtomato.html">Tomato failure at Portinfer</a><p>
<li><a href="pmtomatoes.html">Merrienne on tomatoes</a><p>
<li><a href="cahouain_tonmates2.html">Je sis certain, mes chiers lecteurs, qu'ou d'vez tous &ecirc;tre bain enni&eacute;s</a><p>
<li><a href="cahouain_tonmates3.html">Mait'e Charles Meudron est bain d&eacute;cid&eacute; de jamais ne r'cra&icirc;tre d'tomates</a><p>
<li><a href="cahouain_lechef1923.html">Le Chef se permins l'aut'e jour, de faithe des r'merques &agrave; m'n &ecirc;gard</a><p>
  
<li><a href="cahouain_strike.html">Ma&icirc;t'e Cli&eacute;ment d'Caen &eacute;tait &agrave; s'r&ecirc;joui l'aut'e jour que la &quot;strike&quot; &eacute;tait finie</a><p>
<li><a href="cahouain_cliemenragi1927.html">Sou voulez faithe Ma&icirc;t'e Cli&eacute;ment d'Caen enragi</a><p>
<li><a href="dcaen1938.html">Quand Ma&icirc;t'e Cli&eacute;ment d'Caen v&icirc;nt hier cherchi s'n Almonas</a><p><b></b>
<li><a href="cahouain_wireless.html">Ma&icirc;t'e Cli&eacute;ment d'Caen et l'wireless</a><p>
<li><a href="amuser1926b.html">Pour vos amuser</a><p>
<li><a href="amuser1926a.html">Pour vos amuser</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="noue/cliementdcaen.html">Nou&eacute; siez Cli&eacute;ment d'Caen!</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_tonmates.html by HTTrack Website Copier/3.x [XR&CO'2014], Tue, 15 Jul 2025 14:09:14 GMT -->
</HTML>

