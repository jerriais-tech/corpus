<HTML>

<!-- Mirrored from members.societe-jersiaise.org/geraint/jerriais/cotillon.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
<HEAD>
<TITLE>La Bouonne Femme et ses Cotillons</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Femme et ses Cotillons</h2></font></center><p>
<CENTER><TABLE><TR><TD>
<P>Le temps p&acirc;ss&eacute;, &agrave; chain qu' j'ai oui,<BR>
Il y avait, dans certain pays,<BR>
Un' bouonn' femm' ben ancienne<BR>
Qui s'habillait d'un' dr&ocirc;l' de sorte,<BR>
Car qui f&icirc;t fraid ou pon, n'importe,<BR>
Et&eacute;, hiv&eacute;, en tout's saisons,<BR>
Ou portait de rouog's cotillons<BR>
Au mains un' bouonn' douzaine.<BR>
Si ben qu'ov chonna sus lyi<BR>
A grand' pein' pouvait-all' marchi!<BR>
Et quand les vaisins ly disaient:<BR>
"Mais, grand-doux, est'ch qu'ou n'seriez pon<BR>
Pus &agrave; votre aise avec deux trais "<BR>
Ou r&eacute;pondait, du pus fier ton,<BR>
"M&eacute; en &ocirc;ter! non, non, non, non!<BR>
Que d'viendrait ma constitution!"</P>

<P>Ou continui donc comm' d'amors,<BR>
Ov tout chonna autour du corps,<BR>
D'aller piann' piann' san qu'min;<BR>
Mais &agrave; la fin ou fut saisie<BR>
D'une longue et s&eacute;rieus' maladie.<BR>
Oulle avait ben bouon app&eacute;tit,<BR>
Et mangeait d'tout esp&egrave;c' de qui;<BR>
Mais l'pi&egrave;re &eacute;tait chonchin,<BR>
Que dans son corps tout entrait ben,<BR>
Mais i' n'en sortait presque ren.<BR>
Plusieurs, touchis d'sa condition,<BR>
Ly dir'nt qu'ou f'rait mus d'y r'medji<BR>
Tandis qu'il &eacute;tait temps, mais non,<BR>
Nouz avait biau la consillyi,<BR>
Ou r&eacute;pondait: "Je n'le f'rai pon!<BR>
Que d'viendrait ma constitution!"</P>

<P>Ch'la durit d'm&ecirc;me ocquo quiqu'temps,<BR>
Mais enfin oulle empi&eacute;ri tant,<BR>
Qu'nouz en avait horreu!<BR>
"Que ch'est un' hont'" se disait-on,<BR>
"De vais qu'ses gens n's'en troublent pon!<BR>
S'ou n'est pas capabl' de s'aidji,<BR>
Au mains, i' devraient en soigni,<BR>
Et app'ler un docteu'!"<BR>
Nouz en dit tant et si souvent,<BR>
Qu'ses amins vir'nt qu'i' s'rait prudent,<BR>
Sinon de s'occuper d'l'affaire,<BR>
Au mains d'en av&eacute; l'air un p'tit<BR>
Pour obligi le monde &agrave; s'taire. -<BR>
Mais quand la bouonn' femm' l'entendit,<BR>
Ou fit un' grand lamentation!-<BR>
"Que d'viendra ma constitution!"</P>

<P>Quand l's'amins s'trouvirent r&eacute;unis,<BR>
I' n'furent pas tous du m&ecirc;me avis,<BR>
Longu's fur'nt les discussions;<BR>
Les uns disaient: "Ch'est &eacute;vident,<BR>
Qu'on n'se donn' pas assez d'mouv'ment,<BR>
Tout ch'qu'oulle a besoin ch'est d'marchi. -<BR>
Mais aussin est'ch qu'ou peut bouogi<BR>
Avec tant d'cotillons! -<BR>
I'faut l'yen &ocirc;ter une partie,<BR>
Alors se trouvant d&eacute;gagie,<BR>
Ou pouorra prendr' pus d'exercice;<BR>
Et pis en m&eacute;lant, par bord&eacute;e<BR>
Ov chain qu'ou mange un brin d'&eacute;pice,<BR>
Ou s'ra b&eacute;tot rafistol&eacute;e."<BR>
Mais l's'autres s'&eacute;criaient: "Non! non, non,<BR>
Ch'la perdrait sa constitution."</P>

<P>"Eh ben! " reprenaient les premiers,<BR>
"Qu'ou reste enfliub&eacute;e comme oulle est,<BR>
Si ch'la vos fait pliaisi!<BR>
Mais enfin il est n&eacute;cessaire<BR>
D'ly fair' quiqu'chose! Que faut-i' faire?<BR>
Oulle est d&eacute;j&agrave; pus morte qu'vive,<BR>
S'ou n'est pon un p'tit pus active,<BR>
Ben seu ch'est d'qu&eacute; fini!<BR>
Ne pourait-on pas ly donner<BR>
Un domestiqu' pour l'assister? -<BR>
I' l'y aid'rait &agrave; couqui sas r'pas,<BR>
Et, marchant tout &agrave; c&ocirc;t&eacute; d'lyi,<BR>
La souotiendrait, ly donn'rait l'bras,<BR>
Et l'emp&ecirc;ch'rait de s'tr&eacute;buqui!" -<BR>
Mais ch'tait tr&eacute;jous la m&ecirc;me chanson:<BR>
"Ch'la perdrait sa constitution!"</P>

<P>"Un domestiqu' la press'rait trop<BR>
Et ly f'rait rompre ofut-ch' le co',<BR>
Ou pouorrait pas s'en gr&eacute;e'!<BR>
Et pis ch'qu'il y'avait d'pi&egrave;r' sus tout<BR>
I' faudrait ly bailli des sous. -<BR>
Nou pr&eacute;tendait qu'la maladie<BR>
De la bouonn' femm' serait gu&eacute;rie<BR>
S'ou jouait pus des gu&eacute;rets. -<BR>
Ch'tait du niolin. - La cause en 'tait<BR>
Qu'&eacute;tant sus l'&acirc;ge, ou trouvait fraid;<BR>
Et ben loin de ly ren &ocirc;ter,<BR>
Nou f'rait mus de s'rencontrer tous<BR>
Et l'y'arrangi sans pus tarder,<BR>
Un autr' p'tit cotillon d'en dessous!<BR>
Ov un t&eacute; plian nou' n'risquait pon<BR>
De ruiner sa constitution!"</P>

<P>Apr&egrave;s pus d'brit que de raison,<BR>
Les chains du parti cotillon<BR>
Se trouvir'nt les pus forts.<BR>
Un bouon jour donc i' s'assemblirent,<BR>
Et, apr&egrave;s ben d'la peine, i' firent<BR>
Un cotillon avec des buts<BR>
De chiquett's, et tout's sortes d'clus,<BR>
Et ly minr'nt ch'la sus l'corps -<BR>
Mais l'exp&eacute;rience n'eut pas l'succ&egrave;s<BR>
Que ch&egrave;s brav' gens en attendaient, -<BR>
La pouor' bouonn' femme' en &eacute;touffit;<BR>
Et l' fossi vint, et ov sa b&egrave;que<BR>
Fit un grand creux et l'enterrit,<br>
Ses cotillons, et toute la p&egrave;que! -<BR>
Et v'la ch'qui fut la conclusion<BR>
De lyi et d'sa constitution!!<P>
&nbsp;<p>
<i><P><a href="marett.html">R.P. Marett</a></P></i>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="habvoc.html">L'habilement en J&egrave;rriais</a><p>
<li><a href="cotiyion.html">L&eacute; Bi&acirc;nc Cotiyion</a><p>
<li><a href="patrobes.html">Les longues patouilles de robes</a><p>
<li><a href="skirts.html">The Question of Shorter Skirts</a><p>
<li><a href="gdfhabillement.html">L'Habillement Des Femmes</a><p>
<li><a href="caroline.html">Caroline et sa crinoline!</a><p>
<li><a href="courroyale1879.html">La Cour Royale en 1879</a><p>
<li><a href="pmbaillis.html">Ph'lip et les Baillis</a><p>
<li><A HREF="masse.html">La M&acirc;sse Rouoyale</A><p>
<li><a href="assembliee/cour.html">Visite &agrave; la Cour Rouoyale</a><p>
<li><a href="courroyale1879.html">La Cour Royale en 1879</a><p>
<li><a href="bibi.html">La Vieille Coquette et sen Bibi</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cotillon.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
</HTML>
