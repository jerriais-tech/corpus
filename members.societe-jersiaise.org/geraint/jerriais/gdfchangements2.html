<HTML>

<!-- Mirrored from members.societe-jersiaise.org/geraint/jerriais/gdfchangements2.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
<HEAD>
<TITLE>Tchi changements!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchi changements!</h2></font></center><p>


<i><font size="-1">Le M&eacute;nage &egrave;s Feuvres <br/>
St. Ou&euml;n <br/>
L&eacute; 17 d&eacute; juilet, 1976<br/></font></i>
<br/>
Moussieu l'R&eacute;dacteu<br/>
<br/>
Nou vait bein, en fa&icirc;sant c'm&icirc;n l'tou d'L'&Ecirc;ta et des p'tites vall&eacute;es ich&icirc;n et l&agrave;, qu&eacute; ch'est l'tourisme tch'en g&acirc;ngne. L'temps p&acirc;ss&eacute; touos les c&ocirc;tis 'taient tchultiv&eacute;s et ch'tait mangnifique d&eacute; vaie touos les p'tits clios en pente couv&egrave;rts d&eacute; rangies d'v&icirc;ngnes d&eacute; patates d&eacute;vant la d&ecirc;fouithie. &Agrave; ch't heu i' sont &agrave; pa&icirc;tre &egrave;s coucous. Sans doute, nou n'pouvait pon y mett' la tch&eacute;thue. I' fallait les foui et les plianter &agrave; la b&ecirc;que et les d&ecirc;foui &agrave; la frouque. I' n'y a pus d'main d'&oelig;uvre pour faithe d'it&eacute; d&ucirc; travas.<br/>
<br/>
Quand j'vai dans la g&acirc;zette qu&eacute; l's ouvri&egrave;rs d&eacute; tel et tel ma&icirc;son d'conm&egrave;rce sont en gr&egrave;ve viyant tch'i' n'g&acirc;ngnent qu'entre trente ou quarante louis la s'maine, et qu'tchique chef d&eacute; s&#375;ndicat s'est m&icirc;ns dans la t&ecirc;te tch'i' d&eacute;v'thaient en aver ch&icirc;nquante, v'la tchi m'fait penser &egrave;s vielles gens tchi g&acirc;ngnaient lus vie trantchilement &agrave; labouother la t&egrave;rre, foui les c&ocirc;tis &agrave; la b&ecirc;que et les d&ecirc;foui &agrave; la frouque. Un bouan foueux pouvait foui dans les ch&icirc;nq p&egrave;rques dans sa journ&eacute;e dans l'clios  probabli&eacute;ment mains dans l'c&ocirc;ti mais sans doute les clios 'taient g&eacute;n&eacute;ralement fouis &agrave; la tch&eacute;thue. Quand v'nait la d&ecirc;fouithie un bouan d&ecirc;foueux pouvait d&ecirc;foui d&eacute;pis v&icirc;ngt-ch&icirc;nq &agrave; trente p&egrave;rques par jour &agrave; la frouque.<br/>
<br/>
I' travaillaient d&ucirc; dans chu temps-l&agrave; et 'taient contents d'lus sort. I' n'avaient pon d'chefs d&eacute; s&#375;ndicats &agrave; lus s&ucirc;fflioter &agrave; l'ouothelle tch'i' d&eacute;v'thaient prendre avantage du fait qu&eacute; les prix des patates s'en aller d'valer iun d'ches jours et qu&eacute; l'temps 'tait propice pour s&eacute; mett' en gr&egrave;ve pour pus d'gages.<br/>
<br/>
Combein longtemps qu'l'agritchultuthe s'en va duther comme m&ecirc;tchi ou voc&acirc;tion d'fanmil'ye quand la g&eacute;n&eacute;th&acirc;tion d'f&egrave;rmi&egrave;rs d'&agrave; ch't heu dispatha&icirc;tra? Les fis d'fermi&egrave;rs sont en train d'&ecirc;t' &ecirc;dutchis jusqu'&egrave;s dents. Iun d'ches jours i' y'&eacute;tha pus d'&quot;Bacheliers &egrave;s Arts et &egrave;s Scienches&quot; qu&eacute; d'ouvri&egrave;rs par les c'm&icirc;ns, et i' voudront g&acirc;ngni lus vie pus a&icirc;siement qu'&agrave; f&egrave;rmer. Ou n'm&eacute; criyiz pon? Eh bien, &egrave;rgardez l'tou d'vous et contez combein d'gar&ccedil;ons d'vraies fanmil'yes J&egrave;rriaises dans vouot' va&icirc;sinn&eacute; tch'ou criyiz tchi lus mettront &agrave; f&egrave;rmer quand i' tchit'tont l'Coll&egrave;ge Victoria ou Haut Lieu!<br/>
<br/>
Et en p&acirc;lant d'&ecirc;duc&acirc;tion pourtchi p&egrave;rdre l'temps d'aller &agrave; l'&ecirc;cole jusqu'&agrave; dgiez-huit &agrave; v&icirc;ngt-ch&icirc;nq ans (&agrave; mains d'vouler &ecirc;t Docteu ou Avocat) quand un gratteux d'routes peut g&acirc;ngni eune quarantaine d&eacute; louis ou pus la s'maine?<br/>
<br/>
Si nouos anch&ecirc;tres pouvaient r'v&eacute;n&icirc;n i' trouv&eacute;thaient tant d'changements tch'i' s&eacute; d'mand'daient s'il' 'taient en J&egrave;rri. Dans lus temps i' gardaient l's &ecirc;fants, gar&ccedil;ons et filles, en cotillons m&egrave;me longtemps aupr&egrave;s tch'i' pouvaient marchi. &Agrave; ch't heu i' sont en braies &agrave; peine s'i' peuvent lus t'n&icirc;n d'but. Nou n'viyait janmais eune femme en braies dans lus temps et s'i' y'en avait ieune tch'avait d'courts ch&eacute;veux ch'tait eune tchuthi&ocirc;sit&eacute;, et &agrave; mains qu'ch'f&ucirc;sse l&eacute; r&ecirc;sultat d'maladie oulle 'tait mal veue. &Agrave; ch't heu, nous vait pus d'femmes en braies qu'en cotillons et un tas d'hommes ont d'longs j'veux et souvent nou vait un coupl'ye marchi dans la rue habilyis en braies et auve des courts ou longs j'veux touos les deux, et nou s'sait pon l&eacute;tch&eacute; des deux tch'est gar&ccedil;on ou fille. <br/>
<br/>
Et hardi d's anciens n'ont pon veu l'moto ni l'avion, car j'ai veu l'arriv&eacute;e des deux en J&egrave;rri et j'n'ai qu'appr&eacute;chant d'huiptante-ch&icirc;nq ans. Et i' s'saient &ecirc;tonn&eacute;s d'vaie les routes pav&eacute;es d'tathe. Les touos vi&egrave;rs 'taient accou&ocirc;teunm&eacute;s au pit&eacute; dans les c'm&icirc;ns, mais nouos p&eacute;thes et grand-p&eacute;thes ont connu la route f&eacute;th&eacute;e atout des pi&egrave;rres c&acirc;ss&eacute;es et du gravi. Les touos vi&egrave;rs es'saient &ecirc;tonn&eacute;s d'vaie les ma&icirc;sons couv&egrave;rtes de ch&icirc;nment, et i' n's&eacute;thaient pon tchi faithe des salles d&eacute; bain.<br/>
<br/>
&Agrave; bein pr&egrave;s la seule chose tch'i' r'conna&icirc;traient es'sait l's &eacute;glyises paroua&icirc;ssiales et lus ch&icirc;nm'tchi&eacute;thes, l&eacute; <a href="montorgueil.html">Vi&egrave;r Ch&acirc;t&eacute;</a> et l'<a href="grosnezahier.html">Ch&acirc;t&eacute; d'Gros Nez</a>. I' n'pouorraient pon acater des braies d'b&acirc;thin et &agrave; pliatchet ni des c'm&icirc;nses d&eacute; molleton.<br/>
<br/>
Mais l'p&acirc;ssage du temps f'tha tout vaie, et i' faut penser qu&eacute; l'pr&eacute;chain si&egrave;cl'ye apport&eacute;tha autant d'changements comme i' y'en a ieu dans l'drein, et qu&eacute; si j'pouvions r'v&eacute;n&icirc;n vaie J&egrave;rri dans chent ans d'ich&icirc;n il est tout probabl'ye qu&eacute; j'y v&egrave;rrions autant d'changements comme nouos anch&ecirc;tres d&eacute; y'a chent ans v&egrave;rraient s'i' r'v&eacute;naient &agrave; ch't heu. Et y'a des chances qu&eacute; dans chent ans d'ich&icirc;n y'&eacute;tha acouo c&egrave;rtains r'ligieux tchi s'sont &agrave; pr&eacute;dithe qu&eacute; la f&icirc;n du monde est en veue!<br/>
<br/>
Dans l'entr&eacute;temps, ch'est &agrave; nous d'&ecirc;prouver &agrave; faithe nouot' d'v&eacute;, arrive tchi voudra, dans &quot;<i>l'&eacute;tat o&ucirc; il a plu &agrave; Dieu de nous appeler</i>&quot; comme nouos l'dit l'Catic&egrave;me dans la Litourgie.<br/>
<br/>

<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="jannesse.html">J&egrave;rri comme j'l&eacute; connaissais dans ma jannesse</a><p>

<li><a href="gdfjep75.html">L&eacute; Passage du temps</a><p>
<li><a href="gdfjerri25.html">En J&egrave;rri y'a 25 ans</a><p>
<li><A HREF="100ans.html">Y'a chent ans</A><p>
<li><a href="vierjerri.html">Que penses-tu, l'anmin, du vier J&egrave;rri?</a><p>
<li><a href="change100.html">Les changements q'ya yieu en Jerri</a><p>
<li><a href="reveelie.html">L&eacute; R&ecirc;ve</a><p>
<li><a href="chiffres.html">Des chiffres du passer</a><p>
<li><a href="changements.html">Des changements</a><p>
<li><a href="lettrejerriaise21.html">La Lettre J&egrave;rriaise</a><p>
<li><a href="pmgoodold.html">The Good Old Days</a><p>
<li><a href="gdfvierstemps.html">En m&eacute;mouaithe des bouans vi&egrave;rs temps!</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="betteroue.html">La Sornette de Bett&eacute; Rou&eacute;</a><p>
<li><a href="tempschangent.html">Les Temps Changent</a><p>
<li><a href="gdfautfais.html">Aut'fais...</a><p>
<li><a href="gdfautfais2.html">Aut'fais</a><p>
<li><a href="gdfjanneche.html">M&eacute;mouaithes d&eacute; jann&egrave;che</a><p>
<li><a href="jannesfilles.html">Les jannes filles d'&agrave;-ch't'heu!</a><p>
<li><a href="eslectricitai.html">L's embarras du Bouonhoumme Joe avec l'Eslectricitai</a><p>
<li><a href="vierjerri2.html">L&eacute; pou&ocirc;rre vi&egrave;r J&egrave;rri s'en va!</a><p>
<li><a href="gdfmultiplication.html">La multiplic&acirc;tion!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfchangements2.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
</HTML>

