<HTML>
<HEAD>
<TITLE>Merrienne et ses ledgumes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et ses ledgumes</h2>
Ph'lip et les jeunes fermiers</font></center><p>

<i><font size="-1">&agrave; Portinf&eacute;,<br/>
Saint Ou.<br/></font></i>
<br/>
Moussieu l'Editeu,<br/>
<br/>
L'autre matin, i' vint une tapper &agrave; la porte, et un moussieu que j'n'avais pas veu d'vant, ni la Merrienne ni n'tout, entrit, et r'mertchi que l'temps 'tait fraid. la bouonnefemme dit que ch'tait vrai assez, mais qu'nou pouvait s'garder caud si nou savait comment. I' r'gardit au bieau feu d'tcherbon et d'bouais, et dit qu'enthors y'avait ocquo hardi d'vant. &Eacute;pis s'ensuivit chutte conversation:-<br/>
<br/>
Merrienne: &quot;Ous allez m'extchuser, mais je n'peux pas craithe qu'ou &ecirc;tes v&eacute;nu ich&icirc;n pour p&acirc;sler du temps. J'si bein embarrass&eacute;e, et j'voudrais saver l'objet d'votre visite.&quot;<br/>
<br/>
Le moussieu: &quot;Ah, j'vos d'mande pardon, madame: j'&eacute;thais deu vos dithe chonna du tout qu'mench'ment. Je si v'nu pour vaie si, par chance, ous avez des caboches.&quot;<br/>
<br/>
&quot;Oui, j'avons des caboches, et patates, et des p&acirc;nais, et ocquo tchiques br&eacute;colis.&quot;<br/>
<br/>
Le moussieu (se frottant les mains): Ah, que j'si content d'saver chonna!<br/>
<br/>
&quot;Et pourtchi?&quot;<br/>
<br/>
&quot;Parsque j'si &agrave; accater des ledgumes pour l&eacute; marchi. Les caboches, &agrave; ch'teu, j'si pr&ecirc;t &agrave; vos en donner vingt sous la t&ecirc;te.&quot;<br/>
<br/>
&quot;Pour les r'vendre dans l'marchi &agrave; deux ch'l&icirc;ns, ou p&ucirc;s,&quot; dit la Merrienne, qu'menchant &agrave; s'm&acirc;rri. &quot;Dans l'marchi ous n'&ecirc;tes qu'une bande d&eacute; voleurs et brigands. P&ucirc;st&ocirc;t que d'vos vendre une seule caboche, j'la mettrais au feu. Est-che assez?&quot;<br/>
<br/>
I pathus un mio d&ecirc;couothagi, mais, criyant que p't'&ecirc;tre y'avait ocquo une chance, i' dit tch'il 'tait pr&ecirc;t &agrave; mettre les sous s&ucirc;s la tablye.<br/>
<br/>
&quot;Et m&eacute;,&quot; ou dit, &quot;j'ai un bouon manche de br&icirc;nge, qu'ous allez aver &agrave; travers la cabiche s'ou n'&ecirc;tes pas hors du bel devant que j'aie l'temps d'mettre le tchan &agrave; b&acirc;non. Il a une assez dr&ocirc;le d'habitude de mordre des &ecirc;trangiers.&quot;<br/>
<br/>
Dans mains d'une demi&eacute;-minute, Moussieu, il avait fichi san camp, et je n'l'avons pas r'veu.<br/>
<br/>
&quot;Chais Villais,&quot; s'fit la Merrienne, &quot;pathaissent cra&icirc;tre que les Saint Ouennais sont d's &icirc;mb&eacute;ciles. Je n'crais pas que j'en r'v&ecirc;rrons, voulant d'la caboche.&quot;<br/>
<br/>
&Agrave; ch'teu, Moussieu, i' faut que j'vos diche que j'eus la triste nouvelle d'la mort de yun d'mes vi&egrave;rs am&icirc;ns, Edmond de Laquaine, que j'avais connu pour p&ucirc;s d'quarante-ch&icirc;nq ans. Edmond 'tait un homme r'merquablye s&ucirc;s bein des sens, et ne n's&eacute;thais pas iou trouver s'n &ecirc;gal. Dans l'couothant de tant d'ann&eacute;es, je n'l'ai jamais ou&iuml; m'dithe un mensonge, ou un mot contre autchune personne, mais i' n'avait jamais 't&eacute; l'm&ecirc;me apr&egrave;s la mort d'sa femme. Quand, &agrave; la f&icirc;n de sa longue vie, i' s'en fut la r'joindre, i' sortit d'la t&ecirc;rre bein trantchillement, et sans autchune doute bein heutheux.<br/>
<br/>
J'vais que nos &quot;Travel Experts&quot; sont r'venus dans l'Ile, et sans doute nou s&eacute;tha b&eacute;t&ocirc;t tch&egrave;squ'i' les chouaisi et tch&egrave;squ'&eacute;tait l&ucirc;s djobbe. Nou voudrait saver, &eacute;tout, combein que chonna a cou&ocirc;t&eacute;, mais nou n'a pas besoin de d'mander tch&egrave;squ'i' paietha les frais.<br/>
<br/>
&Agrave; ch'teu, pour le Budget; Accordant au Comit&eacute; des Finances, l'ann&eacute;e a 't&eacute; bouonne et l'prospect pour l'ann&eacute;e tchi veint est tout &agrave; fait satisfaisant. Il est vrai qu'la balanche en main a diminu&eacute; par la p'tite affaithe de p&ucirc;s d'ch&icirc;nquant mille louis, mais chonna n'fait d'rein. Eh bein, Moussieu, je n'comprends pas les chiffres que nou-s-a veu dans la g&acirc;zette, mais i' m'semblye qu'&agrave; yun ou deux ans d'ich&icirc;n, i' faudra d'nouvelles taxes, car la dette s'sa &ecirc;norme &agrave; ch'teu que l's Etats pou&ocirc;rront emprunter &agrave; sept ou huit du chent. Et, dans les circonstances, i' sont capables de s'mettre &agrave; cre&ucirc;ser souos l'Fort, &agrave; b&acirc;ti des boutiques et d's h&ocirc;tels s&ucirc;s l'haut, sans p&acirc;sler d'un casino. Je n'la v&ecirc;rrai p't'&ecirc;tre pas, mais nos &ecirc;fants et p'tits-&ecirc;fants &eacute;thont &agrave; p&eacute;yi pour toutes chais b&ecirc;tises-l&agrave;. Quant au rapport du Sieur Barrett, j'si compli&egrave;tement dans la bli&acirc;se, et i' faut la&icirc;ssi la tchestchion &egrave;s experts, et s'fier que la Providence veindra &agrave; l'aide de notre p&eacute;tite Ile. Autrement nou n'sait pas tch&egrave;squ'i' pou&ocirc;rrait y'arriver. La chose qu'est certaine, ch'est que j'n'r'v&ecirc;rrons jamais l&eacute; J&ecirc;rri que nous et anch&ecirc;tres ont connu.<br/>
<br/>
Le tchan d'la police a 't&eacute; dans les nouvelles l'autre s&eacute;maine. En comp&eacute;tition contre un grand nombre de tchans d'police en Angli&eacute;t&ecirc;rre, i' perdit l&eacute; p&ucirc;s haut nombre de merques par une demi&eacute;-merque seulement. Chu tchan-l&agrave; est pr&egrave;sque humain, et les malfaiteurs, avec raison, en ont p&ucirc;s d'peux que d'un membre d'la police. Avec une demi&eacute;-douzaine d'la m&ecirc;me sorte, la Ville s'sait bein p&ucirc;s trantchille qu'ou n'est &agrave; ch'teu, mais nou n'trouve pas chein tchi faudrait &agrave; toutes les c&acirc;rres d&eacute; route.<br/>
<br/>
Un &icirc;ncident de grande &icirc;mportance la s'maine p&acirc;ss&eacute;e 'tait l'asserment&acirc;tion de Moussieu Ereaut comme Protchutheux-G&eacute;n&eacute;ral. &Agrave; ch'teu, la tchestchion est tch&egrave;squ'i' s'en va s'arriver en Ville, et m&ecirc;me dans les p&acirc;raisses. Pour deux ou trais s'maines, j'en a p&acirc;sl&eacute;, et j'ai nomm&eacute; pl&ucirc;sieurs prospectifs candidats, mais, pour dithe vrai, Moussieu, je n'si pas p&ucirc;s savant agniet que je n'tais y'a tch&icirc;nze jours, sinon qu'il est cliait &agrave; ch'teu que l'Peter Crill d'veindra Avocat-G&eacute;n&eacute;ral et qu'les candidats pour S&eacute;nateur savent p&ucirc;s ou mains ou&egrave;squ'ils en sont.<br/>
<br/>
La g&acirc;zette nos dit que l'&icirc;mport&acirc;tion de patates des pays du Continent n'est pas perm&icirc;nse, et i' patha&icirc;t que m&ecirc;me en Angli&eacute;t&ecirc;rre i' n'y en a pas assez pour la popul&acirc;tion. Nou se d'mande, dans les circonstances, &agrave; tchi prix que J&ecirc;rri s'en va aver &agrave; p&eacute;yi jusqu'&agrave; la sa&icirc;son. Avec chonna, y'en a tchi d&icirc;sent que y'a des tonnieaux des des tonnieaux dans une certaine &quot;store&quot;, mais tchi n'sont pas distribu&eacute;es car autrement l&eacute; prix diminu&eacute;thait. Je n'sais pas si ch'est vrai, mais si ch'est la v&eacute;thit&eacute;, ch'est une fichue honte, et l'Comit&eacute; d'Agritchultuthe d&eacute;v'thait s'en m&ecirc;ler.<br/>
<br/>
Dans la Baie, Moussieu, nou dit que les temp&ecirc;tes ont fait hardi d'tort, et que pour la preumi&eacute; fais pour des ann&eacute;es une partie des vi&egrave;rs bouais tchi formaient part d'la grande for&ecirc;t tchi joignait J&ecirc;rri &agrave; la France ont 't&eacute; d&ecirc;couverts. Si mes vielles gambes avaient perm&icirc;nt, j'&eacute;thais 't&eacute; content d'aller vaie chonna, que j'avais veu apr&egrave;s une autre grande temp&ecirc;te y'a p&ucirc;s d'ch&icirc;nquante ans. Les r'path&acirc;sions sont la djobbe du Comit&eacute; des Travaux Public et l&eacute; p&ucirc;s vite tch'i' s'y m&eacute;ttront tant m&ucirc;s.<br/>
<br/>
Nos jeunes fermiers ne pathaissent pas trop saver tch&egrave;squ'i' font chais jours. Y'en a tchi hallent d'un bord et y'en a tchi hallent de l'autre, et y'en a tchi n'pathaissent pas saver de tchi bord haller. Ch'est grand dommage que la saison est si tardive, car autrement y'&eacute;thait yeu un bouon profit m&ecirc;me avec les commission et l&eacute; haut cou&ocirc;tage du transport. Mais nou voudrait vais un mio p&ucirc;s d'unit&eacute; parmi nos jeunes fermiers, et ch'n'est pas &icirc;mpossiblye s'i' s'd&eacute;cidaient de haller tous du m&ecirc;me bord. Criy'ous, Moussieu, avec votre longue exp&eacute;rience de nos fermiers, que ch'est possiblye? La Merrienne ne l'crait pas, mais ou n'a pas tr&eacute;jous raison, et il est &agrave; esp&eacute;ther, Moussieu, que chutte fais ou s'trompe.<br/>
<br/>
Oui, Moussieu, j'ai entendu de deus-trais autres raide bouonnes vaques, mais il est temps que j'finisse, car la Merrienne veur aller s'couochi, mais m&eacute; j'li dis que je n'm'en vais pas ramonter sans aver yeu un mio d'soup&eacute;. Souhaitez-m&eacute; bouonne chance, comme un bouon moussieu!<br/>
<br/>
<i><a href="lebrocq.html">Ph'lip</a></i><br/>
<i>JWP 14/4/1962</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmtomato.html">Tomato failure at Portinfer</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates3.html">Nos patates et nos vaques</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmfarming.html">Is Farming Worthwhile?</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

