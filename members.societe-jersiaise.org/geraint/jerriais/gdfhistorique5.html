<HTML>
<HEAD>
<TITLE>Historique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Historique</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 19 d'octobre, 1974.</i><br/></font>
<br/>
Moussieu l'R&eacute;dacteu,<br/>
<br/>
Si les muth&acirc;les du <a href="montorgueil.html">Vi&egrave;r Ch&acirc;t&eacute;</a> pouvaient p&acirc;ler, en &eacute;thaient-i', man bouanhomme, des histouaithes &agrave; nouos raconter! Dans les Chroniques de Jersey par George S. Syvret, j'tais &agrave; en li&eacute;the ieune tchi s'p&acirc;ssit dans l'temps qu&eacute; Sire Hugh Poulet, Ch&eacute;valier, Capitaine d&eacute; J&egrave;rri, avait l'ch&acirc;t&eacute; comme san si&egrave;ge. H&eacute;lier de Carteret, Seigneur du Fief Ha&ucirc;bert et Seigneurie d&eacute; St. Ou&euml;n, 'tait Bailli.<br/>
<br/>
Aupr&egrave;s qu&eacute; Sire Hugh Poulet avait 't&eacute; un coupl'ye d'ann&eacute;es Capitaine d&eacute; l'&Icirc;le (il avait 't&eacute; nomm&eacute; en 1550), et tch'il 'tait houors en Angli&eacute;t&egrave;rre, ayant la&icirc;ssi san fis &Acirc;mice en ch&egrave;rge du ch&acirc;t&eacute;, l&eacute; Bailli d'Carteret y'allit, au ch&acirc;t&eacute;, l&eacute; Jour d&eacute; l'An pour souhaiter bouanne ann&eacute;e au Sieur &Acirc;mice. En r'sortant, i' donnit un &ecirc;tchu au ma&icirc;tre-portchi pour convier les soudards d&eacute; la garde.<br/>
<br/>
I' s'adonnait qu'un individu nomm&eacute; Thomas Cook 'tait &agrave; la porte dans l'temps, et i' dit au Bailli qu'un &ecirc;tchu n'tait pon assez et tch'i' n'allait pon li donner tchittance pour autant. L&eacute; Bailli n'y print pon d'avis dans l'temps, mais il eut cause d&eacute; l&eacute; r'gretter pus tard. Cook 'tait un mauvais sujet. Dans l'temps qu&eacute; Henry Corniche 'tait Lieut'nant Capitaine d&eacute; l'&Icirc;le souos l'Comte d&eacute; Hertford, il aidgait Corniche &agrave; confistchi beins et bestchieaux d'la population pour les r'vendre &agrave; profit, et quand Corniche fut rempliaichi par Sire Hugh Poulet, Cook restit comme soudard au ch&acirc;t&eacute;.<br/>
<br/>
Chutte s&eacute;th&eacute;e-l&agrave;, Cook et quat' ou ch&icirc;nq aut' soudards tchitt&icirc;drent lus poste et lus en f&ucirc;drent tout drait siez un nomm&eacute; Nicolas Remon tchi gardait aub&egrave;rge &agrave; Ste. Mathie, et d&eacute; l&agrave; siez un Sieur Nicolas Hue, tch'&eacute;tait riche, et i' l'assaut&icirc;drent quand i' lus ouvrit la porte. L&eacute; bouanhomme, tch'avait huiptante ans, s&eacute; d'fendit et en tchulbutit deux d'ieux, mais san fis Jean, sachant tch'i' n'pouvait pon en gagni contre ch&icirc;nq, lus montrit o&ugrave;'est tch'i' gardaient lus sou, et i' lus en all&icirc;drent atout touos lus sou et argent'tie.<br/>
<br/>
L&eacute; pr&eacute;chain arr&ecirc;t fut &agrave; Handois, siez l'Bailli d'Carteret, tch'&eacute;tait couochi, l&icirc; disant tch'il' apportaient des lettres d'&icirc;mportance du Sieur &Acirc;mice Poulet, et san domestique les laissi entrer. Dans sa chambre i' m'nich&icirc;drent d&eacute; l'tuer li et toute sa fanmile, s'i' n'lus donnait pon touos les sou et argent'tie tch'il avait dans la maison. L&eacute; Bailli lus dit tch'i' n'tait pon n&eacute;cessaithe d&eacute; faithe d'it&eacute;, car il avait assez d'richesses pour les ch&acirc;rer auve ieux. I' li pr&icirc;ntent sa chaine en or, tchi p'sait deux livres, et i' lus donnit ch&icirc;n tasses en argent, deux douzaines d&eacute; tchuli&egrave;rs et 500 &ecirc;tchus. Auve des belles patholes i' fit la minne tch'il' 'tait content d'lus donner tout chu tr&eacute;sor, et i' lus donnit du bel et du bouan &agrave; mangi, et v'la tchi l'emp&ecirc;chit d'&ecirc;t' ass&acirc;sinn&eacute; sus l'coup. Quand i' f&ucirc;drent pr&ecirc;ts &agrave; lus en aller, il e&ucirc;drent eune distchussion &agrave; part pour d&eacute;cider tchi faithe du Bailli, et il' taient tous d'avis d&eacute; l'tuer, s&eacute;non iun. Ch'ti-l&agrave; dit &egrave;s aut' qu&eacute; l'Bailli l's avait enrichis et tch'i' m&eacute;thitait d'&ecirc;t' la&icirc;ssi vivre. En fin d'compte v'la tchi li sauvit la vie.<br/>
<br/>
Les malfaiteurs lus en f&ucirc;drent au havre du Bou&ocirc;lay. L&agrave;, i' forch&icirc;drent un p&ecirc;tcheux nomm&eacute; Thomas Patron &agrave; les porter en Nouormandie dans san bat&eacute;. I' les d's'emb&egrave;rtchi &agrave; Porbas. Dans l'entr&eacute;temps, l&eacute; Bailli avait av&egrave;rti la police, et la nouvelle du vol fut patrufli&eacute;e par toute l'&Icirc;le. Un nomm&eacute; Gille Monchet, tchi conna&icirc;ssait Cook, allait souvent &agrave; Porbas vendre des marchandises. Ayant ou&iuml; la nouvelle, il eut la surpr&icirc;nse d&eacute; vaie Cook et ses l&acirc;rrons p&acirc;sser par d&eacute;vant la Cohue d&eacute; Coutanches quand il 'tait dans chutte ville-l&agrave;, et i' s'en allit tout d'suite l&eacute; dithe au Bailli du Content&icirc;n tch'&eacute;tait sus l'si&egrave;ge d&eacute; Justice dans la Cohue. L&eacute; Bailli arr&ecirc;tit les voleurs et les m&icirc;nt en prison &agrave; Coutanche et sa&icirc;sit la cha&icirc;ne en or et les beins au Bailli d'J&egrave;rri tch'&eacute;taient dans lus possession au moment d'arr&ecirc;t.<br/>
<br/>
Quand la nouvelle d&eacute; lus arr&ecirc;t fut connue dans l'&Icirc;le, Sire &Acirc;mice Poulet et l'Bailli d'Carteret env'y&icirc;drent lus agents &agrave; Coutanche pour d&eacute;mander au Bailli du Cotent&icirc;n d&eacute; les renv'yer en J&egrave;rri pour &ecirc;t' peunis. Comme i' fallait l'autoris&acirc;tion du Rouai d'France pour chenna, i' pr&icirc;nt eune vol&eacute;e d&eacute;vant tch'il' y r'v&icirc;nssent, mais eune fais r'v&eacute;nus et pr&eacute;sent&eacute;s d'vant l' Mar&eacute;chal du ch&acirc;t&eacute; i' f&ucirc;drent cond&acirc;mn&eacute;s &agrave; mort, &agrave; l'exception du chein tch'avait pliaidgi &egrave;s aut' d&eacute; sauver la vie du Bailli d'Carteret quand i' y'avait ieut tchestchion d'l'ass&acirc;sinner.<br/>
<br/>
Thomas Cook fut pendu en une potence auprez dudit ch&acirc;teau sur la garande nouos dit l'histouaithe, et la corde fut cop&eacute;e d&eacute;vant tch'i' f&ucirc;sse mort et i' tchit &agrave; t&egrave;rre tout vif et pis il eut la t&ecirc;te cop&eacute;e et san corps quartelle, et t&ecirc;te et morcieaux f&ucirc;drent exhib&eacute;s sus les tours du ch&acirc;t&eacute;. L's aut' f&ucirc;drent pendus au gibet sus l'Mont &egrave;s Pendus &agrave; St. H&eacute;lyi. Mais l'Bailli d'Carteret n'put janmais faithe l&eacute; Bailli du Content&icirc;n l&icirc; r'donner sa chaine en or et s'n argent'tie!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfhist.html">Historique...</a><p>
<li><a href="gdfhistorique.html">Historique</a><p>
<li><a href="gdfhistorique2.html">Historique</a><p>
<li><a href="gdfhistorique3.html">Historique</a><p>
<li><a href="gdfhistorique4.html">Historique</a><p>

<li><a href="gdfangouleme1.html">Angoul&ecirc;me</a><p>
<li><a href="gdfangouleme2.html">Angoul&ecirc;me</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

