<HTML>

<!-- Mirrored from members.societe-jersiaise.org/geraint/jerriais/rouaisouns2002.html by HTTrack Website Copier/3.x [XR&CO'2014], Tue, 15 Jul 2025 13:50:30 GMT -->
<HEAD>
<TITLE>La F&ecirc;te Nouormande 2002</TITLE>
<META  name="keywords" content="Jèrriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La F&ecirc;te Nouormande 2002</h2></font></center><p><br>
<br>
<br>
<br>
Ju&icirc;n 2002 s'sa un mais &icirc;nmportant pouor les cheins tch'aiment les langues Nouormandes - l&eacute; J&egrave;rriais, l'Dg&egrave;rn&eacute;siais et, bein seu, l'Nouormand - pa'ce qu&eacute; la F&ecirc;te Nouormande (connue dans la grand' t&egrave;rre comme &#147;F&ecirc;te des Rouaisouns&#148;) s'en va v'n&icirc;n siez nous en J&egrave;rri.<br>
<br>
Mais pouortchi qu'ch'est &icirc;nmportant? &#147;Chenna donne eune pus grande audienche &agrave; nos langues,&#148; dit Tony Scott Warren, Pr&eacute;sident d'l'Assembli&eacute;e d'J&egrave;rriais. &#147;La F&ecirc;te dait attither les jannes gens tchi n'v&icirc;sit'tont janmais eune s&eacute;th&eacute;e traditionnelle, et n&eacute; v'l&agrave; tch'a&icirc;gu'tha &agrave; ravigoter les langues et mouontrer qu'l&eacute; J&egrave;rriais, et l'Nouormand, n'sont pon morts.&#148;<br>
<br>
Ch'est la grande f&ecirc;te des cou&ocirc;s&icirc;ns Nouormands, quand les cheins tchi p&acirc;lent nos vielles langues lus assembl'yent pouor &egrave;rciter, chanter, danser et ch&acirc;rer lus litt&eacute;thatuthes et cou&ocirc;teunmes - et sustout pouor mouontrer au monde les tchultuthes d'la grand't&egrave;rre et des &Icirc;les d'la Manche, car la F&ecirc;te est organn&icirc;s&eacute;e dans eune diff&eacute;thente pliaiche ch&acirc;que ann&eacute;e. En 2001, la F&ecirc;te e&ucirc;t lieu &agrave; Coutanches et en 2003, j'allons r'viagi en Dg&egrave;rn&eacute;sy.<br>
<br>
&#147;La f&ecirc;te des Rouaisouns est devenin l'assemblla&eacute;e de la tchulture nouormaunde la pus importaunte de l'anna&eacute;e,&#148; dit l'Sieur Hub&egrave;rt Godefrey, Pr&eacute;sident d'l'Assemblla&eacute;e &egrave;s Normaunds. &#147;Ch'est duraunt ch'est d&eacute;eus ou treis jouos l&agrave; que no rencountre les gens interressi par la langue et la tchulture nouormaundes et que no peut partagi et faire vali le trava qu'est fait par l's euns  et l's a&ocirc;tes.&#148;<br>
<br>
2002 s'sa la pus grande f&ecirc;te jusqu'achteu - et la miyeuthe. J'allons faithe eune promotion d'la langue J&egrave;rriaise en Ville, auve l'a&icirc;gue d&eacute; Centre-Ville, en m&egrave;rtchant les l&eacute;dgeunmes dans l'marchi, par exempl'ye, auve lus noms en J&egrave;rriais. Et y'&eacute;tha &eacute;tout d'la promotion d'produits Nouormands auve l'a&icirc;gue d'la Ma&icirc;son d'Nouormandie &agrave; St. H&eacute;lyi.<br>
<br>
Et n&eacute; v'l&agrave; ieune des pus &icirc;nmportantes choses: qu'la promotion d'eune langue r&eacute;gionale (coumme disent les Fran&ccedil;ais) peut a&icirc;dgi l'&ecirc;conomie. Ch'est chein qu'les Gallouais, les Manx, les Irlandais ont appr&icirc;ns. Et i' faut admett' qu'la F&ecirc;te Nouormande a 't&eacute; dans eune c&egrave;rtaine m'suthe &icirc;nspith&eacute;e par l'succ&egrave;s des Festivaux Celtiques tch'ont fait du bein pouor les langues et les tchultuthes d&eacute; Galles, d'l'&Ecirc;cosse, d'l'Irlande, d'l'&Icirc;le d&eacute; Man et d'la Br&eacute;tangne. Et ch'est hardi bou&ocirc;n pouor l&eacute; tourisme &eacute;tout.<br>
<br>
&#147;Ch'est reide importaunt de venin en Jerri,&#148; dit l'Sieur Godefrey. &#147;Tout l'int&ecirc;ret des Rouaisouns, ch'est que la f&ecirc;te viage dauns la Graund Terre et dauns les Iles. Pour nous, cha qu'est fait dauns les Iles est eun exemplle. Les Jerriais sount pus avaunchis que nous et l'exemplle de Jerri nous doune pus de forche pour countinuaer &agrave; d&eacute;fendre noute h&eacute;ritage. La tchulture nouormaunde, &agrave; mi-quemin des tchulture angll&egrave;que et fraun&ccedil;aise &agrave; encou sa pl&egrave;che en Europe. Je deit dire &eacute;tou que les Nouormaunds aiment touos Jerri et que ch'est tr&eacute;jous eune f&ecirc;te d'allaer l&agrave;.&#148;<br>
<br>
J'&eacute;thons d'la chant'tie et d'la dans'sie dans les rues d'la Ville - v'l&agrave; tchi s'sa bou&ocirc;n pouor les touristes et les gens d'J&egrave;rri. Y'&eacute;tha un conc&egrave;rt &agrave; St. James par la dga&icirc;ngue &#147;Mag&egrave;ne&#148; tchi fait des chansons sus les textes d&eacute; J&egrave;rri, d&eacute; Dg&egrave;rn&eacute;sy et d'la grand't&egrave;rre. J'avons d&ecirc;v'lopp&eacute; la croua&icirc;s'sie d'la Ville en costume &agrave; seule f&icirc;n qu&eacute; chenna d'v&icirc;nsse eune pathade pus formelle tchi offritha pus d'un show &egrave;s cheins tchi l'vaient. Ch&eacute; s'sa &eacute;tout acouo d'la publyicit&eacute; pouor la journ&eacute;e d'f&ecirc;te au Mangni d'Sanmath&egrave;s, o&ugrave;'est qu'j'&eacute;thons les &egrave;rcit&acirc;tions, les pi&egrave;ches d&eacute; thi&acirc;tre, les chansons et un tas d'aut's activit&eacute;s. Pouor les cheins tchi n'comprennent pon hardi bein l'Nouormand ni l'Dg&egrave;rn&eacute;siais nitout, y'&eacute;tha coumme tr&eacute;jous &agrave; la F&ecirc;te Nouormande un livret d'pi&egrave;ches dans tchi nou peut si&eacute;the les textes et aver deux-trais mots d'explyic&acirc;tion.<br>
<br>
&#147;Le programme des Rouaisouns en 2002 semblle hardi couns&eacute;quent,&#148; ajou&ocirc;te l&eacute; Sieur Godefrey, &#147;et je sis seur que cha sera eune graund f&ecirc;te des Rouaisouns.&#148;<br>
<br>
<br>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="fetenorm4.html">La F&ecirc;te Nouormande 2002</a><p>
<li><a href="fete2002annonce.html">La F&ecirc;te Nouormande 2002</a><p>
<li><a href="fete2003.html">La F&ecirc;te Nouormande 2003</a><p>
<li><a href="fete2004.html">Eune Tapiss'sie d'langues</a><p>
<li><a href="choule.html">La Choule</a><p>
<li><a href="fetenorm3.html">La F&ecirc;te d'la Vielle Langue Normande en Dg&egrave;rn&eacute;sy</a><p>
<li><a href="fete2000.html">La F&ecirc;te Nouormande en Dg&egrave;rn&eacute;sy 2000</a><p>
<li><a href="fetenorm.html">La F&ecirc;te</a><p>
<li><a href="fetenorm2.html">L'Arl&eacute;v&eacute;e en Dg&egrave;rn&eacute;sy</a><p>
<li><a href="gdfnouor.html">En Nouormandie</a><p>
<li><a href="normandie.html">Ma Normandie/Man Bieau P'tit J&egrave;rri</a><p>
<li><a href="gdfvikings.html">Le Souper des Vikings</a><p>
<li><a href="nouormandie2002.html">La Nouormandie</a><p>
</UL>
</FONT>





&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/rouaisouns2002.html by HTTrack Website Copier/3.x [XR&CO'2014], Tue, 15 Jul 2025 13:50:30 GMT -->
</HTML>
