<HTML>

<!-- Mirrored from members.societe-jersiaise.org/geraint/jerriais/gdfcrasset.html by HTTrack Website Copier/3.x [XR&CO'2014], Tue, 15 Jul 2025 13:46:48 GMT -->
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

&quot;L'y'a un chap&eacute; au <a href="craset2.html">Cr&acirc;sset</a>, j'allons vaie tchitch'un!&quot; l'buan'homme Jean-Thomas d&icirc;t &agrave; sa bouannefemme, eune s&eacute;th&eacute;e dans l'hiver d'l'ann&eacute;e dgiex-huit chent souoxante-deux. Il' taient assis au pid d'l'&acirc;tre dans la velle caum&icirc;ne au Bu d'la Rue: &quot;L&agrave;! Tch'&ecirc;que j&eacute; d'd&icirc;thais, Lisab&eacute;! L'y'a tchitch'un &agrave; l'us: &quot;Entrez!&quot; Bon! Ch'est t&eacute;, Ph'lippe! Tu-es l'beinv'nu, man gar&ccedil;on!&quot;<br/>
<br/>
&quot;Bonsouair! Ma&icirc;t' Ph'lippe!&quot; s'f&icirc;t Lisab&eacute;: &quot;Assiez-vous sus l'assias ou la filyie!&quot;<br/>
<br/>
&quot;S'i' n'vouos en est pas d'rein, Missis L&eacute; Feuvre,&quot; Ph'lippe l&icirc; d&icirc;t: &quot;J'm'en vais r'p&ocirc;ser ma poutchie d'vi&egrave;rs os sus la scabelle au pid du feu. I' fait eune fraid d'tchian &agrave; ces s&eacute;, 'ouos-en ch&acirc;le, et j'ai l'trembliot! Pouv'ous m'&ecirc;pa&icirc;ngni eune p&icirc;nchie d&eacute; s'no?&quot;<br/>
<br/>
&quot;Oui dgia!&quot; Lisab&eacute; l&icirc; d&icirc;t: &quot;Ch'est du <a href="snofeux.html">s'no &agrave; Moussieu Simonet</a>, tchi fait du bein ou&ecirc;que nou l'met! S'ou-s avez fraid &egrave;s pids, hallez don vos bottes et m'tez vos pids sus l'sect&icirc;n au pid du feu!&quot;<br/>
<br/>
&quot;Avous ieu des nouvelles des gar&ccedil;ons, &agrave; ches drein?&quot; Ph'lippe d&eacute;mandit.<br/>
<br/>
&quot;Oui-dgia, Ph'lippe,&quot; Jean-Thomas l&icirc; r&ecirc;ponnit: &quot;Not' couoth&icirc;n Cap'taine L&eacute; Bro les vit &agrave; Pasp&eacute;bia quand l'P&acirc;truss 'tait-l&agrave;, et il est v'nu nouos dithe tch'i' sont d'charme!&quot;<br/>
<br/>
&quot;Combein qu'ou-s en avez, d'gar&ccedil;ons, &agrave; la <a href="gdfcote.html">C&ocirc;te</a>?&quot; Ph'lippe lus d'mandit.<br/>
<br/>
&quot;Eh bein, Ma&icirc;t Ph'lippe,&quot; l&icirc; d&icirc;t Lisab&eacute;: &quot;L'y'en a quatre, - Jean, Charles, George et Fran&ccedil;ouais!&quot;<br/>
<br/>
&quot;J'avais ou&iuml;, m&eacute;, qu&eacute; l'George allait tchitter &agrave; navidgi,&quot; Ph'lippe lus d&icirc;t.<br/>
<br/>
&quot;J&eacute; l'pensions &eacute;touts!&quot; Jean-Thomas l&icirc; d&icirc;t: &quot;Mais i' d&eacute;cidit d'faithe acouo un viage d&eacute; vant s'math'yer. Il est engagi &agrave; Ann L&eacute; Feuvre, ti vai, - la fille &agrave; not' couothin Pierre de la Ville La Bas! Quant i' r'veindra d'la C&ocirc;te i' s'en vont lus math'yer. J'pense tch'il a id&eacute;e d'rester &agrave; terre et s'met' &agrave; forgi. Il est forgeux, tu sai. Il appr&icirc;nt sa vocation siez san tonton L'Brun &agrave; St. Jean.&quot;<br/>
<br/>
&quot;Est-i' acouo sus l'C.R.C., l'George?&quot; Ph'lippe lus d'mandit.<br/>
<br/>
&quot;Nann&icirc;n!&quot; Jean-Thomas l&icirc; d&icirc;t: &quot;Il est &agrave; bord du Cornuc&ocirc;pia, ach't'heu'. L's'aut' gar&ccedil;ons sont sus les <a href="gdfrobins.html">runs &egrave;s Rob&icirc;ns</a>. L&eacute; Charles est &agrave; Barachois, j'pense. Jean et Fran&ccedil;ouais sont &agrave; Pasp&eacute;bia!&quot;<br/>
<br/>
&quot;Ou' n'savez pon tch'&ecirc;que j'ai ou&iuml;!&quot; Ph'lippe lus dit: &quot;Eh bein! L&eacute; mousse &agrave; Bram L&eacute; Ruez, tchi va &agrave; l'&ecirc;cole, m&eacute; dit l'aut' jeu que san ma&icirc;tre l'y'avait dit qu'j'allions aver des c&acirc;rrosses tchi vont sans j'vaux en J&egrave;rri, d'vant bein d's ann&eacute;es!&quot;<br/>
<br/>
&quot;Ma&icirc;t' Ph'lippe!&quot; Lisab&eacute; s'f&icirc;t: &quot;L&eacute; criyous, vous, - qu'l'y'a d'pathelles c&acirc;rrosses? J'sai d'la peine &agrave; l'craithe, m&eacute;! Man p&eacute;the ben&icirc;n! Tch'&ecirc;que j'allons d&eacute;v'nin si nos routes s'en vont &ecirc;t' encombr&eacute;es d'carrosses d&eacute;-m&egrave;me? Nou n'&eacute;s'sa pon en seuthet&eacute; d'sa vie!&quot;<br/>
<br/>
&quot;M'est avis, m&eacute;, Lisab&eacute;,&quot; s'f&icirc;t Jean-Thomas: &quot;Ouaithe que j'n'ai janmais 't&eacute; bein liain des Landes, qu&eacute; l'jour veindra qu'l'y'&eacute;tha un tas d'dr&ocirc;les d&eacute; machinnes par les c'm&icirc;ns! J&eacute; n'v&egrave;rrons pon chu jour-l&agrave;, nous. I' pathait qu'l'y'a un homme tch'a m&egrave;me &ecirc;prouv&eacute; &agrave; br&acirc;silli tchique trac&acirc;s pour li-aidgi &agrave; voler en l'air comme un oua&icirc;th&eacute;! Ch'tait en Angli&eacute;t&egrave;rre, ach'qu&eacute; j'ai ou&iuml;, et i' faillit &agrave; s'rompre l&eacute; co!&quot;<br/>
<br/>
&quot;Eh bein! Ch'est l'Bouan Dgieu tchi l'punnit!&quot; s'f&icirc;t Lisab&eacute;.<br/>
<br/>
&quot;Quant &agrave; m&eacute;,&quot; s'f&icirc;t Jean-Thomas: &quot;J&eacute; n'sai pon! Moussieu <a href="victorhugo.html">Victor Hugo</a>, l'&ecirc;crivain fran&ccedil;ais tch'est en J&egrave;rri, a dit au couoth&icirc;n Cap'taine L&eacute; Feuvre, d&eacute; Grosnez, tch'i' s'passe des dr&ocirc;les d&eacute; chothes en France &eacute;tout! Et j&eacute; n'voudrais pon dithe qu&eacute; ch'est contre la volent&eacute; du <a href="bouondgieu.html">Bouan Dgieu</a>, car l&eacute; minnistre m'a dit tch'il a liu dans les <a href="biblye.html">Saintes Ecrituthes</a> qu&eacute; j'n'avons pas veu l'quart d&eacute; tout ch'qu'il s'p&acirc;s'sa sus la t&egrave;rre d&eacute;vant la f&icirc;n du monde! I' pathait qu'l'y'&eacute;tha des t&egrave;rribl'yes dg&egrave;rres et qu'les nations es'sont rangies l's'eunes contre l's'aut', et qu'ch'es'sa un machacre abonminabl'ye! Et pis l'Bouan Dgieu envyi&ecirc;tha d's'&ocirc;rages, et des temp&ecirc;tes, et des d'luges comme janmais nou n'a veu, et la t&egrave;rre es's enga&ucirc;m&eacute;e par les fliots! L&eacute; minnistre m&eacute; dit qu'des chents ans pouorraient s'passer d&eacute;vant qu&eacute; ch't'&acirc;ffreux boul'v&egrave;rs&eacute;ment-l&agrave; veinge. Enf&icirc;n! La f&icirc;n du temps f'tha tout vaie! J'd&eacute;v'thions &ecirc;t' &egrave;rconnaissants d'saver qu'j'&eacute;thons 't&eacute; app'l&eacute;s au r'p&ocirc;s &ecirc;t&egrave;rnel d&eacute;vant vaie d'itelles av&acirc;ries! T'en vas-tu nouos graie eune boll&eacute;e d'chaud&eacute;, Lisab&eacute;, pour r'&egrave;cauff&eacute; les sangs &agrave; Ph'lippe d&eacute;vant tch'i' s'en r'&acirc;ge?&quot;<br/>
<br/>
<i><a href="lefeuvre.html">George d'La Forge</a> <br/>
20/12/1950<br/></i>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="feu.html">L&eacute; feu</a><p>
<li><a href="gdfcrasset2.html">Av'-ous connu l'cr&acirc;sset?</a><p>
<li><a href="crassait.html">Le Crassa&iuml;t</a><p>
<li><a href="jeanne.html">Dans man jeanne temps</a><p>
<li><a href="chandelle.html">Une Vieille Chandelle</a><p>
<li><a href="craset.html">Notre Vieir Cr&acirc;set</a><p>
<li><a href="craset2.html">Le Cr&acirc;set</a><p>
<li><a href="beluets.html">Les B&eacute;luets</a><p>
<li><a href="gdfatre3.html">&Agrave; l'entou d'l'&acirc;tre...</a><p>
<li><a href="gdfertou.html">D'&egrave;rtou en J&egrave;rri</a><p>
<li><a href="terneuv3.html">Notre Johnny est ervenu d'Terreneuve</a><p>
<li><a href="ertou.html">L&eacute; R'tou du Terre-Neuvi opr&egrave;s san prumi viage</a><p>
<li><a href="terneuvi.html">La R'venue du Terneuvi</a><p>
<li><a href="newfsull.html">Newfoundland</a><p>
<li><a href="matelot.html">Chanson du Matelot</a><p>
<li><a href="terreneuve.html">Le r-tou de Phlip de Terreneuve</a><p>
<li><a href="cachmoto.html">Quand J'fus pour Apprendre &agrave; Cachi un Moto</a><p>
<li><a href="pmcar.html">Ph'lip wants to buy a car</a><p>
<li><a href="gdfvitesse.html">I' faut molli d'vitesse!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfcrasset.html by HTTrack Website Copier/3.x [XR&CO'2014], Tue, 15 Jul 2025 13:46:48 GMT -->
</HTML>

