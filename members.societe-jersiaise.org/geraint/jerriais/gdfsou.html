<HTML>
<HEAD>
<TITLE>Les D'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les D'vis du Bouan'homme George</h2></font></center><p>


 &quot;Bon! Ch'est t&eacute; Pi&egrave;rre! J'criyais qu'tu 'tait si embarrass&eacute; &agrave; r'graie ta cache qu&eacute; tu n'avais pon l'temps d'&ecirc;t' &agrave; t'prom'ner par les c'm&icirc;ns!&quot; j'dis &agrave; Pi&egrave;rre Touz&eacute;, tch'arrivit comme M&ecirc;rayeu 'tait &agrave; laver les vaissieaux hi&egrave;r au s&eacute;. <br/>
<br/>
 &quot;Eh bein, man vi&egrave;r anm&icirc;n,&quot; i' m'd&icirc;t: &quot;Tu sai bein qu&eacute; j'veins tr&eacute;jous t'vaie quant i' m'veint eune id&eacute;e dans la t&ecirc;te. J'ai ou&iuml; qu&eacute; j'peux empreunter un tas d'sou d's'Etats et b&acirc;ti des maiethons dans mes landes en d'sus du P&ucirc;l&eacute;. J'ai pens&eacute; qu'ch'est eune bouanne id&eacute;e. J'y f'thais des sou, valet!&quot; <br/>
<br/>
 &quot;Mais, Mess Touz&eacute;,&quot; l&icirc; d&icirc;t M&ecirc;rayeu: &quot;Pourtchi empreunter des sou d's'Etats? Ou-s en avez tout pliein d'muchis dans la vielle cauche sus l'haut d'la couochette!&quot;  <br/>
<br/>
 &quot;Vethe, Missis d'la Forge,&quot; Pi&egrave;rre l&icirc; r&ecirc;ponnit: &quot;Mais pourtchi faithe s&egrave;rvi mes sou quand l's'Etats veulent m'en pr&ecirc;ter? D&eacute;pis qu'j'avons des M&ecirc;ssieux tchi d&ecirc;pensent nos sou comme des &ecirc;calles, auss&icirc;n bein en prendre avantage et en gober un lop&icirc;n s&eacute;-m&egrave;me! Tout s'en va renchi&eacute;thi &agrave; m'suthe qu&eacute; l'temps va, - l&eacute; b&acirc;tissage d&eacute; maiethons comme tout aut'chose, - d&eacute;pis qu'des soufflieux d'tripes veinnent tr&eacute;jous d'Angli&eacute;terre faithe nos travailleurs d&eacute;mander pus d'gages pour la main-d'&oelig;uvre! Si j'b&acirc;tis ach't'heu', mes maiethons vaudront pus d'sou dans tchiques ann&eacute;es et j'pouorrai les vendre &agrave; gros profit &egrave;s Angliais tchi n'savent pon mus, - r'payer l's'Etats, - et j'&eacute;thai fait forteune sans aver ieu peux d'p&egrave;rdre mes propres sou! N'crai-tu pon qu'j'ai raiethon, t&eacute;, George?&quot; <br/>
<br/>
 &quot;Eh bein, Pi&egrave;rre,&quot; j'l&icirc; r&ecirc;ponnit: &quot;Tu sai bein qu&eacute; chein tchi veint d'fliot s'en r'va d'math&eacute;e! A c'menchi, j&eacute; n'sai pon pourtchi qu'tu-es tr&eacute;jous &agrave; t'tintam&acirc;rrer la t&ecirc;te pour &ecirc;prouver &agrave; faithe des sou. Tu n'peux pourtant pas l's'emporter auve t&eacute; quand tu mouorras! Tu n'as pon d'h&eacute;thitch&egrave;rs, et &agrave; mains qu'tu les laisse &agrave; tchitchun par testament, tchique &ecirc;trangi en &eacute;tha l'b&eacute;n&eacute;fice.&quot; <br/>
<br/>
 &quot;Quant &agrave; tes neuves maiethons, man gar&ccedil;on, - si j'tais &agrave; ta pliaiche, j&eacute; n'voudrais certainement pon les maiethons d'pain d'gengive tch'i' b&acirc;tissent aujourd'anniet! As-tu r'm&egrave;rtchi l'&ecirc;paisseu des muthalles des vielles maiethons et offices du temps d'nos anch&ecirc;tres? Ergarde les maiethons qu&eacute; l's Etats sont &agrave; b&acirc;ti ach't'heu! Nou dithait qu'ch'est fait d'papi m&acirc;chi! J&eacute; n'sai pon comment qu'les gens peuvent lus garder cauds l&agrave; d'dans quant i' fait fraid.&quot; <br/>
<br/>
 &quot;Quant &agrave; t'n'idee d'empreunter des sou d's'Etats: Si tu peux l'faithe, tant mus pour t&eacute;, man gar&ccedil;on. Quand les M&ecirc;ssieux d&eacute;cid&icirc;tent d&eacute; pr&ecirc;ter des sou au monde pour b&acirc;ti, j'liu la g&acirc;zette et j'&ecirc;prouvis &agrave; comprendre tout ch'qui fut dit au sujet dans l's'Etats, mais &agrave; la fin du compte j'n'y comprenais ni bliu ni blianc. Quant au t&egrave;rrain, ta lande est intchulte ch'est pourtchi tu n'&eacute;thais p't&ecirc;t' pon d'peine &agrave; aver p&egrave;rmission d'b&acirc;ti d'ssus. L&eacute; Comit&eacute; de Bieaut&eacute;es Natuthelles &eacute;thait tchiquechose a y dithe, mais tu pouorrais engagi un bouan Avocat pour emb&ecirc;ter l'Comit&eacute; assez pour t&eacute; donner permission, - pour lus d&ecirc;faithe d&eacute; li. Mais quant veint l'affaithe d'empreunter, i' faudrait un comit&eacute; comp&ocirc;s&eacute; d'&ecirc;crivains, d'hommes de banque, l&eacute; Tr&eacute;soryi d's' Etats et les savants d'touos les pays pour d&eacute;vinner les conditions souos tchi qu'tu pouorrais empreunter des sou. I' vaudrait mus &ecirc;prouver &agrave; ch&egrave;rchi eune &ecirc;p&icirc;le dans un tas d'fain! Nou sait bein qu&eacute; l'papi n'&egrave;rfuse pas l'encre, mais n'm&eacute; d'mandes pas d&eacute; rempl'yi les papi&egrave;rs pour t&eacute; quand tu f'thas ta d'mande, tr&eacute;jous! S'tu veur faithe des sou, man gar&ccedil;on, pourtchi qu'tu n'math'yie pon eune veuve tch'en a tout pliein? J'pouorrais t'en nommer deux ou trais tchi n't&eacute; dithez p't'&ecirc;t' pon nann&icirc;n! Et pis, &eacute;tout, j'sis d'avis qu&eacute; quant les M&ecirc;ssieux &icirc;thont siez l'Contr&ocirc;lleux d'l'Impot sus l'Ervenu,et tchi'i'v&egrave;rront combein d'h&egrave;rpins qu'tu f&icirc;t sus tes patates l'ann&eacute;e pass&egrave;e, tu s'sas fichu du preunmi&eacute; coup!&quot; <br/>
   <br/>
<i> <a href="lefeuvre.html">George d'La Forge</a></i> <br/>
<i> 9/5/1951</i> <br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sousvoc.html">L&eacute; vocabulaithe des sou en J&egrave;rriais</a><p>
<li><a href="gdfprix.html">Des prix fos!</a><p>
<li><a href="pmlouogements.html">La Politique, les louogements et l's &ecirc;coles</a><p>

<li><a href="gdfdepenses.html">Tchi d&ecirc;penses!</a><p>
<li><a href="gdftasdsou.html">Les d'vis du Bouan'homme George</a><p>
<li><a href="painwages.html">Higher Wages All Round - and the Result!</a><p>
<li><a href="pmlotties.html">Merrienne objects to lotteries</a><p>
<li><a href="moralisings.html">Moralisings on the Vanity of Riches</a><p>
<li><a href="banquedepargnes.html">Banque d'&Ecirc;pargnes</a><p>
<li><a href="gdfbanqueroutes.html">Banqueroutes!</a><p>
<li><a href="caudle5l.html">Les Chinq Louis</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

