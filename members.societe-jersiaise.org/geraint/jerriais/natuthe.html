<HTML>

<!-- Mirrored from members.societe-jersiaise.org/geraint/jerriais/natuthe.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
<HEAD>
<TITLE>LES BIEAUT&Eacute;S D'LA NATUTHE.</TITLE>
<META  name="keywords" content="JÃ¨rriais, poetry, langue normande">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<font color="#215e21"><center><h2>Les Bieaut&eacute;s d'la Natuthe</font></h2></center><p>
<CENTER><TABLE><TR><TD>

Tch'est qu'ch'est qu'la natuthe, la bieaut&eacute; et l'&egrave;rpos?<br>
Comme tchi admither tout ch'tch'est &agrave; l'entou d's&eacute;,<br>
Les m&egrave;rvelles de la campangne - les pliantes et les ouaisieaux,<br>
Les bouais et caetera - comme tchi s'exprimmer?<br>
<p>

L&eacute; ciel en d'ssus d'nous et not' vi&egrave;r anmin l'malzard,<br>
Les nuages et la plyie et m&ecirc;me les brises &eacute;tou,<br>
La "lanterne d'la paraisse" et les p'tites &ecirc;tailes sus l'tard;<br>
V&eacute;thitablyement y'a d'la bieaut&eacute; dans tout!<br>
<p>

Et ch'est pour touos nous qu&eacute; ches belles choses ont 't&eacute; faites,<br>
Pour l&eacute; pauvre comme pour l&eacute; riche - m&eacute;dgian ou moussieu;<br>
D&eacute;vrai, mes bouonnes gens, la natuthe est compli&egrave;te,<br>
Mais ch'est &agrave; nous d'r&eacute;aliser qu&eacute; ch'est l'don d'not' Bouon Dgieu.<br>
<p>

L&eacute; riche s'enivre d'jouaie en contempliant toutes ses richesses.<br>
Tout san bieau meublye d'tch&ecirc;ne et chent mille argent'ties;<br>
I' n'pense jamais qu&eacute; ses gof&egrave;ches et pr&eacute;cieuses fr&eacute;minnes.<br>
Et tout san bein n&eacute; l'm&egrave;n'nont dg&eacute;the au Paradis.<br>
<p>

Pour l&eacute; pauvre ch'est diff&eacute;thent, la natuthe entchi&eacute;the l&icirc; suffit;<br>
Sus les falaises et dans les clios - au pauvre tchi forteune!<br>
D'&egrave;rtou siez li tchi belles pens&eacute;es li'otchupent l'esprit<br>
A l'hus d'sa cauminne eune s&eacute;th&eacute;e trantchile au cliai d'la leune!<br>
<p>

Qu&eacute; ch'sait jour ou niet tout est c&egrave;rtainement m&egrave;rveilleux;<br>
Calme ou rude, eune arsion d'chaleu ou qu'la fraid vos pique,<br>
N'&icirc;mporte! la bieaut&eacute; est visiblye &agrave; tout obs&egrave;rvateur,<br>
Et l'naturaliste sait qu&eacute; tout est mangnifique.<br>
<p>

Mais v'l&agrave; tchi vos aid'da p't&ecirc;tre si j'm&eacute; passe pour artiste,<br>
En vos peignant tchiques illustrations au sujet;<br>
Par exemplye, bouonnes gens, av'ous jamais veu un bouais<br>
Un bieau grand haut bouais? Et bein, dites-m&eacute; tch'est qu'y'a d'pus b&eacute;!<br>
<p>

Pensons au tch&ecirc;ne preumi&eacute;thement, l&eacute; tch&ecirc;ne si majestueux,<br>
Et pis &egrave;s belles rangies d'fos des deux cot&eacute;s d'la cache,<br>
Les ch&acirc;t'gniers, l&eacute; peuplyi ou l'blianc-bouais, l&eacute; tilleul ou l'orme,<br>
Tous ch&acirc;tchun aussi bieaux comme la pus belle des belles faches.<br>
<p>

Parmi les ouaisieaux la Cr&eacute;ation est vraiment sup&egrave;rbe;<br>
R'gardez seulement la rouoge-gorge - un doux p'tit anima,<br>
Si apprivouaisi et si d'licat, mais, tchi chef-d'oeuvre!<br>
D&eacute;vrai, innouothant est l'homme tchi n'vait rein d'tout chenna!<br>
<p>

Tchi musique tchi pouorrait compatha&icirc;tre &agrave; la vouaix d'eune grive<br>
Ou &agrave; un m&ecirc;le sus la branque &agrave; sinne d&eacute; jeu?<br>
L&eacute; violon n'est rein, toute musique est artificielle<br>
A compatha&icirc;tre &agrave; un ouais&eacute; - la musique du Bouon Dgieu.<br>
<p>

La pus faillie p'tite s&egrave;rclye dans l'foss&eacute; est remplyie d'bieaut&eacute;;<br>
La rose, si fra&icirc;che et si cliaithe, est la reine par excellence,<br>
Mais des vi&egrave;rs gar&ccedil;ons,du bliu coucou, offuche du meurdron,<br>
Toute pliante sans exception a l'honneu d'&ecirc;tre d&eacute; cons&eacute;quence.<br>
<p>

Les milles &ecirc;tailes l&agrave;-haut - tchi fliotchet d'bieaux p'tits lampions!<br>
La leune et sans pilote s&eacute; s&icirc;llant &agrave; trav&egrave;rs l&eacute; ciel;<br>
La Canitchule, la Pouochinni&eacute;the et les Trais Rouais, -<br>
Les leumi&eacute;thes du Royaume pour touos les corps mortels.<br>
<p>

La Tch&eacute;thue et les Jeumieaux, les C'mins d'St. Jacques &eacute;tou<br>
Auve eune lueu pus grande et blianche qu'autcheune artificielle;<br>
V&ecirc;nus, Mars et Jupiter et toutes les autres plian&egrave;tes,<br>
A No&euml; ou la St. Jean tch'est qu'y'a d'pus naturel?<br>
<p>

Assis dans eune falaise &agrave; la f&icirc;n d'eune belle journ&eacute;e<br>
Sus eune t&ecirc;te d&eacute; rotchi, extasi&eacute; du soleit couochant!<br>
Qu&eacute; ch'est pliaisant d'bouon mat&icirc;n &agrave; la fra&icirc;cheu du jour<br>
A pativouother dans la r&ocirc;s&eacute;e au soleit l'vant!<br>
<p>

Tchi couleurs extchises, mes anm&icirc;ns, nos sont &egrave;rpr&eacute;sent&eacute;es<br>
Dans un arc-en-ciel &agrave; toutes saisons et en autchun temps!<br>
Et quand i' fait d'l'&ocirc;rage et qu'les &ecirc;parts d&eacute; feu s'entre-suivent<br>
N'ayiz pon d'peux; faut admither ch'la - n'vos touonnez pon les sens.<br>
<p>

Finnalement, la trantchilit&eacute; d'la m&eacute; douoche et r'lisante,<br>
Atou p't&ecirc;tre eune vaile ou deux ou un navithe au yain!<br>
Sans pr&eacute;judice &agrave; la m&eacute; rude - j'aime tant &agrave; la vaie<br>
Fliantchi sa breue &agrave; l'abandon et battre san pliein!<br>
<p>

Pour la paix et la bieaut&eacute; &egrave;rgardez &agrave; l'entou d'vous,<br>
Es cieux, sus la t&egrave;rre et dans l's ieaux - en d'ssus et en d'ssous;<br>
Sus la gr&egrave;ve, dans les vallettes, c&ocirc;tis et ruettes; dans l'ciel.<br>
La natuthe pour m&eacute;! La natuthe et ses m&egrave;rvelles!<p>
&nbsp;<p>

<i><a href="lemaistre.html">FLM</a></i><p>
</TD></TR></TABLE></CENTER>



&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="bouaissie.html">Ma p'tite boua&icirc;s'sie</a><p>
<li><a href="bella.html">Bella Natura</a><p>
<li><P><A HREF="jaime.html">J'Aime</A></P>
<li><a href="ser_pl.html">Le Ser</a><p>
<li><a href="proum.html">Not' p'tite proum'nade &agrave; la Campagne</a><p>
<li><a href="campangne3.html">&Agrave; la campangne</a><p>
<li><a href="cotil.html">L&eacute; c&ocirc;til dans la vall&eacute;e</a><p>
<li><a href="inyapas.html">I' n'y-a pas en tout Jerri</a><p>
<li><P><A HREF="bankbrae.html">Chanson</A></P>
<li><a href="concert.html">L&eacute; Conc&egrave;rt du Mat&icirc;n</a><p>
<li><a href="matin2.html">Le matin</a><p>
<li><a href="matin.html">L&eacute; Mat&icirc;n</a><p>
<li><a href="bouaisie.html">Ma Bouaisie</a><p>
<li><a href="bouaisvoc.html">Les bouais en J&egrave;rriais</a><p>
<li><a href="loveliestoftrees.html">L'pus bieau des bouais, l'tchoeuryi achteu</a><p>
<li><A HREF="pliein.html">Aupr&egrave;s du Pliein</A><p>
<li><a href="annima.html">Les annimaux en J&egrave;rriais</a><p>

<li><a href="pliantes.html">Les pliantes en J&egrave;rriais</a><p>

<li><a href="ouaise.html">L's ouaisieaux en J&egrave;rriais</a><p>

</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/natuthe.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
</HTML>
