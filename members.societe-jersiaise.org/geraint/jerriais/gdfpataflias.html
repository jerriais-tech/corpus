<HTML>

<!-- Mirrored from members.societe-jersiaise.org/geraint/jerriais/gdfpataflias.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
<HEAD>
<TITLE>Tchi pataflias!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchi pataflias!</h2></font></center><p>

<font size="-1"><i>    <a href="gdfottawa.html">Ottawa</a>, Ontario,</i><br/>
<i>    Cannada.</i><br/>
<i>    L&eacute; 12 d&eacute; Novembre, 1977.</i><br/></font>
<br/>
    Moussieu l'R&eacute;dacteu,<br/>
<br/>
    &quot;Tch'est qu'ch'est qu'un pataflias?,&quot; j&eacute; d'mandis &agrave; Papa eune s&eacute;th&eacute;e quand j'tions assis au pid du feu aupr&egrave;s l'th&eacute;e.<br/>
<br/>
    &quot;Bon!&quot;, s'f&icirc;t Papa, &quot;o&ugrave;'est qu'tu'as ou&iuml; chu mot-l&agrave;?&quot;<br/>
<br/>
    &quot;Dans la forge,&quot; j'l&icirc; dis. &quot;Ch'tait Ma&icirc;t' Ph'lippe L&eacute; Boutilyi, d'La Place, tchi t'dit hi&egrave;r au mat&icirc;n qu'un coup d'foudre avait abattu un bouais tchi f&icirc;t un tel patataflias en tchiyant tch'il en eut qu&acirc;si peux.&quot;<br/>
<br/>
    &quot;J'vai bein qu'tu prends avis &agrave; tout ch'qu&eacute; tu ouait, man gar&ccedil;on,&quot; Papa m'd&icirc;t.<br/>
<br/>
    &quot;Quant &agrave; m&eacute; j'en ouai tant &agrave; londgieu d'jours qu&eacute; j'en oublis la maintchi.<br/>
<br/>
    &quot;Le mot pataflias veurt dithe l&eacute; grand brit qu&eacute; tchiquechose fait en s'&ecirc;cro&ucirc;lant ou tchiyant d'eune grand' hauteu comme, par exempl'ye, si la cheunm'n&eacute;e 'tait tap&eacute;e par un coup d'foudre et f&icirc;sse un gros creux en tchiyant l'trav&egrave;rs des tuiles du lief d&eacute; la ma&icirc;son, l&eacute; brit s'sait un pataflias. Y'a un vi&egrave;r diton au sujet tchi nouos dit: <i>'Si touos les Bouais 'taient en un bouais - tchi grand bouais! Et si touos les hommes 'taient en un homme - tchi grand homme! Et si toutes les haches 'taient en eune hache - tchi grand' hache! Et si toutes les mathes 'taient en eune mathe - tchi grand' mathe! Et si chu grand homme prannait chutte grand' hache et tch'il abattait chu grand bouais, et qu'chu grand bouais tchiyait dans chutte grand' mathe - ah tchi pataflias, mes fr&eacute;res!'</i>&quot;<br/>
<br/>
    &quot;Mais, Mess L&eacute; Cras, d'La Tann'nie, d&icirc;t l'aut' jour dans La Forge qu&eacute; quand sa cheunm'n&eacute;e fut abattue par un coup d'foudre &agrave; L'&Ecirc;ta ou f&icirc;t un fr&eacute;das en tchiyant sus l'lief d&eacute; sa tch&egrave;rqu&eacute;thie,&quot; j'dis &agrave; Papa. &quot;Ch'tait-i' un patataflias &eacute;tout?&quot;<br/>
<br/>
    &quot;Oui dgia!&quot;, i' m'd&icirc;t. &quot;Les deux mots <i>pataflias</i> et <i>fr&eacute;das</i> veulent dithe &agrave; bein pr&egrave;s la m&ecirc;me chose, ouaithe qu&eacute; l'pataflias es'sait p't-&ecirc;t' descriptif d'un brit acouo pus fort qu&eacute; l'fr&eacute;das.&quot;<br/>
<br/>
    &quot;Pourtchi qu&eacute; nou n'apprend pon tout chenna &agrave; l'&ecirc;cole?&quot; j&eacute; d'mandis &agrave; Papa.<br/>
<br/>
    &quot;Eh bein, malheutheusement ch'n'est pon la langue J&egrave;rriais d&eacute; nouos anch&ecirc;tres tch'i' vouos apprennent &agrave; l'&ecirc;cole,&quot; i' m'd&icirc;t. &quot;Ch'est les langues Angliaise et Fran&ccedil;aise. Mais nou n'peut janmais en saver d'trop et ch'est eune bouanne chose d&eacute; pouver les saver toutes les trais &agrave; fond. A ch't heu qu&eacute; les st&icirc;nmes veinnent touos les jours d'Angli&eacute;t&egrave;rre et nouos apportent des g&acirc;zettes Angliaiches, j'm'app&egrave;rchai qu&eacute; les gens ont un penchant pour l'Angliais &agrave; la pliaiche du Fran&ccedil;ais. Quand j'tais naviguant j'viyais bein qu'les gar&ccedil;ons dans les navithes gabotant l'long d'la c&ocirc;te d'Angli&eacute;t&egrave;rre appranaient l'Angliais bein pus vite qu&eacute; les cheins tch'&eacute;taient dans les navithes au long cours, viyant tch'il 'taient souvent &agrave; t&egrave;rre. J'vai l'temps v'n&icirc;n qu&eacute; l'angliais s'en va en g&acirc;ngni et qu'nouot' belle vielle langue dispatha&icirc;tra. Mais j'esp&eacute;the qu&eacute; tu n'l'oubl&icirc;thas pon, car ch'est la langue la pus expressive au monde.&quot;<br/>
<br/>
    &quot;A l'&ecirc;cole,&quot; j'dis &agrave; Papa, &quot;la maitr&ecirc;sse nouos dit qu&eacute; l'J&egrave;rriais nouos emp&ecirc;che d'apprendre l&eacute; Fran&ccedil;ais comme i' faut, mais j'crai qu'ch'est l'contraithe, m&eacute;, car j&eacute; l'trouve bein a&icirc;si &agrave; prononcer, l'Fran&ccedil;ais. Et j'ai r'm&egrave;rtchi qu&eacute; La&iuml;esse Metherell, qu&eacute; san p'p&egrave;e et m'm&egrave;e sont Angliais (i' s'appelle 'Ila-iesse'), et tch'i' n'sait pon l'J&egrave;rriais, a d'la peine &agrave; prononcer les mots Fran&ccedil;ais, et ch'est r&icirc;sibl'ye d&eacute; l'ou&iuml; y'&ecirc;prouver.&quot;<br/>
<br/>
    &quot;Eh bein,&quot; s'f&icirc;t Papa, &quot;n&eacute; v'la eune bouanne preuve qu&eacute; tu'as ra&icirc;son. Mais quand t'&icirc;thas &agrave; l'&Ecirc;cole Wesleyenne au Haut du Mathais auve l&eacute; gar&ccedil;on d'nouot' vais&icirc;n Jean L'Cornu, ta maitr&ecirc;sse pour l&eacute; Fran&ccedil;ais es'sa eune Miss L&eacute; Rossigno. J'ai ou&iuml; qu'oulle est bein au-faite, ch'est en tchi t'&eacute;thas la chance d&eacute; l'apprendre bein.&quot;<br/>
<br/>
    &quot;Quand tu navidgeais,&quot; j'dis &agrave; Papa, &quot;ch'tait-i' l'J&egrave;rriais qu'nou p&acirc;lait &agrave; bord d&eacute; tan navithe?&quot;<br/>
<br/>
    &quot;Oui, g&eacute;n&eacute;ralement,&quot; i' m'd&icirc;t. &quot;L&eacute; Cap'taine et l'contr&eacute;ma&icirc;tre 'taient J&egrave;rriais et donnaient l's ordres en J&egrave;rriais. Tchiquefais j'avions un matelot Angliais auve nous et i' fallait l&icirc; p&acirc;ler en Angliais, mais i' s'accou&ocirc;teunmait bein vite &agrave; comprendre l's ordres en J&egrave;rriais et savait bein tchi faithe. Un viage qu&eacute; j'all&icirc;nmes au Br&eacute;si, j'en avions iun tch'avait nom Malquamme M&eacute;clade M&eacute;quinne-tayeu, ou tchiquechose d&eacute; m&ecirc;me - un dr&ocirc;le d&eacute; nom. Il 'tait &Ecirc;cossais et avait des cotillons comme les soudards &agrave; cotillons quand i' v&icirc;nt &agrave; bord, mais il avait trop fraid &egrave;s gambes quand i' fallait gr&icirc;mper amont l'ridgage pour f&egrave;rler les vailes.&quot;<br/>
<br/>
    &quot;J'aimethais bein &ecirc;t' naviguant &eacute;tout, m&eacute;,&quot; j'dis &agrave; Papa, &quot;pour aller vaie un tas d'pays.&quot;<br/>
<br/>
    &quot;La vie d'naviguant est eune duthe vie, man gar&ccedil;on,&quot; i' m'd&icirc;t, &quot;et j't'en souhaite eune pus a&icirc;sie. Enf&icirc;n, j&eacute; n'savons pon tch'est qui nouos pend sus la t&ecirc;te!&quot;<br/>
<br/>
    &quot;Pour l&eacute; moment,&quot; s'f&icirc;t Manman, &quot;i' faut navidgi amont la mont&eacute;e pour aller nouos couochi!&quot;<br/>
<br/>
   <i> <a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sonbrit.html">Les sons et les brits en J&egrave;rriais</a><p>
<li><a href="camas.html">Tchi camas!</a><p>
<li><a href="ronnais.html">L&eacute; Ronnais d'Millais</a><p>
<li><a href="gdfrichesse.html">La richesse d&eacute; nouot' langue</a><p>
<li><a href="gdfviersmots.html">Tchiques vi&egrave;rs mots</a><p>
<li><a href="gdflangue.html">Nouot' vielle langue</a><p>
<li><a href="gdfraresmots.html">Des rares mots</a><p>
<li><a href="gdfvieilleche.html">Vieill&egrave;che s'atchitte!</a><p>
<li><a href="gdfrares.html">Des rares mots</a><p>
<li><a href="gdfraresmots2.html">Acouo des rares mots</a><p>
<li><a href="gdfcherchi.html">&Agrave; forche d'ch&egrave;rchi nou trouve!</a><p>
<li><a href="gdfouie.html">J'avais l'ou&iuml;e finne!</a><p>
<li><a href="gdforth.html">Orthographique</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpataflias.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
</HTML>

