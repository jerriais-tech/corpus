<HTML>
<HEAD>
<TITLE>L'&Icirc;le d&eacute; l'&Acirc;ge d&eacute; Gliaiche</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&Icirc;le d&eacute; l'&Acirc;ge d&eacute; Gliaiche</h2></font></center><p>
<img src="jerriais299.jpg" width="100" height="100" alt="San nom est Barbu" title="" align="right" />
J'avons un tas d'd&ecirc;foueurs en J&egrave;rri pouor la sa&icirc;son - mais ch't' ann&eacute;e ch'n'est pon ra&icirc;que des d&ecirc;foueurs d&eacute; patates - nan, j'atchilyons des d&ecirc;foueurs d'anciennet&eacute;s. Ch'est en tchi un grand projet arch&eacute;ologique et en allant pouor l'&ecirc;tude du paysage et d's &ecirc;qu's&icirc;ns des chasseurs pal&eacute;olithiques en J&egrave;rri d'y'a des milles ans. Nou sait bein qu'nou chassait d's &ecirc;l&eacute;phants laineurs &agrave; la Cotte d&eacute; Saint Br&eacute;lade, mais les r'ch&egrave;rcheurs veulent identifier d'aut's paysages o&ugrave;'est qu'les preunmi&eacute; J&egrave;rriais avaient chass&eacute; et d'meuth&eacute;. &Agrave; chu temps-l&agrave; J&egrave;rri n'tait pon eune &icirc;le et coumme d&eacute; raison bein des pliaiches otchup&eacute;es par m&ecirc;ssieurs et mesdanmes d'l'&Acirc;ge d&eacute; Gliaiche &agrave; l'entou d'J&egrave;rri sont achteu, et chenna d'pis longtemps, &icirc;nnond&eacute;es par la m&eacute;. Mais par nos c&ocirc;tes, y'a des falaises et des banques et des creux o&ugrave;'est qu'il est d'm&ecirc;tchi d'd&ecirc;foui.<br/>
<br/>
Chutte s&eacute;maine j'nos en fe&ucirc;nmes &egrave;s Vathinnes, &agrave; <a href="st_sauveux.html">Saint Sa&ucirc;veux</a>, pouor v&icirc;siter eune d&ecirc;fouithie et r'garder l'm&ucirc;s&eacute;e geuthi (tch'est eune mouontr&eacute;thie temporaithe gr&eacute;e dans un cont'neux tch'est tchithi&eacute; ch&icirc;n' et l&agrave; &agrave; seule f&icirc;n explyitchi la scienche et les trouv&acirc;les). J&eacute; vidg&icirc;nmes eune pr&eacute;sent&acirc;tion d'la d&ecirc;fouithie (ch'n'est pon qu&eacute; j'sommes aufaits pouor l'arch&eacute;ologie - ch'est qu'les bouonnes gens d'l'arch&eacute;ologie nos explyitch&icirc;drent tout bein cliaithement) et deux-trais pi&egrave;ches litt&eacute;thaithes &eacute;tout. Et j't&ecirc;mes entch&eacute;thinn&eacute;s d'pouver tcheindre un &ocirc;ti en pi&egrave;rre &agrave; feu tch'avait 't&eacute; d&ecirc;foui ra&icirc;que l&eacute; jour d&eacute; d'vant.<br/>
<br/>
<i>2013</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="histvoc.html">L'Histouaithe</a><p>
<li><a href="pouquelaye.html">Les Pouquelayes</a><p>
<li><a href="teurque.html">La Teurque</a><p>
<li><a href="anichette.html">L'Anichette</a><p>
<li><a href="dolmens1.html">Des Dolmens en Dg&egrave;rn&eacute;sy</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

