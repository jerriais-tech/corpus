<HTML>
<HEAD>
<TITLE>George d'la Forge en Russie 1</TITLE>
<META  name="keywords" content="JÃ¨rriais, language, langue, Russia, Moscow, travel, holiday">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Russie</h2><P>
Preunmi&eacute; partie</font></center>

<font size="-1"><i>L&eacute; M&eacute;nage &egrave;s Feuvres,<br>
St. Ou&euml;n.<P>
<P>L&eacute; 28 d'ao&ucirc;t, 1971</P></i></font>

<P>Moussieu l'R&eacute;dacteu,</P>
<P>"Bon!", m'disent tout l'monde, "I' n'vouos ont pon gard&eacute; en Russie?". Nan dgia, i' n'm'ont pon gard&eacute; l&agrave;! Y'a tout pliein d'Russes dans chu pays-l&agrave;, et je n'sai pon pourtchi tch'i' voudraient garder un pouorre vi&egrave;r Gris Ventre comme m&eacute; tch'i' n'connait qu'un mot d'lus langage (l&eacute; mot "Niet", tchi veurt dithe "Nann&icirc;n") dans lus bieau grand pays! V&eacute;the, qu&eacute; nou s'sait "pour" ou "contre" l&eacute; <a href="pmcommunist.html">Communisme</a>, nou n'peut pon dithe l&eacute; contraithe. La Russie est un bieau pays, et les quatre grand' villes qu&eacute; j'all&icirc;nmes vaies - L&eacute;ninegrad, <a href="moscou.html">Moscou</a>, Kiev, et Odessa - l&eacute; D&eacute;put&eacute; P.M. de Veulle, l'Acad&eacute;micien <a href="lemaistre.html">Fra&icirc;nque Le Maistre</a>, ma p'tite-fille Carole d'Am&eacute;thique et m&eacute;, sont sup&egrave;rbes &agrave; visiter.</P>
<P>La chose tchi m'frappe l&eacute; pus quand j'y pense est qu&eacute; d'faithe un viage dans chu grand pays-l&agrave;, patrie du Communisme, est la m&ecirc;me chose comme d&eacute; faithe un viage dans l's aut' pays du monde. I' n'est pon b&eacute;soin d'&ecirc;t' Communiste pour y'aller. I' n'vouos d'mandent pon d'd&ecirc;cliaither vouot r&eacute;ligion en entrant, et qu'ou s&eacute;yiz Bouddhiste, Communiste, M&eacute;thodiste ou Mahom&eacute;tan i' vouos font la m&ecirc;me beinv'nue. L's offici&egrave;rs d'immigration et d'la douanne sont sans doute l&agrave; pour faithe lus d'v&eacute;, et ouaithe tch'i' vouos r'gardent d'un yi s&eacute;v&egrave;the et tch'i' lus asse&ucirc;thent qu&eacute; l'portrait dans vouot' passeport et dans l'visa d'entr&eacute;e est bein vouot' r&eacute;elle philomie, i' n'y a rein &agrave; craindre si tout est en ordre. I' faut singner eune d&ecirc;cliath&acirc;tion montrant exact&eacute;ment combein d'sou qu'nou-s-a sus s&eacute;, en sterling ou autr&eacute;ment, et i' faut garder chu dotch&ucirc;ment-l&agrave; souangneusement auve s&eacute; partout o&ugrave;'est qu'nou va, car et i' faut l'pr&eacute;senter &agrave; eune banque pour changi ses sou en roubl'yes et kopecks russes. Ch'est contre la louai d'&ecirc;changi des sou autr&eacute;ment qu&eacute; par l'entr&eacute;m&icirc;nse d'eune banque. En r'sortant du pays i' faut produithe pathelle d&ecirc;cliath&acirc;tion, car i' n'est pon p&egrave;rm&icirc;ns d'en r'sorti atout pus d'sou qu'nou-s-avait en entrant, et i' n'est pon p&egrave;rm&icirc;ns d'sorti atout des roubl'yes du pays en vouot' possession. Eh bein, quand nou connait ses vaissieaux nou n'les m'suthent pon, et i' n'y a rein &agrave; craindre quand nou-s-est en Russie ou dans autcheun aut' pays quand nou s'garde au lis d'la louai.</P>
<P>Ma p'tite-fille Carole a tr&eacute;jous s'n appatheil photographique en main, et ou prannait des photos partout, m&ecirc;me dans l'Kremlin, mais les bouannes pr&eacute;cautions n'sont pon d'fendues, et oulle avait l'avis d&eacute; n'pon photographier rein par les f'n&ecirc;tres d'avions, l's a&eacute;roports, ponts, havres, &ecirc;tablyissements militaithes et dans l'Mausol&eacute;e d'<a href="leninne.html">L&eacute;nine</a>, sachant qu&eacute; ch'tait d'fendu.</P>
<P>J'tchitt&icirc;nmes l'a&eacute;rodrome d&eacute; Gatwick, en Angli&eacute;t&egrave;rre, dans l'arl&eacute;v&eacute;e du preunmyi d'ao&ucirc;t &agrave; bord d'un avion &agrave; r&eacute;action Aeroflot Russe. I' sont &agrave; bein pr&egrave;s comme l's avions Boeing 707 Am&eacute;thitchains, mais y'a pus d'simplyicit&eacute; et p't &ecirc;t' un mio mains d'luxe en d'dans d'l'avion. I' vont aussi bein aussi vite qu&eacute; nouos avions Angliais et Am&eacute;thitchains. L&eacute; mangi &agrave; bord est bouan et bein s&egrave;rvi par la janne fille Russe. Ou trav&acirc;le pus d&ucirc; qu'les nouotres, car oulle apporte l&eacute; r'pas &agrave; la main, iun &agrave; la fais, d'un but d'l'avion &agrave; l'autre. Sus les Boeing du B.O.A.C. et Pan American les s&egrave;rvantes ont un tch&eacute;thiot tchi porte un tas d&eacute; r'pas en m&ecirc;me temps. Enf&icirc;n, i' faut dithe qu&eacute; les Russes n&eacute; pathaissent pon aver peux d'lus peine, et i' n'faut pon oublyiyer qu'les gr&egrave;ves des travailleurs n&eacute; sont pon p&egrave;rm&icirc;nses dans lus pays - eune chose admithabl'ye, &agrave; m'n id&eacute;e!</P>
<P>L&eacute; viage d&eacute; Gatwick &agrave; L&eacute;ninegrad duthit trais heuthes et d'mie. J'tions un groupe d'&agrave; bein pr&egrave;s eune quarantaine, et eune fais p&acirc;ss&eacute;s l'immigration et la douanne j'trouv&icirc;nmes eune belle janne Angliaiche &agrave; nouos attendre. Oulle est dipl&ocirc;m&eacute;e d'l'Univ&egrave;rsit&eacute; d'Londres et ou p&acirc;le l&eacute; Russe couothamment. Ch'tait lyi tchi r'pr&eacute;sentait l's agences d&eacute; viage Horizon d'Londres et Intourist Russe responsabl'yes pour nouot' visite, et oulle 'tait ench&egrave;rgie d'nouos condithe d'eune ville &agrave; l'autre et d'nouos havrer dans l's h&ocirc;tels. Et ch'tait lui tchi faisait touos l's arrangements pour nouos extchursions en ville et campangne eune fais arriv&eacute;s l&agrave;. J&eacute; n'sai pon tch'est qu'j'&eacute;thions fait sans lyi. Oulle 'tait bein au-faite &agrave; sa t&acirc;che, et pathaissait aver la r&ecirc;ponse &agrave; toutes nouos tchestchions continnuellement au but d'ses d&eacute;s.</P>
<P>Pour ch&acirc;que extchursion - d'habitude en omnibus - j'avions des dgides, hommes ou femmes, mais l'pus souvent des femmes, d&eacute; la contr&eacute;e o&ugrave;'est qu'nou s'trouvait. G&eacute;n&eacute;ralement, i' p&acirc;laient hardi bein l'Angliais, mais quand ch'tait des femmes lus vouaix n'portaient pon liain assez, et i' fallait &ecirc;t' tout pr&egrave;s d'ieux pour ou&iuml; comme i' faut. I' connaissaient lus sujet &agrave; fond. Et pis y'avait tellement d'groupes d&eacute; visiteurs d&eacute; diff&eacute;thents pays tch'&eacute;taient souvent dans l'm&ecirc;me b&acirc;tisse ou m&ucirc;s&eacute;e en m&ecirc;me temps, tch'i' y'avait un t&egrave;rribl'ye catchet et y'avait d'la peine &agrave; s'entre ou&iuml;.</P>
<P>Nouot' groupe consistait p&ucirc;t&ocirc;t d'Angliais. Y'avait p't &ecirc;t' eune dgiexaine d'Am&eacute;thitchains en contant hommes et femmes et &ecirc;fants, deux coupl'yes Cannadgiens, et deux jannes filles d'<a href="gdfaustralie.html">Australie</a>. Ch'tait int&eacute;r&ecirc;ssant d'ou&iuml; les dr&ocirc;les d&eacute; tchestchions qu'un coupl'ye d'Angliais d&eacute;mandaient &egrave;s dgides. Par exempl'ye: Eune Angliaiche d&eacute;mandit &agrave; iun des dgides tch'est qu'les Russes faisaient d'lus "drop-outs" et d'lus "hippies". Ou n'voulait pon l'craithe quand i' li r&ecirc;ponnit tch'i' n'y avait pon d'patheils individus en Russie. I' faut qu'tout l'monde trav&acirc;le dans chu pays-l&agrave;, et s'i' n'veulent pon travailli ou continnuer lus &ecirc;tudes (tchi n'lus cou&ocirc;tent rein), i' sont env'y&eacute;s &egrave;s travaux forchis en Sib&eacute;rie!</P>
<P><i>(<A HREF="gdf_enrussie2.html">A si&eacute;the</A>)</i></P>
<P><a href="lefeuvre.html">George d'la Forge</a></P>
<P>&nbsp;</P>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdf_enrussie2.html">George d'la Forge en Russie 2</a><p>
<li><a href="gdf_enrussie3.html">George d'la Forge en Russie 3</a><p>
<li><a href="gdf_enrussie4.html">George d'la Forge en Russie 4</a><p>
<li><a HREF="gdf_enrussie5.html">George d'la Forge en Russie 5</a><p>
<li><a href="gdfruss.html">George d'la Forge p&acirc;le d'la Russie</a><p>
<li><a href="russflm.html">Un viage en Russie</a><p>
<li> <a href="moscou.html">Moscou</a><p>

<li><a href="gdf1799.html">Les Russes en J&egrave;rri</a><p>
<li><a href="danieldumaresq.html">Danni&eacute; Dumath&eacute;s</a></li><p>
<li><a href="russie.html">La Russie</a><p>

<li><a href="hldruss.html">Harold Le Druillenec en Russie</a><p>
<li><a href="leninne.html">L&eacute;ninne</a><p>

<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>

<li><a href="terresainte.html">Un Viage en T&egrave;rre Sainte</a><p>

<li><a href="nouormandie1955.html">Un viage en Nouormandie</a><p>

<li><a href="insonmnie.html">M&eacute;n &icirc;nsonmnie. Honm&eacute;the. N&eacute; v'lo l&eacute; raide cannevas</a><p>
<li><a href="yevtushenko.html">Ma douoche veindra</a><p>
<li><a href="akhmatova2022.html">Tu'ou&iuml;thas d'l'&ocirc;rage</a><p>
<li><a href="mayakovsky.html">Ch&acirc;tchun &agrave; san go&ucirc;t</a><p>
<li><a href="girafe.html">Girafe</a><p>
<li><a href="elephant3.html">L&eacute; P'tit &Ecirc;l&eacute;phant</a><p>
<li><a href="perrot.html">L&eacute; P&egrave;rrot</a><p>
<li><a href="sonnetng.html">Sonnet</a><p>
<li><a href="rhinocerosng.html">Rhinoc&eacute;ros</a><p>
<li><a href="sinbadng.html">L'Aigl'ye &agrave; S&icirc;nbad</a><p>
<li><a href="brulionng.html">La Bru au Lion</a><p>
<li><a href="kangaroung.html">Kangarou</a><p>
</UL>
</FONT>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
