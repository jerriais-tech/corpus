<HTML>

<!-- Mirrored from members.societe-jersiaise.org/geraint/jerriais/paincars.html by HTTrack Website Copier/3.x [XR&CO'2014], Tue, 15 Jul 2025 13:58:37 GMT -->
<HEAD>
<TITLE>Lonore sur les Cars</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lonore sur les Cars</h2></font></center><p>

J'me souvaindrai longtemps du Lundi d'la Pent'c&ocirc;te, et du jour que j'passimes sus les Cars. J'nos l'vimes pliennes de jou&eacute;e et d'contentement, j'nos couochimes... mais c'menchons par le c'mench'ment, coumme dit Piteur quand i' prend la maintchi d'un h&eacute;than pour li-m&ecirc;me, et nos d'vise le leste entre Lonore et m&eacute;.<br/>
<br/>
J'nos l'vimes don plienne de jou&eacute;e et des &quot;brigh eyes&quot; sus nos faches, Lundi matin. San p&eacute;the y'avait dounn&eacute; eunne pi&eacute;che de djix shlings - la maintchi d'un louis qu'il avait trouv&eacute; dans sa pouchette la s&eacute;th&eacute;e du show, sans sav&eacute; d'ou-&egrave;s qui v'nait. Eh bin! avec chu djix shlings la - eunne fais n'est pas couotume, coumme dit m'n houmme quand i' m'dounne eunne talmouze - j'm&eacute;tais d&eacute;cid&eacute;e de dounn&eacute; d'la jou&eacute;e a ma fille, a bride abatue, coumme nou dit.<br/>
<br/>
Quand v&icirc;nt pour mont&eacute; dans chu haut char-a-bancs, aupr&egrave;s du <a href="pmbridge.html">weighbridge</a>, Lonore fit minne d'av&eacute; peux de s'ristchi sus la p'tite &egrave;stchelle; ch'est-tan-tchi, entre tr&egrave;s Angliais, deux a l&icirc;s hall&eacute; sus les bras de d'dans la vetuthe, un autre et m&eacute; a souolv&eacute; &quot;all together&quot; par en d'sous, j'la m&icirc;nmes en plieche. M&eacute;, j'monti brav'ment l'&ecirc;stchelle sans persounne a m'aidji.<br/>
<br/>
Nos v'la en route! N'y'avait qu'nous et deux filles sans chap&eacute; d'femmes a bord, et ch'fut a tchi s'assi&eacute;thait dans l's envithons d'Lonore. M&eacute; - pour que j'eusse eunne belle veue d'la campanne, qui dites - i' m'mintes en d'vant avec le cacheux. I' faisait un temps magnifique, et touos ch&egrave;s jeunes jens 'taient a rithe, a cact&eacute;, et a jibb&eacute; coumme eunne nichie d'poulets. J'entendais Lonore qui riait coumme eunne p'tite folle en poussant des p'tits cris coumme quand nou catouolle tchiq'un dans l'co mais je n'pouais pon vaie, car i' m'avaient tous dit d'prendre bin soin de n'pon m'd&egrave;stouon&eacute; sus autchun compte - ch'tait excessivement dan'reux. Quand nou passait souos des bouais, l'cacheux criait: &quot;bob!&quot; et tout l'monde - dri&eacute;the m&eacute; - s'mettait a pliat dans l'fond d'la vetuthe. Et ch'tait d'la criethie, d'la rithie, d'la piaillie, tandi que l'cacheux jouait d'la trompette tant qui pouait! Les gens sortaient d'lus bel pour vaie d'ou-&egrave;s que v'nait tout chu sabat; et yeut un ch'va dans un clios qui fut pr&icirc;ns d'peux et s'm&icirc;nt a d&egrave;sfonc&eacute; le d'vant d'sa van, tandi que l'fermi nous rou&acirc;bliait, et qu'ses fouisseurs couothaient souontre nous avec lus frouques. apr&egrave;s cheunna, nos gens s'mintes a chant&eacute;, a jou&eacute; d'l'accord&eacute;on, et a cont&eacute; des histouethes en Anglais. M&eacute;, je n'comprends pon fort l'Angliais, mais ch'tait sans doute bin d'role, car les filles riaient tout l'temps; et l'cacheux criait &quot;bob!&quot; si souvent, qui finites par d&eacute;cid&eacute; d'rest&eacute; acliutchis tout l'temps dans l'fond du car.<br/>
<br/>
J'avais souognyi d'met' des galettes et tchiq' sauchisses freddes dans ma pouchette pour manji en c'min, mais quand j'arrivimes a l'Hotel, les Angliais dites que ch'tait yeux qui conviaient viyant qu'y'un d'ieux trouvait que je r'sembliais a sa tante qu'&eacute;tait &quot;chas-lady&quot; (rin que ch'la, si vos pliait!) dans yun des Palais du Rou&eacute;. Viyant qu'nous 'tait a court de run a la grande tablye, j'dini avec le cacheux dri&eacute;the un &quot;screen&quot; - mais j'eumes quazi la m&ecirc;me chose a manji. Quand nous eu fini, j'm'apperchu qu'Lonore senbliait un mio drole: ou riait, ou d'visait, ou mettait ses bras atouore de man co, oul avait l'glad-eye, coumme je l's'ai ouis dithe. J'&eacute;thais deu la pr&eacute;vnin d'n'av&eacute; a b&eacute;the que d'l'ieau!<br/>
<br/>
Et je n'sait pon coumme-&egrave;sque ch'la s'f&icirc;t, mais j'ne r'vinmes pon ensemblye! Y'eut du m&ecirc;li-m&ecirc;lo quand vint l'heuthe de s'en r'venin. Y'avait yeu d'la danse tandi que j'tais dans la tchuizinne de l'Hotel a tch&eacute;tt&eacute; avec la cook sus la moni&eacute;the de fricachi d's'oeus; et quand j'd&egrave;shalli d'l&agrave;, la carosse 'tait horte!<br/>
<br/>
J'm'en r'vint douochot'ment a pid. La route 'tait longue, et j'n'en pouais pus quand j'rentri siez nous d'viers onze heuthes. J'trouvi Lonore sus l'sofa, entre deux messieux qu'avait bin voulu v'nin lis t'nin compognyie. Ou m'grounni hardi pour lus av&eacute; fait eunne telle peux! I' pathait qu'nou m'avait cherchie a haut, a bas, dans l'sous-de-d'gr&eacute;, dans l's &egrave;stablyes - partout sinon dans la tchuizinne: et y'avait d&ecirc;ja eunne bouonne pose que san p&eacute;the, man Piteur, 'tait hort t&eacute;l&eacute;phon&eacute; pour m&eacute; partout dans l's envithons. Ch'tait en attendant qui r'vinse, qu'ou m'dit, qu'ch&egrave;s messieux avaient r&eacute;st&eacute; a la d's'ennyi&eacute;.<br/>
<br/>
J'lus dit d'fichi l'camp pus vite que cheunna, et j'nos couochimes. I' m'reste oquo neu shlings et quatorze sous sus l'djix shling a Piteur - j'en f'thai un bouan usage.<br/>
<br/>
<i><a href="brambilo.html">Laiz&eacute; Pain</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painpicnic.html">How the Picnic Came Off</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="suffragettes.html">Lonore's Little Ways with Suffragettes</a><p>
<li><a href="wheedles.html">How Lonore Wheedles the Old Man</a><p>
<li><a href="viagebus.html">Un viage par 'bus'</a><p>
<li><a href="omnibus.html">Dans un omnibus</a><p>
<li><a href="suslesbeusses.html">Sus Les Beusses</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/paincars.html by HTTrack Website Copier/3.x [XR&CO'2014], Tue, 15 Jul 2025 13:58:37 GMT -->
</HTML>
