<HTML>

<!-- Mirrored from members.societe-jersiaise.org/geraint/jerriais/pmfraid.html by HTTrack Website Copier/3.x [XR&CO'2014], Tue, 15 Jul 2025 13:59:41 GMT -->
<HEAD>
<TITLE>Pus fraid que Jamais?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Pus fraid que Jamais?</h2>
Ocquo les &eacute;lections<br></font></center><p>

<font size="-1"><i>A Portinf&eacute;, Saint Ou,<br>
Vendr&eacute;di au s&eacute;.<br></i></font>
<br>
Moussieu l'Editeu,<br>
<br><img src="fraid.jpg" width="37" height="79" alt="" title="" border="0" align="right" />
Nos v'l&agrave; &agrave; la fin d'Novembre, et l'hiv&eacute; n'est pas lyien. Y'en a tchi disent tchi s'en va &ecirc;tre m&ecirc;me p&ucirc;s fraid que jamais, mais quand nou l&ucirc;s d'mande pourtchi qu'i' craient chonna, i' n'peuvent pas vos donner une bouonne raison. Il est vrai qu'un bouonhomme de l'Et&acirc; a pr&eacute;dit que l'mais d'janvyi s'sa si fraid qu'un homme tchi n'est pas mathi&eacute; itha a parcouothi la p&acirc;raisse pour trouver, une bouonne gr&ocirc;sse femme tchi l'gard&eacute;tha caud au liet, et qu'il a accat&eacute; tchiques tonnieaux de tcherbon pour &ecirc;tre seux de n'crever pas d'la fraid dans l'jour. Mais ch'n'est pas tous qu'ont l'moyen de l'faithe, et nou craint que dans bein des cas, i' faudra t&eacute;l&eacute;phoner au docteu. La Merrienne a des r'fr&eacute;deuses s&ucirc;s ses ouothelles et ses ortets, et m&eacute; j'souffre hardi du campre dans ma gambe gauche, de tchi que j'ai bein d'la peine &agrave; marchi, m&ecirc;me d'un but d'la tchuisine &agrave; l'autre. La femme &agrave; Bram attend un autre mousse au r'nouv&eacute;, et quand j'en p&acirc;sle &agrave; s'n homme, i' hauche les &ecirc;paules et dit: que yun ou mains dans une telle quantit&eacute; n'fait pas hardi d'diff&eacute;thence. Heutheusement, Moussieu, ch'est li qu'&eacute;tha &agrave; l's &ecirc;lever et pas m&eacute;.<br>
<br>
J'allons aver un nouvieau <a href="gouverneux.html">Gouverneux</a>. et nou-s-esp&eacute;the tch'i' s'accoutum'tha &agrave; notre mani&egrave;the de vivre aussi vite que p&ocirc;ssiblye, car les J&egrave;rriais sont de dr&ocirc;les de balloques. J'me r'souveins de hardi de chais Gouverneux. Parmi yeux y'en avait ichi 'taient de vrais m&eacute;ssieux, mais &eacute;tout, parmi l'nombre y'en avait que nou 'tait contents de s'en d&eacute;faithe. Y'avait, par exemplye, le G&eacute;n&eacute;ral Abadie, tchi 'tait tr&eacute;jous en brit avec le Baillyi Vernon, et tch'avait 't&eacute; envi&eacute; pour r&eacute;constituer la Milice. Si jamais y'a yeu un Gouverneux tchi 'tait d&eacute;test&eacute;, ch'tait l'G&eacute;n&eacute;ral Abadie, mais le G&eacute;n&eacute;ral Bingham, tch'eut l'malheur d&eacute; perdre sa femme, 'tait l'contraithe, car touos les J&egrave;rriais l'aimaient et avaient r'gret de l'vaie s'en aller.<br>
<br>
Je n'sommes pas ocquo fini avec les &eacute;lections. Dans la Ville y'a des candidats au plyien, parmi yeux la Missis Green, tch'a tchitt&eacute; <a href="st_sauveux.html">Saint Sauveux</a> et a transf&eacute;th&eacute; &agrave; <a href="st_helyi.html">Saint H&eacute;lyi</a>. J'li souhaite toutes les bouonnes chances, car s'ou n'a jamais fait grand' chose &agrave; Saint Sauveux, au mains ou n'a pas fait d'ma, mais dans m'n opinion je n'crais pas qu'ou trouv'tha assez d'support dans la Ville pour otchuper yunne des vacances.<br>
<br>
Dans les p&acirc;raisses y'a des &eacute;lections &agrave; Saint Sauveux, <a href="st_pierre.html">Saint Pi&ecirc;rre</a>, <a href="st_louothains.html">Saint Louothains</a> et &agrave; <a href="grouville.html">Grouville</a>. A Saint Pi&ecirc;rre i' pathait que l'Sieur Egr&eacute; ne s'en va pas g&acirc;gni facilement contre l'autre candidat, mais, avec chonna, je n'crais pas, comme j'avais dit la s'maine p&agrave;ss&eacute;e, tch'i' s'en va &ecirc;tre battu.<br>
<br>
A Saint Louothains, nou n'sais pas tchi craithe. Samedi p&acirc;ss&eacute; rencontris un &icirc;nmb&eacute;cile tchi voulait dithe que si Ernest Le Cornu abandonnait che s'sait parsqu'il avait peux d'&ecirc;tre battu par une femme. A ch'teu', Moussieu, vous tch'avez connu Ernest si longtemps, criy'ous s&eacute;rieusement tch'il a jamais yeu peux d'une femme?<br>
<br>
P&ucirc;s tard j'&eacute;thons les <a href="connetable.html">Conn&ecirc;tablyes</a>, et en ville je n'vais pas d'changement, ch'est-&agrave;-dithe pas ocquo. A Saint Sauveux, l'Conn&ecirc;tablye n'a pas ocquo dit d&eacute;finiivement tch'i' s'en va abandonn&eacute;, mais l'opinion parmi les &eacute;lecteurs est i tch'l' i faudra un nouvieau Conn&ecirc;tablye d'vant long, et la tchestchion est tch&egrave;squ'i' voudrait la djobbe.<br>
<br>
&Agrave; ch'teu', Moussieu, n'en v'l&agrave; assez pour chutte  semaine. &Agrave; la s'maine tchi veint, et dans l'entretemps, tout ch'qui y'a d'miyeu.<br>
<br>
&nbsp;<p>
<i><a href="lebrocq.html"> Ph'lip</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="tempsvoc.html">L&eacute; temps</a><p>
<li><a href="pmfraid2.html">Merrienne et l'temps fraid</a><p>
<li><a href="pmliet.html">Ph'lip aime san liet</a><p>

<li><a href="pmboutelle.html">Merrienne et sa boutelle</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>
<li><a href="pmcouvertuthe.html">Merrienne et sa couvertuthe &eacute;lectrique</a><p>
<li><a href="fre.html">La Fr&eacute;</a><p>
<li><a href="fraid.html">Ah! Fait i' fraid!</a><p>
<li><a href="gdffraid2.html">I' fait fraid!</a><p>
<li><a href="pmcold.html">Merrienne complains of the cold</a><p>
<li><A HREF="rfraid.html">Les R'fraide&ucirc;res</A><p>
<li><A HREF="ne2.html">La N&eacute;</A><p>
<li><a href="neige1868.html">Sur la Neige du 7 Novembre 1868</a><p>
<li><a href="fraidjm.html">Eun r'miede qui peu &ecirc;tre esprouvai quand y fait grand fraid</a><p>
<li><a href="pmchaleu.html">Merrienne et la chaleu</a><p>
<li><a href="pmchaleu2.html">D'la chaleu &agrave; Saint-Ou</a><p>
<li><a href="pmcaud.html">Y fait trop caud</a><p>
<li><a href="tempethatuthe.html">La Temp&eacute;thatuthe</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmfraid.html by HTTrack Website Copier/3.x [XR&CO'2014], Tue, 15 Jul 2025 13:59:41 GMT -->
</HTML>
