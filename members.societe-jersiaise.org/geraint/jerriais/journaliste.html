<HTML>

<!-- Mirrored from members.societe-jersiaise.org/geraint/jerriais/journaliste.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
<HEAD>
<TITLE>Un journaliste, p&eacute;the de famille</TITLE>
<META  name="keywords" content="Jèrriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un journaliste, p&eacute;the de famille</h2></font></center><p>
&quot;Le Chercheur de Vivres&quot; attatchi l'Caouain l'aut'e M&ecirc;cr&eacute;di par le moyen d'une s&eacute;rie d'versets dans les colonnes de chute gazette ichin, et mes lecteurs s'attendent sans doute &agrave; une r&eacute;plique de ma part.<br/>
<br/>
Ah &ccedil;a, le Caouain n'est pas un ouais&eacute; pour porter rantchune et si i' s'&ecirc;coutait, i' n'y f'thait pas la moindre attention &agrave; ches versets-l&agrave;.<br/>
<br/>
Mais, pour pliaithe &agrave; mes lecteurs, je m'en vais &ecirc;prouver quoaique je n'sis pas po&euml;te, &agrave; li r'donner, comme disent les Angliais, &quot;Tit for tat.&quot;<br/>
<br/>
Un arri&eacute;th&egrave; comme li n'a probabl'yement jamais oui p&acirc;ler de La Fontaine, ch'est ichin une mauvaise traduction de iune des fably'es de chu c&eacute;l&egrave;bre auteur-l&agrave;.<br/>
<br/>
Un journaliste, p&eacute;the de famille,<br/>
S'en vint l'aut'e Samedi en ville<br/>
Portant, patchi souos san bras,<br/>
Un tout fliambant neu pagas,<br/>
Avec l'ordre de n'mantchi pon<br/>
D'rapporter un mio d'jambon,<br/>
Morc&eacute; d'boeu ou des sauciches,<br/>
Livre d'beurre de siez Le Riche,<br/>
L'pain qu'i' fallait sus la plianche,<br/>
Le lendemain &eacute;tant Dimanche.<br/>
Comment v'l&agrave; tchi vint &agrave; s'faithe<br/>
Restetha tr&eacute;jous myst&eacute;the;<br/>
Enfin v'l&agrave; un rain-tchi-vaille<br/>
Qu'oubliyi sa pouore qu&eacute;naille,<br/>
Entreprins des distchussions<br/>
Au lieu d'faithe des commissions,<br/>
S'r&eacute;jouit toute la matin&egrave;e<br/>
Et pis, tard dans la r'l&eacute;v&eacute;e<br/>
I' s'rasouvint tout d'un coup<br/>
D'n'aver accat&eacute; rain du tout!<br/>
Pas moyen d'y porter r'mi&egrave;de,<br/>
Toutes les boutiques &eacute;taient vi&egrave;des!<br/>
<i>Pas un seul petit morceau<br/>
De mouche ou de vermisseau,</i><br/>
Mais i' n'sen fichait pas mal,<br/>
I' s'en fut, comme la cigale,<br/>
Carr&eacute;ment crier famine<br/>
Siez Marie Hibou sa vaisine,<br/>
La priant de li pr&ecirc;ter<br/>
Une libre d'beurre pour subsister<br/>
Jusqu'&agrave; la s'maine en r'venant.<br/>
Mais ch'qui n'est pas surprenant,<br/>
Comme la fourmi Marie Hibou<br/>
N'a jamais pr&ecirc;t&eacute; rain du tout,<br/>
En r'gardant l'journaliste dans l'syiers<br/>
Ou dit &quot;J'ai pitchi d'tes avi&egrave;rs,<br/>
Mais dis-m&eacute;, pourtchi qu'tu &egrave;s si tard<br/>
A t'protchuther un morc&eacute; d'lard?&quot;<br/>
I' dit, &quot;Ne m'faites pas trop de rouos<br/>
Mais j'tais &agrave; jouer &egrave;s dominos!&quot;<br/>
&quot;Ah justement, v'l'a l'boustre d'noeu,<br/>
V'l&agrave; qui t'sert bain, p&ecirc;ques-t&eacute;, acheteu!&quot;<br/>
<br/>
<i><a href="gwdec.html">Caouain</a><br/>
16/2/1918</i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="boutvoc.html">La boutiqu'sie</a><p>
<li><a href="pmvoleurs.html">Merrienne et les voleurs en Ville</a><p>
<li><a href="acatez.html">Acatez d'ich&icirc;n</a><p>
<li><a href="gdfadgi.html">Adgi, p'tite boutique!</a><p>
<li><a href="viande.html">La Viande a Bouan Marchi</a><p>
<li><a href="boutique.html">Couotheais vite &agrave; vais la Boutique!!!</a><p>
<li> <a href="helas_mygood.html">H&eacute;las! H&eacute;las!! Ah! 'My Good.'</a><p>
<li><a href="giernie.html">La Boutique Bein Giernie</a><p>
<li><a href="arlevee.html">Une Arlev&eacute;e en Ville</a><p>

<li><a href="corbfab.html">L&eacute; Corb&icirc;n et l&eacute; R'nard</a><p>
<li><a href="rnard_verjus.html">L&eacute; r'nard et l'v&egrave;rjus</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/journaliste.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
</HTML>
