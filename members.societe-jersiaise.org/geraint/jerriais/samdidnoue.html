<HTML>

<!-- Mirrored from members.societe-jersiaise.org/geraint/jerriais/samdidnoue.html by HTTrack Website Copier/3.x [XR&CO'2014], Tue, 15 Jul 2025 14:01:39 GMT -->
<HEAD>
<TITLE>Le Sam'di d'Nou&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Sam'di d'Nou&eacute;</h2>
Missis Dan L&ecirc;caudey va boutitchi</font></center><p>

Une bord&egrave;e, j'avais yeu l'occasion d'<a href="dinednoue.html">raconter &egrave;s lecteurs de chutte gazette ich&icirc;n coumment qu'un ammin &agrave; m&eacute;, Dan L&ecirc;caudey par son nom, avait 't&eacute; en ville le sam'di d'Nou&eacute;</a> et avait fini par faithe une b&ecirc;te de li-m&ecirc;me et par ervenin &agrave; la maison &agrave; minni&egrave;t pass&egrave;, bein souard et avec une minz&eacute;thabl'ye grive &agrave; la pli&egrave;che d'un pitho, pour le d&icirc;ner d'Nou&eacute; que sa femme devait faithe suffithe pour yeux et pour la visite qu'ils attendaient. Pus d'une fais de d'pis chu temps l&agrave;, nou' m'a d'mand&egrave; des nouvelles de Dan et d'sa Missis et nou' m'a dit que j'dev'thais en r'dithe tchic-chose.<br/>
<br/>
Missis L&ecirc;caudey n'est pas morte, ni Dan in'ntou, chein qu'est qu&acirc;si un mithacl'ye quand nou pense que l'pouorre pend'loque faillit &ecirc;tre achou&ecirc;mi quand la bonne fenne ramonti &agrave; haut souentre li la fais en tchestchon et que pus d'une fais d&eacute;d'pis il a yeu maille-&agrave;-partir quand i' p&acirc;lait d'aller en ville au Samedi.<br/>
<br/>
Mais tout chounna est d'l'ancienne histo&eacute;the coumme disait notre Ma&icirc;tre d'&ecirc;cole. Chein que j'm'en vais faithe est d'vos conter coumment que Missis Dan fit san marchi Sam'di pass&eacute;, en ville. J'm'en vais vos l'pr&eacute;senter en quatre ou chinq p'tits portraits, coumme je l'avais fait, aut' fais, pour Dan. Ch'la s'sa pus int&eacute;ressant que d'vos l'raconter tout d'une haleine en une longue br&eacute;viaithe sans but ni fin.<br/>
<br/>
</div><div align="center">* * * *<br/>
<br/>
<b>Sc&egrave;ne I. - La Tchuisine siez Dan L&ecirc;caudey</b><br/>
</div><div align="left"><br/>
<i>Il est huit heuthes et un quart. Dan est accoud&egrave; sus la tablye, l'air assez triste. Les vaissieaux du d&ecirc;jeuner n'sont pas occouo lav&egrave;s. Sans &ecirc;tre veu par Dan, qu'est en pens&egrave;es, le ca' a grimp&egrave; sus la tabl'ye et est &agrave; s'aidji &egrave;s restants d'h&eacute;thang dans l's'assi&egrave;es.</i><br/>
<br/>
<i>Missis L&ecirc;caudey erveint d'&agrave;-haut toute changie.</i><br/>
<br/>
<b>Missis L&ecirc;caudey</b>: - <i>Qu&eacute;tzzz</i>! Voleux d'ca! Et'ous hors d'ichin. Eche que tu n'vai' pas, Dan! que l'ca, est sus la tabl'ye? A tch'est qu'tu r'es &agrave; songi, ov ta t&ecirc;te dans tes mains? Tu f'thais bein mus d'laver les vaissieaux.<br/>
<br/>
<b>Dan</b>: - L'ieau n'bouort pas occouo!<br/>
<br/>
<b>Missis L&ecirc;caudey</b>: - Nan, parce que tu'avais qu&acirc;si laissi l'feu s'd&ecirc;teindre, tandis que j'tais &agrave; m'graie &agrave; haut! Oh! mon, doux, mon doux, tch'est qu'ch'est que d's'hoummes! allons, trimousse-t&egrave;! Quand un houmme mathi&egrave; n'est pas capabl'ye d'aller en ville &agrave; san tout seu le Sam'di d'Nou&eacute;, et que ch'est sa malheutheuse femme qu'est ob'l'yigie d'y'aller, faut bein qu'il ait l'soin d'la maison quand ou' n'est pas l&agrave;. Ch'est en tchi, n'rest&egrave;z pas l&agrave; m&acirc;ter comme un &ecirc;tamp&egrave;rche, &agrave; m'&ecirc;couter, Dan L&ecirc;caudey, mais bouogeons! Souffliez au feu et quand l'ieau bouordra, lavez les vaissieaux.<br/>
<br/>
<b>Dan </b>(<i>en allant du bord du graie</i>) Rapport&eacute;-m&eacute; du p'tun, veur-tu? J'sis au d'sans d&eacute;d'pis huit jours.<br/>
<br/>
<b>Missis L&ecirc;caudey</b>: N'fallait pas fumer votr' derni&eacute; quartron si vite. Ch'est d'votr' faute s'ou souffrez par votre extravagance.<br/>
<br/>
<b>Dan</b>: Extravagance? Un quartron de p'tun par tchinze jours!<br/>
<br/>
<b>Missis L&ecirc;caudey</b>: Combein est qu'i'y'a d'hoummes qui n'en ont pas autant! Et qui s'en contentent bein! Mais n'en v'la assez sus chu sujet'-l&agrave;. Arrangeous du mus qu'ou pouorrez tandis qu'je s'sai horte. Gardez un mio d'feu dans l'grais, mais pas trop, au prix qu'est l'tcherbon et vous b&ecirc;te assez d'aller payer l'derni&eacute; compte sans d'mander d'rabat! Ah, s'ou n'av&ecirc;tes pon une femme qu'est savante ou' s's'&ecirc;tes souos l'fou y'a longtemps - I' resti une demie boll&egrave;e d'soupe hier au d&icirc;ner; oul' est dans l'armoethe, avec un oignon ou deux et une tass&egrave;e d'ieau, y'en &eacute;tha assez pour votr' d&icirc;ner, en y mettant une bouanne tranche de pain et en mangeant une autre tranche avec. Enfin ne v'la la bus. J'men vais.<br/>
<br/>
<b>Dan</b>: A b&eacute;t&ocirc;t!<br/>
<br/>
<b>Missis L&ecirc;caudey </b>(<i>en s'n'allant</i>): A b&eacute;t&ocirc;t.<br/>
<br/>
<i>Dan reste dans l'mitan d'laithe &agrave; la r'garder d'valler l'all&egrave;e du gardin jusqu'&agrave; ce qu'ou r'frume le h&ecirc;cho.</i><br/>
<br/>
<b>Dan</b>: Bouanne d&ecirc;bate pour deux-treis heuthes. Ou r'est prinse de chutte m&ecirc;me humeur de tchan touos les Nou&egrave;s, de'd'pis qu'chu p'tit malheur l&agrave; m'arrivi, quand j'avais accat&egrave;s un pitho et qu'i' m'fut vol&eacute; en qu'min par tchi pendard qui m'mins une fichue maigre grive dans man pagas &agrave; la pli&egrave;che, sans que j'm'en aperchusse!! A Nou&eacute; pass&egrave;, j'f&ucirc;mes passer l'jour siez ses gens; - n'allit alle pon l&ucirc;s conter toute la boustre d'histo&egrave;the - &agrave; sa mani&eacute;the occouo, en m'faisant passer pour un rain-tchi-vaille, endr&eacute; sa m&egrave;the, qui pr&eacute;tend tr&eacute;jous qu'ou' n'a jamais yeu grosse id&egrave;e d'm&eacute;. L'ann&egrave;e de d'vant j'avais une su&egrave;e d'fraid et ch'l&agrave; lus servit de pr&eacute;texte pour que j'neussions pas pus d'diner qu'd'amor! Vaithe, ou' sait bein coyer, ma femme; mais, par malheur, ch'est tr&eacute;jous sus m&eacute; qu'ou coyie! Tout d'm&ecirc;me, je n'men vais pas m'graie d'une demie boll&egrave;e d'soupe r&ecirc;cauff&egrave;e et d'deux tranches de pain pour man d&icirc;ner. J'avons des poulettes et y'avait sept oeu's hier dans les nids - mais nou n'y'en trouv'tha pon anni&egrave;t - du mains, autant coumme la missis en s&eacute;tha!<br/>
<br/>
<i>Dan se met &agrave; soufflier au feu, fait bouoill'yi l'ieau, lave la vaisselle, et s'en va dans les bels.</i><br/>
<br/>
</div><div align="center"><b>Sc&egrave;ne II. - Siez Mess Bailhache.</b><br/>
</div><div align="left"><br/>
<i>Missis L&ecirc;caudey grinpe les trais d'gr&eacute;es en bouais et va dans l'office &agrave; dro&eacute;te. Mess Mallet et Mess Gruchy sont dri&eacute;the le compteux &agrave; r'chever des sous et &agrave; cro&ecirc;si des comptes dans lus gros livres. Mess Bailhache li-m&ecirc;me est assis &agrave; c&ocirc;t&eacute; d'l'&acirc;tre aupi d'la grande carte, avec san chap&eacute; mins d'c&ocirc;t&eacute;; ses lunettes sus l'bu d'san nez. Il est &agrave; fumer une grosse cigare en faisant bouanne mine &egrave;s siens qui viennent dans l'office.</i><br/>
<br/>
<i>Missis L&ecirc;caudey entre.</i><br/>
<br/>
<b>Mess Bailhache</b>: Bonjour, Missis, &quot;Good Morning!&quot; Tch'est que j'pouvons faithe pour vous &agrave; matin? Faites-nous l'plia&icirc;si d'vos assi&egrave;the.<br/>
<br/>
<i>I' s'l&egrave;ve et passe sa tchaithe.</i><br/>
<br/>
<b>Missis L&ecirc;caudey</b>: - Oh! ch'n'est pas la peine, j'vos r'mercie. J'sis justement v'nue d'mander s'ous avez besoin d'un mio d'fain pr&eacute; pour vos gh'vaux.<br/>
<br/>
<b>Mess Bailhache</b>: Nannin, merci, ma p'tite Missis. Nos gh'vaux n'y sont pas accouotum&egrave;s.<br/>
<br/>
<b>Missis L&ecirc;caudey</b>: Ni pour ervendre?<br/>
<br/>
<b>Mess Bailhache</b>: Nan d'j'a! N'y'a pon grand' passe ach'teu pour le fain d'pr&egrave;; l'monde ne veulent pas y mettre les sous, viy'ous? By Golly, Nan!<br/>
<br/>
<b>Missis L&ecirc;caudey</b>: C'hest dommage, car, viyant que ch'est vous, et que j'vos acatons tant d'tchi, nou vos l'&eacute;thait donn&eacute; &agrave; bouan marchi. Enfin, pis qu'ou n'l&eacute; voulez pas, n'y'a qu'&agrave; s'en r'aller. J'vos sou'aite un bouan Nou&eacute;! Et &agrave; vous, Mess Gruchy!! Et &agrave; vous, Mess Mallet!!!<br/>
<br/>
<b>Mess Bailhache</b>: Same to you, Missis. La patheille, ou viyiz, la patheille. Ha! Has! Ch'est coumme dans notr' janne temps. By Golly! Un bouan Nou&eacute;, Missis.<br/>
<br/>
<b>Mess Gruchy et Mess Mallet</b>:  Un bouan Nou&eacute;, Missis, un bouan Nou&eacute;.<br/>
<br/>
<b>Missis L&ecirc;caudey</b>: I' m'sembl'ye que j'oublie tchic chose! Eche du tch&egrave;rbon que j'voulons? Nannin! - Eche du bran? Nannin! - Du pollard? Nannin, pis que l'qu&eacute;t&ocirc;t - respect d'la compagnie - est mort! Mais t'ch'est donc que ch'peut &ecirc;tre?<br/>
<br/>
<i>Ou' reste dans l'mitan d'l'office touannant d'un bord et d'autre &agrave; la vaie parmi les siens qui sont &agrave; payer lus compotes et &agrave; dounner lus ordred. Les uns et l's'autres se houquent dans san pann'yi ou dans san parapluie. Apr&egrave;s une pause, Mess Bailhache se l&egrave;ve.</i><br/>
<br/>
<b>Mess Bailhache</b>: John! Apporte don une poutchie d'oranges pour Missis L&ecirc;caudey. By Golly! Faut bein lis baill'yi san Nou&eacute;, By golly! Eche pon Missis? Ha! ha!! has!!! Mais vaithe. L&agrave;.<br/>
<br/>
<b>Missis L&ecirc;caudey </b>(en prenant la poutchie et la mettant dans san pann'yi) : Merci bein des fais, Mess Bailhache; man bouan homme es'sa bein content! Merci, Oh! Bon! Ach'teu' j'me r'souveins de chein que j'voulais vos dithe. Sav'ous bein que quand man bouan houmme vint vos payer ll'dernier compte de tch&egrave;rbon, l'autre semaine, ou n'lis rabattites pas l'discompte, coumme quand ch'est m&eacute;. Il en a 't&egrave; diversement chagrin&egrave; et a dit qui ne r'mettra jamais les pi'ds ichin. J'voulais vos l'dithe, Mess Bailhache, car je vos ai tr&eacute;jous yeu en grand estime, pour de m&eacute;; vous, qui f&ucirc;tes D&eacute;put&eacute;, n'y'a pas occouo tant d'ann&egrave;es.<br/>
<br/>
<b>Mess Bailhache</b>: - Oh! nou n'lis rabatti pas rein? Fallait que ch'fusse un oubli! By Golly, vaithe, ch'tait un oubli! Dis, Mess Gruchy, &agrave; combein que l'compte se montit?<br/>
<br/>
<b>Mess Gruchy</b>: A &pound;2 2s. 6d.<br/>
<br/>
<b>Mess Bailhache</b>: - Bon. Dounne les 2/6 &agrave; Missis ach'teu, du moment que ch'tait un oubli! Et r'arrange tes livres, coumme i faut? L&agrave; t'n&egrave;z bon Missis.<br/>
<br/>
<b>Missis L&ecirc;caudey</b>: Merci, merci, Mess Bailhache; je crai que j'pouorrai tout d'm&ecirc;me persuader &agrave; man bouan houmme que ch'tait une m&ecirc;prinze. A la pr&eacute;cheine et Bouan Nou&eacute; occouo une fais.<br/>
<br/>
</div><div align="center"><b>Sc&egrave;ne III. - Siez un marchand de p'tun.</b><br/>
</div><div align="left"><br/>
<b>Missis L&ecirc;caudey</b>: Bonjour, Mess D'la Haye. Man bouonne houmme m'a dit de v'nin vos faithe ses comply'&egrave;ments pour la saison. I' n'ma pas dit de vos l'dithe mais i' m'a dit, &agrave; m&eacute;, qu'ou m'offritha&ecirc;tes p't'&ecirc;tre san p'tit Christmas coumme d'amor, et que dans chu cas-l&agrave; j&eacute; f'thais aussi bein de l'emporter, car i' n'sait pas quand tch'est qu'i' pouorra v'nin en ville.<br/>
<br/>
<b>Mess D'la Haye</b>: Bon! et bein t'nez bon Missis, ne v'chin un patchet d'Pioneer qui pouorra fumer &agrave; san la&icirc;zi.<br/>
<br/>
<b>Missis L&ecirc;caudey</b>: Merci bein des fais, ach'teu vos pliait-i mettre, un quartron... Oh, extchusez, ne v'la une personne qui m'fait signe d'aller li p&acirc;ler.<br/>
<br/>
<i>Missis L&ecirc;caudey sort d'la boutique en emportant le patchet de &quot;Pioneer&quot; et file bouan rond avau la route.</i><br/>
<br/>
</div><div align="center"><b>Sc&egrave;ne IV. - Siez un autre marchand de p'tun.</b><br/>
<br/>
</div><div align="left"><b>Missis L&ecirc;caudey</b>: Bonjour, Mess Malzard. J'esp&egrave;the que l'coummerce va bein; ach'teu qu'ou' pouvez y mettre tout votr'temps.<br/>
<br/>
<b>Mess Malzard</b>: N'faut pas s'pliaindre. Merci Missis.<br/>
<br/>
<b>Missis L&ecirc;caudey</b>: Sav'ous bein, Mess Malzard, que j'ai entr&egrave;s inchin sus m'n'id&egrave;e, par habitude (car ch'est pas souvent que j'manque &agrave; v'nin vos ac&acirc;ter tchic chose quand j'veins en ville) mais ach'teu qu'je regarde ma liste, n'y'a pon un mot de p'tun d'sus. Ch'est sans doute que man bouan houmme en a occouo un tas d'restant. I' est tr&eacute;jous &agrave; dithe qu'i' n'peut pon en aver trop du v&ocirc;tre, &agrave; la fais, de peux qu'ou tchit't&ecirc;tes &agrave; en vendr' de chutte sorte-l&agrave;.<br/>
<br/>
<b>Mess Malzard</b>: S'il en a assez, i' n'faut pas en emporter d'autre, mais j'ai tr&eacute;jous amor de lis baillyi une pipe &agrave; Nou&eacute;, prenez en y'une d&eacute; d'dans chutte bo&ecirc;te ichin, avec mes comply'ments.<br/>
<br/>
<b>Missis L&ecirc;caudey </b>(<i>prenant la plus belle pipe</i>): Merci; merci, Mess Malzard. Un bouan nou&eacute;! Et &agrave; toute la famille...<br/>
<br/>
</div><div align="center"><b>Sc&egrave;ne V. - Siez un bouochi.</b><br/>
</div><div align="left"><br/>
<b>Missis L&ecirc;caudey</b>: J'sis v'nue pour erchever le prix du lard que j'vos avions vendu le mais pass&eacute;. Ch'tait 160 livres, sans la t&ecirc;te, sus vot' titchet, mais je n'm'en vais pas accepter chonna. Ch'tait just&eacute;ment huit jours devant l'assembl'y&eacute;e y'o&ugrave; qu'i' fut d&eacute;cid&egrave; qu'i' faudrait payer le lard t&ecirc;te et tout, et j'veurs &ecirc;tre pay&eacute;e t&ecirc;te et tout.<br/>
<br/>
<b>Mess Cory</b>: Mais votr' lard '&eacute;tait vendu longtemps devant l'nouvel accord et je n'vos dait pas la t&ecirc;te.<br/>
<br/>
<b>Missis L&ecirc;caudey</b>: Devant l'accord ou aupr&egrave;s l'accord, j'm'en fiche pas mal; ch'est anni&egrave;t qu'je veins pour mes sous, et je n'pr&eacute;tends pas vos baill'yi la t&ecirc;te pardessus le marchi.<br/>
<br/>
<b>Mess Cory</b>: Si j'vos paie la t&ecirc;te, ch'ssa &agrave; quatorze sous, et pas &agrave; tchinze.<br/>
<br/>
<b>Missis L&ecirc;caudey</b>: Avec la t&ecirc;te le lard d'vait p'ser 176 livres. A quatorze sous v'l&agrave; qui nos fait... viy'ons... &pound;5 2s. 8d., et sus l'autr' s'ens, 160 &agrave; 15 sous v'la qui nos fait... viy'ons... &pound;5 0s. 0d. Pay&egrave;z-m&egrave; man lard et tout, ou bein jamais je n'vos r'accat't'ai rein!<br/>
<br/>
<b>Mess Cory</b>: J' n'ai pas le temps d'ardghumenter avec vous anni&egrave;t. Ne v'chin vos sous. Mais ch'est une bouanne chose qu'i' n'y ait pas grands fermi&egrave;rs coumme vous, en Jerry!!<br/>
<br/>
<b>Missis L&ecirc;caudey </b>(<i>&agrave; sans tout seu en s'en r'allant</i>): V'la qui fait 2/8 de gagni ichin. Un patchet de p'tun siez D'la Haye, une pipe siez Malzard, et mes oranges et man 2/6 de discompte siez Bailhache, v'la qu'i n'est pas tant mal pour un qu'mench'ment; j'n'ai pus qu'&agrave; continuer d'm&ecirc;me, et j'pourrai dithe que je n'ai pas perdu man jour.<br/>
<br/>
</div><div align="center"><b>Sc&egrave;ne VI. - La tchuisine &agrave; Dan L&ecirc;caudey.</b><br/>
</div><div align="left"><br/>
<i>Il est siez heuthes. Dan s'en va baithe san th&eacute;e, attabl'y&egrave; d'vant une grande pliat'tl&eacute;e d'oeu's fricachis. I' les fouorre vite dans l'titheux d'la tabl'ye, quand i' ouait le pas d'sa femme qui ramonte l'all&egrave;e du gardin.</i><br/>
<br/>
<i>Missis L&ecirc;caudey entre. Oulle est moyien'ment chergie. Oulle a san grand pan'yi, deux grosses poutchies d'oranges, des ballots, des patchets souos ses deux bras, et une demi&egrave;-douzaine d'alman&acirc;s, qu'ou porte du mus qu'ou peut avec tout l'restant.</i><br/>
<br/>
<b>Dan </b>(<i>en s'mettant endr&eacute; le titheux pour muchi le p'tit nio d'fum&egrave;e qui s'en &ecirc;cappe</i>). - T&eacute; r'v&eacute;lo, don.<br/>
<br/>
<b>Missis L&ecirc;caudey</b>: Vaithe, me r'v&eacute;chin, et ne v'chin chein qu'je rapporte...<br/>
<br/>
<i>Oulle envie l'un opr&egrave;s l'autre sus la tabl'ye, le sofa et les tchaithes touos ses ballots et ses patchets.</i><br/>
<br/>
<b>Missis L&ecirc;caudey</b>: L&agrave;, Dan L&ecirc;caudey, ch'est d'm&ecirc;me que nou' va boutitchi au Sam'di d'Nou&eacute;. J'avais emport&egrave; siex ch'lins &agrave; matin. Ne v'la chein que j'r'apporte. Y'en a au mains &agrave; treize chelins! Pourtant j'n'ai pas d&ecirc;pens&egrave; un sou des &pound;5 que Cory nos d'vait pour le lard et chein qu'est pus, i' m'reste occouo 2/6/de d'sus mes siex ch'lins.<br/>
<br/>
<b>Dan </b>(<i>rest&eacute; tout b&ecirc;te endr&eacute; la cherge de provisions et d'alman&acirc;s</i>): Mais coumment que tu t'es prinse?<br/>
<br/>
<b>Missis L&ecirc;caudey</b>: En r'gardant &agrave; m&eacute;. En prenant soin d'mes sous. en &ecirc;vitant les auberges et les mauvaises compagnies et en montrant &egrave;s villais tch'est qu'chest que d'saver boutitchi. I'n'y'a qu'&agrave; la Nouvelle Chronique que j'n'ai pas peu faithe &agrave; ma t&ecirc;te. Le jeune houmme qu'&eacute;tait dri&eacute;the le compteux n'a jamais voulu me dounner un Alman&acirc;s pour man nou&eacute;. Il a yeu l'toupet d'me d'mander y'o&ugrave; qu'i f'thaient lus profit s'i dounnaient lus marchandise pour rein!! A forche d'emb&ecirc;ter le cacheux d'la bus, j'lai fait m'dounner man passage d'anni&egrave;t pour rein, viyant que ch'est Nou&eacute; et que nou fait souvent servi sa bus quand i' tchait d'la pl'iye les jours que j'allons en ville! Ach'teu, j'n'ai ni mangi ni bu d'pis &agrave; matin - J'm'en vais pas m'd&ecirc;changi d'vant baithe du th&eacute;e. allons, d&ecirc;halle m&eacute; des oeu's l&agrave; que tu veins d'fricachi.<br/>
<br/>
<b>Dan </b>(<i>faisant l'innocent</i>): Tch'est qu'tu veurs dithe?<br/>
<br/>
<b>Missis L&ecirc;caudey</b>: Allons pas d'gniolin. Tu'avais oubli&egrave; d'baissi l'ridgeau et en ramontant aupi des f'n'&ecirc;tres, j't'ai veu ramasser un pliat pour le muchi! Et j'vai bein la fum&egrave;e qui s'&eacute;cappe du bord du titheux. Et ne v'la une d&eacute;mi&eacute;-douzaine de cruques d'oeu' qui veinnent d'&ecirc;tre envi&egrave;es dans l'&acirc;tre. Allons d&ecirc;halle le pliat et passe l&eacute; m&eacute;...<br/>
<br/>
<i><a href="ejluce.html">Elie</a></i><br/>
<i>La Nouvelle Chronique de Jersey 25/12/1912</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dinednoue.html">San Din&eacute; d'Nou&eacute;</a><p>
<li><a href="farcednoue.html">La farce d'Nou&eacute;</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/samdidnoue.html by HTTrack Website Copier/3.x [XR&CO'2014], Tue, 15 Jul 2025 14:01:39 GMT -->
</HTML>

