<HTML>

<!-- Mirrored from members.societe-jersiaise.org/geraint/jerriais/pmtriste1952.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Triste Nouvelle</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Triste Nouvelle</h2>
Lermes au Portinf&eacute;<br/></font></center><p>

Moussieu l'Editeu,<br/>
<br/>
Apr&egrave;s la triste nouvelle que j'apprint l'autre matin, y faut avou&eacute; que je n'tais pas hardi dans les sentiments d'vos &ecirc;crithe comme de cou&ocirc;tume. Mais, apr&egrave;s tout, y faut faithe san d'v&eacute; dans autchune circonstance, et don j'ai print couothage.<br/>
<br/>
Quand, l'autre matin, dans les onze heuthes et d'mie, la femme au Bram accouothit ichin et annoncit la mort du Rouai, la Merrienne, tch'y tait en train d'netti sa tchu&icirc;sine, ne voulit pas l'craithe.<br/>
<br/>
&quot;Ch'n'est pas p&ocirc;ssiblye,&quot; ou s'fit, &quot;et tu d&eacute;v'thais sav&eacute; m&ucirc;s Jane que de v'nin nos &ecirc;ffrit&eacute; avec une patheille histouaithe. J'savons ben tch'il avait tait ben mal pour un temps, le pou&ocirc;re Rouai, mais les docteurs avaient dit tch'y tait m&ucirc;s, et j'tiomes tous rasse&ucirc;th&eacute;s. Ch'n'est pas la v&eacute;thit&eacute;, chen qu'tu nos dis, mais tchique rumeur qu'a couothu. R'va-t'en siez t&eacute; faithe tan travas.&quot;<br/>
<br/>
Mais... malheutheusement, Moussieu, ch'tait vrai, et quand vint l's&eacute;, assis aupi du feu, j'nos m&icirc;mes &agrave; en p&acirc;sl&eacute;. J'n'ai pas d'honte de dithe que par bord&eacute;e j'avions les l&eacute;rmes &egrave;s yiers, quand pensa&icirc;mes &agrave; la Reine et l's'autres membres de la famille Royale.<br/>
<br/>
&quot;Si nous avait seu,&quot; dit Merrienne, &quot;tch'y tait ben mal, et que n'y'avait pas grande &eacute;spethance, le coup n'&eacute;thait pas tait si s&eacute;v&egrave;the, car nous &eacute;thait tait pr&eacute;path&eacute;s, mais ch'est un t&egrave;rriblye choc quand une p&eacute;rsonne p&acirc;sse comme chonna dans la niet.&quot;<br/>
<br/>
&quot;S&ucirc;s un sens, v&egrave;the, Merrienne,&quot; j'l'y dit, &quot;mais s&ucirc;s un autre y faut consid&eacute;th&eacute; que dans patheils cas n'y'a autchune souffrance, et qu'ch'est une belle mort. Apr&egrave;s l'preumi&eacute; t&ecirc;rriblye choc nou veint &agrave; vais qu'la Providence a tait bouonne, et nou dait en &ecirc;tre r'connaissants.&quot;<br/>
<br/>
&quot;Eh ben, man Ph'lip,&quot; ou dit, &ecirc;ssuyant ses yiers avec san mouochet, &quot;j'pense ben qu'tu'as raison, mais le Rouai n'tait pas vyi, et ses docteurs avaient tr&eacute;jous fait l'monde craithe tch'y r'&eacute;tait pr&egrave;sque en sant&eacute;. Chen que j'trouve dr&ocirc;le, ch'est qu'avec toute l&ucirc;s science, y n'pouvaient pas d&ecirc;couvri tch'y tait un homme mouothant.&quot;<br/>
<br/>
&quot;Les docteurs, ma Merrienne,&quot; j'l'y dit, &quot;font d'l&ucirc;s m&ucirc;s, mais n'y'a pas un homme dans l'monde tch'y n'peut pas s'tromp&eacute;, et y n'faut pas les biaum&eacute;. Et ach'teu ch'est d'pens&eacute; &agrave; la pou&ocirc;re jeune femme tch'y s'trouve tout soudaiment Reine d'Angli&eacute;t&egrave;rre, &agrave; l'&acirc;ge de vingt-chinq ans. Ch'est une t&ecirc;rriblye r&eacute;sponsabilit&eacute; s&ucirc;s ses &ecirc;paules.&quot;<br/>
<br/>
 &quot;V&egrave;the,&quot; ou dit, &quot;et y l'y faudra l'aide de nos pri&egrave;thes. Par chen qu'nous en ouait, oulle a tr&eacute;jous tait bouonne fille, et dans sa d&ecirc;tr&eacute;sse la Providence ne l'abandonn'na pas. Epis y n'faut pas oubli&eacute; qu'l'exemplye de san noblye p&egrave;the la sou&ocirc;tiendra, car si jamais un homme a fait san  d'v&eacute; dans l'monde ch'tait ly. Nou le r'gr&egrave;te, mais seux et certain qu'nou n'a rain &agrave; l'y r'prochi. Quant &agrave; sa brave femme, oulle a tr&eacute;jous tait aim&eacute;e par le riche et l'pauvre. Avec des pathents d'm&ecirc;me la <a href="duc.html">Reine Elizab&eacute;</a> n'peut pas sinon &ecirc;tre bouonne et capablye, et nous est contents d'sav&eacute; qu'oulle est mathi&eacute;e &agrave; un homme tch'y l'aime de tout san tchoeu.&quot;<br/>
<br/>
&quot;Absol&ucirc;ment,&quot; je m'fit, &quot;et y'a chonnechin &eacute;tout Merrienne, que l'Angli&eacute;terre a tr&eacute;jous prosp&eacute;th&eacute; souos une Reine. Sans autchune doute che s'sa la m&ecirc;me histouaithe chutte fais. Mais, sais-tu ben qu'nou trouv'tha dr&ocirc;le en qu'menchant de b&egrave;the &agrave; la Sant&eacute; d'la Reine &agrave; un d&icirc;n&eacute; et d'chant&eacute; <a href="queen.html">God save the Queen</a>, quand nous a tait si longtemps acou&ocirc;tum&eacute;s &agrave; un rouai.&quot;<br/>
<br/>
&quot;Y'&eacute;tha ben d'autres changements,&quot; ou dit, &quot;mais y'a une chose tchi n'change jamais, et ch'est la loyaut&eacute; des J&egrave;rriais &agrave; la Couronne. La Reine, que la Providence la b&ecirc;nisse, peut s'fi&eacute; que si jamais ou veur de l'aide de notre &icirc;le ou n'&eacute;tha pas &agrave; d'mand&eacute; deux fais.&quot;<br/>
<br/>
&quot;Amen &agrave; chonna,&quot; j'ly dit.<br/>
<br/>
<i><a href="lebrocq.html">Ph'lip</a><br/>
Les Chroniques de Jersey 9/2/1952<br/></i>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="princesse_margaret.html">La Mort d'la Pr&icirc;nc&ecirc;sse Margaret</a><p>
<li><a href="reinemethe2.html">L'Ent&egrave;rrement d'la Reine M&eacute;the</a><p>
<li><a href="reinemethe3.html">L&eacute; s&egrave;rmon d'l'Arch&ecirc;v&ecirc;que d&eacute; Cantorb&eacute;ry au s&egrave;rvice d'ent&egrave;rrement d'la Reine M&eacute;the</a><p>
<li><a href="pmreinemethe.html">La v&icirc;site d'la Reine-m&egrave;the</a><p>
<li><a href="pmcoronation1.html">La Coron&acirc;tion</a><p>
<li><a href="pmcoronation2.html">La Coron&acirc;tion</a><p>
<li><A HREF="masse.html">La M&acirc;sse Rouoyale</A><p>
<li><a href="charlesiii.html">L&eacute; Rouai Charles III, Duc d&eacute; Nouormandie</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmtriste1952.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>
