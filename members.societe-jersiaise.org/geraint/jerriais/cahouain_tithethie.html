<HTML>

<!-- Mirrored from members.societe-jersiaise.org/geraint/jerriais/cahouain_tithethie.html by HTTrack Website Copier/3.x [XR&CO'2014], Tue, 15 Jul 2025 13:55:06 GMT -->
<HEAD>
<TITLE>Je sis &agrave; &ecirc;crithe ch't articlye ichin dans la solitude de ma mansarde</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Je sis &agrave; &ecirc;crithe ch't articlye ichin dans la solitude de ma mansarde</h2></font></center><p>

Je sis &agrave; &ecirc;crithe ch't articlye ichin dans la solitude de ma mansarde.<br/>
<br/>
V'l&agrave; b&eacute;t&ocirc;t tchinze jours que je n'ai pas sorti.<br/>
<br/>
I' n'faut pas penser que j'ai la rouogeule, ni l'flu, ni rain comme chenna.<br/>
<br/>
Je sis en parfaite sant&eacute;.<br/>
<br/>
La raison pourtchi que je n'ai pas min l'pid d'hors ches jours ilo est bain facile &agrave; comprendre.<br/>
<br/>
J'ai peux ! <br/>
<br/>
Ous avez lu dans les g&acirc;zettes touos les aut'es jours des accontes d'une tithethie g&eacute;n&eacute;rale dans toutes les parties de l'Ile comment qu'des gens paisiblyes qui rentraient trantchillement siez-ieux au s&eacute;, que ch'fusse &agrave; pid, en motor-bike ou m&ecirc;me en automobile &eacute;taient &ecirc;pouvant&eacute;s de oui des d&eacute;tonations tout pr&egrave;s d'ieux et des balles de pistolet qui lus r&acirc;saient les ouotheilles.<br/>
<br/>
Eh bein je sis v'nu &agrave; saver que ch'tait m&eacute;, le pouore Caouain, qui&eacute;tait l'innocente cause de tout chenna.<br/>
<br/>
V'l&agrave; des ann&eacute;es que mes ennemins cherchent &agrave; m'tither et comme i'n'ont pas peu en r'pather ils ont imagin&eacute; que l'miyeu plian &eacute;tait de faithe une battue g&eacute;n&eacute;rale d'un but d'l'&icirc;le &agrave; l'autre.<br/>
<br/>
Heutheusement que j'ai 't&eacute; djerri en temps et que j'ai peu me mettre en seuthet&eacute;.<br/>
<br/>
Mais chennechin ne peut pas continuer pour tr&eacute;jous. <br/>
<br/>
I'm'ennyie comme tout de rester enfrum&eacute; comme chenna, je sis &agrave; mantchi toutes les f&ecirc;tes ouest que j'&eacute;tais tr&eacute;jous invit&eacute;.<br/>
<br/>
Je n'ai pas 't&eacute; &agrave; un seul ''Show'' ni &agrave; un seul Carnaval, mains les prisonniers sont laissis en paix.<br/>
<br/>
M&eacute; j'ai Marie Hibou &agrave; m'pers&eacute;tchuter &agrave; longs jours. Ou m'traite de tout, et m'dit qu'oulle est enni&eacute;e de m'aver souos les pids &agrave; londgeur de jours, et que j'dev'thais montrer un p'tit pus d'couothage. Je sais bain que v'l&agrave; tchi n'la d&ecirc;rang'geait pas du tout de oui p&acirc;ler que j'avais 't&eacute; f&ucirc;sillyie.<br/>
<br/>
Le Chef est continuellement &agrave; m'&ecirc;lourder ettou, li. I'dit que ch'est bain amusant de vaie un ouais&eacute; comme m&eacute; un &eacute;tat d'&ecirc;pouvante justement viyant que deustrais mousses font &ecirc;cliater des p&eacute;tards dans les routes.<br/>
<br/>
Vaithe ! Ch'est de tchuthieux p&eacute;tards cheuses-l&agrave;, qui vos font des balles s&ucirc;fflier alentou des ouotheilles.<br/>
<br/>
Mais l'Chef a biau p&acirc;ler. I'n'est pas si r&ecirc;solu comme tout chenna ninnetou, li !<br/>
<br/>
A la tomb&eacute;e d'la niet i'rentre siez-li et fait la m&icirc;ne d'aver toutes sortes d'&ecirc;crituthes importantes &agrave; faithe.<br/>
<br/>
V'la tchique temps qu'i n'a pas 't&eacute; veu par les c'mins oppr&egrave;s sol&egrave; couochant, et pas pus tard qu'avant-hier quand une motor-bike passi dans Charing Cross et que l'tuyau cratchi comme un traite d'arme, not'e v&acirc;lient Chef se muchi souos l'conteux &agrave; faithe la m&icirc;ne qu'il avait perdu tchiquechose. <br/>
<br/>
Mais p&eacute;tards ou pistolets, j'ai grand r'gret de vaie que des gens qui n'ont rain &agrave; craindre es'saient devenus si nerveurs.<br/>
<br/>
Oppr&egrave;s qu'les g&acirc;zettes avaient publi&eacute; touos ches rapports-l&agrave;, entouor des gens qu'avaient mantchi d'&ecirc;tre tith&eacute;s et des femmes qu'avaient trouv&eacute; d's hommes dans lus chambres et ainsi d'suite, i'y en avait hardi qui lus imaginirent que che s'sait lus tour le pr&eacute;chain.<br/>
<br/>
Alice Fidelaine qui va cou&ocirc;tre siez Ma&icirc;t's Tom Pod&ecirc;tre, eut l'malheur de li&egrave;the tout chenna dans la ''Post'' en b&eacute;vant san th&eacute;e ... Oulle a tr&eacute;jous cou&ocirc;tume de s'en r'aller siez lyi toute seule, mais chute seth&eacute;e-l&agrave; ou r'fusi de sorti d'la maison &agrave; mains que Ma&icirc;t'e Tom ne fusse la conduithe.<br/>
<br/>
Ou criyait qu'ou s'en allait &ecirc;tre tith&eacute;e dans l'prumi&eacute; carrefour. <br/>
<br/>
Le pouore Laiesse Ernon, li, s'&eacute;tait couochi d'bouanneheuthe et dormait bain paisiblyement.<br/>
<br/>
Sa femme s'en allait justement se mettre au li&egrave;t quand ou s'imagini qu'i' yavait tchiqu'uns &agrave; bas dans la tchuisine.<br/>
<br/>
Ou v'nait d'oui la porte ouvri !<br/>
<br/>
Ou s'mins &agrave; p&ecirc;tri Laiesse dans les fliancs pour le r&ecirc;veillyi.<br/>
<br/>
Laiesse n'&eacute;tait pas content d'&ecirc;tre disteurb&eacute; comme chenna et li dit de s'couochi et de l'aissi trantchille mais ou n'li donni pas un moment de r'pos.<br/>
<br/>
I' fallait absolument aller vaie tch'est qu'&eacute;tait l&agrave;. <br/>
<br/>
Alors i' print sa lampe et d'cendi en bas.<br/>
<br/>
Sa femme le suivi avec une bringe qu'ou t'nait &agrave; ses deux mains, pr&ecirc;te &agrave; fendre l'cr&acirc;ne de l'individu qu'avait  os&eacute; entrer siez-ieux.<br/>
<br/>
Mais i'n'trouvithent personne.<br/>
<br/>
Toutes les portes &eacute;taient barr&eacute;es et l'tchan, qu'est grand comme une ourse et qu'&eacute;thait d&eacute;vor&eacute; autchun malfaiteur, ronfliait trantchillement sus la natte.<br/>
<br/>
La missice n'&eacute;tait pas convaintchue ; i'falli explorer toute la maison d&eacute;pis la cave jusqu'&egrave;s mansards devant qu'ou permisse &agrave; Laiesse de se r'couochi.<br/>
<br/>
Et l'r&ecirc;sultat de tout chenna a 't&eacute; que Laiesse Ernon a d'fendu qu'i' rentre une autre g&acirc;zette &agrave; la maison !<br/>
<br/>
<i>Cahouain</i><br/>
<i>22/10/1927</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>


<li><a href="cahouain_titherie.html">Achteu qu'il n'y a pu de titherie</a><p>
<li><a href="cahouain_whew.html">Whew! Whew!</a><p>
<li><a href="cahouain_cracots.html">Puisque les mousses n'ont pas occuo peut m'aveughi avec les cracots</a><p>
<li><a href="chasse1.html">Unne bord&egrave;e d'chasse</a><p>
<li><a href="chasse2.html">Unne ao&ucirc;te bord&egrave;e d'chasse</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_tithethie.html by HTTrack Website Copier/3.x [XR&CO'2014], Tue, 15 Jul 2025 13:55:06 GMT -->
</HTML>

