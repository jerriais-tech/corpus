<HTML>
<HEAD>
<TITLE>Quand nou jouait des farces</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Quand nou jouait des farces</h2>
L's &Ecirc;tats et l&eacute; Code</font></center><p>

<font size="-1"><i>&agrave; Port&icirc;nf&eacute;,</i><br/>
<i>Saint Ou.</i><br/></font>
<br/>
Moussieu l'Editeu,<br/>
<br/>
Tchi dommage qu'les bouonnes vielles couotumes dispathaissent. Quand j'tais mousse, l&eacute; preumi&eacute; jour d'<a href="avri_mais.html">Avri</a> &eacute;tait l'jour pour jouer des farces &agrave; ses am&icirc;ns, ses vaisins et &agrave; des gens qu'nou n'aimait pas. J'me r'souveins qu'une bord&eacute;e, quand j'avais ch&icirc;nq ou siez ans, que ma m&egrave;the m&eacute; donnit une p'tite boutelle et m'dit d'aller &agrave; la boutique pour du lait d'pigeon. Quand, &agrave; la boutique, j'pr&eacute;sentis la boutelle et d'mandis pour du lait d'pigeon, la femme dri&egrave;the l&eacute; compteux sou&ocirc;rit et m'dit de faithe ses complyiments &agrave; ma m&egrave;the, et d'li dithe qu'oulle avait pas une goutte parsqu'oulle en avait yeu tant de d'mander chu mat&icirc;n-l&agrave;. Quand je r'v&icirc;ns siez-m&eacute;, ma m&egrave;the, mes fr&egrave;thes et mes soeurs se m&icirc;ntent &agrave; rithe, et chein tchi m'fit m&acirc;rri l'p&ucirc;s ch'tait que quand man p&egrave;the r'v&icirc;nt pour e tais, i' rit p&ucirc;s haut et p&ucirc;s longtemps que tout l'restant. &Agrave; ch'teu j'peux vos dithe que y'a une trentaine d'ann&eacute;es ou d'm&ecirc;me je jouis une farce &agrave; la Merrienne, mais j'&eacute;thais deu saver m&ucirc;s, car, pour m&eacute; puni, j'en eus pour une bouonne tch&icirc;nzaine dans la c&acirc;sse &agrave; tchan. La Merrienne ne pouvait appr&eacute;cier l'humeur d'la farce que j'li avais jou&eacute;, et j'prins bouon soin de ne r'qu&eacute;menchi pas. Comme j'vos l'ai dit p&ucirc;s d'une fais, Moussieu, les femmes sont dr&ocirc;les!<br/>
<br/>
La grande nouvelle chais jours ch'est qu'en Angli&eacute;t&ecirc;rre y'&eacute;tha une grande demande pour nos nouvelles patates jusqu'au <a href="juin_mais.html">mais d'Ju&icirc;n</a>, et m&ecirc;me pus tard. Ch'est une chance que nos fermiers n'avaient jamais yeu, et il est &agrave; esp&eacute;ther tch'i' s'en vont en profiter, et que tout l'profit n'&icirc;tha pas pour p&eacute;yi les frais des marchands. avec le temps p&ucirc;s doux chais jours, ma bordeuse a miyeu mine toute les v&icirc;ngt-quatre heuthes, et j'm'attends de pouver la d&ecirc;foui d'vant la f&icirc;n d'<a href="mai_mais.html">Mai</a>. J'vais fou&ocirc;lli ich&icirc;n et l&agrave; trais ou quatre fais par jour, pour m'asse&ucirc;ther que y'&eacute;tha une bouonne r&eacute;colte, et chein que j'vais est tout &agrave; fait satisfaisant. La Merrienne dit que j'pou&ocirc;rraimes ocquo aver une aube-gel&eacute;e ou deux, mais quant &agrave; m&eacute;, j'crais que la fraid est finie, et que j'allons aver un bel &ecirc;t&eacute;. Quant &egrave;s v&icirc;siteurs, la bouonnefemme a 't&eacute; bein contente d'li&egrave;the que pr&egrave;sque tous les nouvieaux-mathi&eacute;s ont fichi l&ucirc;s camp. Mais comme ou dit, les gens dans la Campagne tch'ont un mio d'avis d&eacute;v'thaient s'apprivisionner contre l'&icirc;nv&acirc;sion de touristes tchi s'en vont nos tchais s&ucirc;s l'co bein vite.<br/>
<br/>
Quant &egrave;s <a href="etats.html">Etats</a>, Moussieu, comme d&eacute; cou&ocirc;tume nou n'sait pas ou&egrave;sque nou-s-en est. La grande tchestchion du Code de djais-sept chent septante-yunne fut souol'v&eacute;e mardi, mais i' y'avait yeu tant d'autres choses &agrave; distchuter que quand v&icirc;nt l'heuthe du din&eacute;, quand un nombre de membres avaient la&icirc;ssi la Chambre, l&eacute; Pr&eacute;sident d&ecirc;cidit contre la suggestion de si&eacute;gi dans l'arl&eacute;v&eacute;e, d&icirc;sant, avec raison, qu'la tchestchion du Code &eacute;tait trop &icirc;mportante pour un d'mi&eacute;-jour. Et, donc, ou fut laissie d'c&ocirc;t&eacute;, au grand desappointement d'un certain membre, tchi criyait, sans doute, qu'avec une Chambre &agrave; maintchi vi&egrave;de, i' pou&ocirc;rrait gagni san point. Dans l'p&acirc;ss&eacute;, Moussieu, nou-s-a veu des sujets d'une grande &icirc;mportance d&eacute;cid&eacute;s &agrave; la derni&eacute; minute, sans donner l'temps &egrave;s membres tchi restaient de r&eacute;fli&eacute;chi &agrave; t&ecirc;te repos&eacute;e. L&eacute; fameux 'Douard L&eacute; Tchesne, tchi savait comment s'prendre, &eacute;tait tr&eacute;jous l&agrave; pour prendre avantage d'la situ&acirc;tion, et trouvait assez d'supporteurs pour li aidgi &agrave; faithe des b&ecirc;tises.<br/>
<br/>
&quot;Mais,&quot; s'fit la Merrienne, apr&egrave;s aver rest&eacute; trantchille pour tchiques minutes, &quot;en li&ecirc;sant la g&acirc;zette, j'ai veu que y'eut hardi d'sous vot&eacute;s &egrave;s diff&eacute;thents comit&eacute;s, et chein tchi m'&ecirc;tonnit p&ucirc;s que tout l'restant, ch'tait d'vaie que man cou&ocirc;s&icirc;n, l'Ernest L&eacute; Cornu, fut donn&eacute; une somme pour continuer l&eacute; fameux tunnel sou&ocirc;s l'<a href="fort_regent.html">Fort Regent</a>. Veur-tu m'dithe que l'travas s'en va continuer?&quot;<br/>
<br/>
&quot;Chein tch'i' donn&icirc;tent au Comit&eacute; des Travaux Publics,&quot; j'li dis, &quot;&eacute;tait une p'tite somme pour continuer &agrave; creuser pour vaie tch&egrave;squ'i' s'en vont trouver, mais chonna n'veur pas dithe qu'le tunnel s'sa fini. Oulle est &agrave; peine qu'menchi, et, en autchun cas, i' n'faut pas bliaumer l&eacute; pr&eacute;sident agissant, car j'doute hardi s'il 'tait jamais en faveur du tunnel. Ne t'g&egrave;ne pas, Merrienne, oulle est un bieau but d'&ecirc;tre finie, l&eacute; fichu tunnel, comme &eacute;tout d'autres projets sanctionn&eacute;s quand l's Etats avaient l&ucirc;s moments d&eacute; folie.&quot;<br/>
<br/>
&quot;Eh bein,&quot; ou s'fit, &quot;j'esp&egrave;the que tu as raison, man Ph'lip, mais &agrave; ch'teu tch&egrave;squ'en est pour l&eacute; S&eacute;nateur Farley, et chutte salop'thie tch'il app&egrave;le du 'sludge'? Est'che d&eacute;cid&eacute; tchi s'en va &ecirc;tre apport&eacute; dans la Baie pour &icirc;nfecter tout l'vaisin&eacute;?&quot;<br/>
<br/>
&quot;Nennin, Merrienne,&quot; j'li dis, &quot;mais il est &eacute;vident que l'Sieur Farley n'a pas oquo abandonn&eacute; l'id&eacute;e. I' veur dithe que n'y &eacute;tha pas d'odeur, et qu'apr&egrave;s que sa salet&eacute; &eacute;tha 't&eacute; expos&eacute;e &agrave; l'air frais et sain d'la Baie d'Saint Ou, les fermiers ne s'sont que trop contents de v'n&icirc;n la cherchi pour mettre s&ucirc;s l&ucirc;s t&ecirc;rres. I' n'faut pas oublier que quand l'Sieur Farley a tchiquechose dans la t&ecirc;te, i' n'est pas l'homme pour perdre couothage. Quand i' s'm&icirc;nt s&ucirc;s les rangs pour S&eacute;nateur, nou li donnait pas une chance, mais il y v&icirc;nt quand m&ecirc;me.&quot;<br/>
<br/>
&quot;V&egrave;the,&quot; ou s'accordit, &quot;et s&ucirc;s bein des sens ch'est un homme que nou peut admither, mais, avec chonna, je n'comprends pas pourtchi que ch'est les mielles dans la Baie d'Saint Ou tch'il a chouaisi.&quot;<br/>
<br/>
&quot;Et ou&egrave;sque tu voudrais l'envier chu 'sludge'?&quot;, j'li d'mandis.<br/>
<br/>
&quot;Autchun bord sinon ich&icirc;n,&quot; ou ra&icirc;ponnit &quot;Par exemplye, pourtchi n'le d&eacute;p&ocirc;ser tchiques milles dans la m&eacute;, p&ucirc;s pr&egrave;s d'<a href="dgernesy.html">Djern&eacute;zi</a>?&quot;<br/>
<br/>
&quot;L&eacute; S&eacute;nateur, sans doute, ne voudrait empoua&icirc;sonner le bieau paisson tchi s'trouve le long des c&ocirc;tes de Djern&eacute;zi,&quot; j'li dis, &quot;et sans autchune doute i' l&eacute;v'thaient la Cliame d&eacute; Haro. Nou n'peut pas faithe chonna, Merrienne, et apr&egrave;s tout les Djern&eacute;siais n&eacute; nos ont pas fait d'ma.&quot;<br/>
<br/>
&quot;Y'a ma vielle sou&ocirc;sine tchi d'meuthe au Tort&eacute;v&acirc;,&quot; ou dit. &quot;J't'en ai p&acirc;sl&eacute; tchiquefais d'la vielle biche. Je n'li veur pas d'm&acirc;, mais j't'asseuthe que si j'entendais yun d'chais jours qu'oulle avait crev&eacute;, j'n'&icirc;thais pas &agrave; s'n ent&ecirc;rrement.&quot;<br/>
<br/>
&quot;Y'a d'bein dr&ocirc;les d&eacute; gens en J&ecirc;rri &eacute;tout,&quot; j'li dis.<br/>
<br/>
&quot;Sans doute,&quot; ou ra&icirc;ponnit, &quot;mais i' n'y a pas s'n &ecirc;gale ich&icirc;n. Quand tu pense que la derni&eacute; fais que j'fus la vaie, ou n'me donnit pas m&ecirc;me une t&acirc;sse d&eacute; tais, et m&eacute; tchi 'tait si l&acirc;ss&eacute;e que j'avais d'la peine &agrave; me t'n&icirc;n d'but.&quot;<br/>
<br/>
&quot;Ah!&quot; je m'fis, &quot;nos y v'l&agrave;. Ch'tait la t&acirc;sse d&eacute; tais que tu n'eus pas tchi t'fit si m&acirc;rrie!&quot;<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="gdffarce.html">Les farceurs</A><P>
<li><a href="gdffarces.html">Les farces bouannes</a><p>
<li><a href="farche.html">Une Bounne Farche</a><p>
<li><a href="farce.html">Eune farce</a><p>
<li><a href="2histoethes.html">Deux histo&egrave;thes d&eacute; man janne temps</a><p>
<li><a href="goodtimes.html">How Mister Piteur had good times in his youth</a><p>
<li><a href="tictac.html">Tic... Tac... Tac...</a><p>
<li><a href="farces_chapelle.html">Des farces dans la chapelle</a><p>
<li><A HREF="raintchivale.html">Un Farceux Raintchiv&acirc;le &egrave;t Ap&egrave;rt</A><p>
<li><a href="paissondavri2.html">Paisson d'Avri</a><p>
<li><a href="cahouain1avri1916.html">Samedi pass&eacute;, comme je prenais un p'tit somme oppr&egrave;s d&icirc;ner</a><p>
<li><a href="paintricks.html">How Piteur tricks the old lady, and the sad result</a><p>
<li><a href="farcethie.html">La farc&eacute;thie</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="mathie.html">L'histouaithe du nouvieau mathi&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

