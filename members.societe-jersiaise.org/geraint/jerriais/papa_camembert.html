<HTML>
<HEAD>
<TITLE>Papa et l'camemb&egrave;rt</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Papa et l'camemb&egrave;rt</h2></font></center><p><br>
<br>
&quot;Pouortchi,&quot; j&eacute; d'mandis &agrave; Papa coumme i' 'tait &agrave; li&eacute;the la G&acirc;zette du S&eacute;, &quot;pouortchi qu'not' P&acirc;ra&icirc;sse a choua&icirc;si eune D'moua&icirc;selle pouor &egrave;rpr&eacute;senter la P&acirc;ra&icirc;sse? Pouortchi qu&eacute; j'n'avons pon un Moussieu d'la P&acirc;ra&icirc;sse coumme en Ville?&quot;<br>
<br>
&quot;Ah,&quot; r&ecirc;ponnit Papa, &quot;ch'est en tchi qu'ch'est raique St. H&eacute;lyi tch'a ravigot&eacute; la cou&ocirc;teunme d'aver un Moussieu acant&eacute; eune Miss.&quot;<br>
<br>
&quot;Mais pouortchi,&quot; qu&eacute; j'&icirc;nsistis, &quot;pouortchi qu'les aut's P&acirc;ra&icirc;sses n'ont pon un Moussieu &eacute;tout? Ch'n'est pon du f&egrave;rre-pliaie!&quot;<br>
<br>
&quot;V'l&agrave; tch'est bein vrai, man fistaud,&quot; dit Papa, en areunnant l'papi. &quot;Mais quand j'tais janne houmme, m&eacute;, y'avait des comp&eacute;titions dans les P&acirc;ra&icirc;sses pouor un 'Moussieu d'la P&acirc;ra&icirc;sse' &agrave; seule f&icirc;n qu'i' pi&ecirc;sse accompangni la 'Miss d'la P&acirc;ra&icirc;sse' &agrave; la Bat&acirc;le des Flieurs. V&eacute;the, quand la Bat&acirc;le 'tait eune v&eacute;thitabl'ye bat&acirc;le auve des co d'p&icirc;ssenlyits et des tourn&eacute;oualipes d&eacute; tulipes et paffes d&eacute; pavots et des p&acirc;sse-l'avant d&eacute; p&acirc;sse-roses, bein, i' fallait des jannes hoummes &agrave; sou&ocirc;t'n&icirc;n l'honneu d'la P&acirc;ra&icirc;sse, car les hardelles n'pouvaient dg&eacute;the lus battre dans lus belles robes sans les d&ecirc;chither en chitchettes, valet.&quot;<br>
<br>
&quot;Ch'est-i' vrai qu'la Bat&acirc;le des Flieurs soulait &ecirc;t' eune vraie bastaude, Papa?&quot; qu&eacute; j&eacute; d'mandis.<br>
<br>
&quot;Bein seu qu'oui, man p'tit,&quot; r&ecirc;ponnit Papa. &quot;Et n&eacute; v'l&agrave; pouortchi qu'les jannes hoummes avaient &agrave; pratitchi tchiques cos d'tampon sus la strade &egrave;s comp&eacute;titions du Moussieu d'la P&acirc;ra&icirc;sse pouor mouontrer lus forche.&quot;<br>
<br>
&quot;As-tu pr&icirc;ns part dans ches comp&eacute;titions pouor 'Moussieu d'la P&acirc;ra&icirc;sse', Papa?&quot;<br>
<br>
&quot;Oui-dgia,&quot; dit Papa fi&eacute;thement, &quot;et j't&eacute; di qu&eacute; ch'fut &agrave; cause d&eacute; m&eacute; et m's anm&icirc;ns qu'les p&acirc;ra&icirc;sses avaient r'nonchi jusqu'&agrave; ches drein les comp&eacute;titions d'm&ecirc;me.&quot;<br>
<br>
&quot;Tch'est qu'tu fis don, Papa?&quot;<br>
<br>
&quot;Eh bein, man p'tit, tout s'p&acirc;ssit coumme chennech&icirc;n: l&eacute; conmit&eacute; d'la P&acirc;ra&icirc;sse tch'organn&icirc;sait les comp&eacute;titions pouor la Miss et l'Moussieu d'la P&acirc;ra&icirc;sse avait &icirc;nvit&eacute; les jannes gens d&eacute; v'n&icirc;n &agrave; la Salle P&acirc;roua&icirc;ssiale pouor eune s&eacute;th&eacute;e. Ta Manman, tchi 'tait ieune des comp&eacute;titeuses pouor &ecirc;t' Miss d'la P&acirc;ra&icirc;sse, m'encouothagit d'entrer dans la comp&eacute;tition, et viyant qu&eacute; j'tais iun des pus bieaux hardgieaux du va&icirc;thinn&eacute; &#150; et j'en sis acouo, ma f&icirc;ngre! &#150; j'd&eacute;cidis d&eacute; m'mettre sus les rangs. Parmi m's anm&icirc;ns y'en avait eune d'mi&eacute;-douzaine d&eacute; jannes hoummes tchi 'taient pr&ecirc;ts &agrave; prendre part &eacute;tout et j'd&eacute;cid&icirc;nmes d&eacute; nos graie ensembl'ye, car la rivalit&eacute; 'tait bein &agrave; l'amiabl'ye. L&eacute; jour d'la comp&eacute;tition, j'nos r&ecirc;unn&icirc;nmes siez Djo L'Ross&icirc;ngno et j'chang&icirc;nmes dans la vielle grange. Mou&ocirc;n Doue, mais fa&icirc;thait-i' eune arsion, chu jour-l&agrave;! J'gard&ecirc;mes les grandes portes d'la grange grandes ouv&egrave;rtes pouor aver un couothant d'air, car i' tait pouffre, ma f&eacute;, tandi qu&eacute; j'mett&ecirc;mes nos c'm&icirc;nses emp's&eacute;es, les hautes dg&egrave;nes, les n&eacute;thes braies et les c&acirc;saques auve lus longues coues b'santes. Aupr&egrave;s tchique temps j't&ecirc;mes touos pr&ecirc;ts, ou qu&acirc;siment pr&ecirc;ts. J'av&ecirc;mes emprunt&eacute; des fas &agrave; nos p&eacute;thes ou nos oncl'yes ou nos grands fr&eacute;thes. Tu sai qu'&agrave; chu temps-l&agrave;, i' fallait s'habilyi bein formellement pouor les s&eacute;th&eacute;es d'm&ecirc;me &#150; i' fallait mett' eune blianche qu&eacute;m&icirc;nse emp's&eacute;e &agrave; haute dg&egrave;ne, eune n&eacute;the papillote, des n&eacute;thes braies, eune c&acirc;saque &agrave; coue d'h&eacute;thonde et un tappeur.&quot;<br>
<br>
&quot;Tch'est qu'ch'est, eune c&acirc;saque &agrave; coue d'h&eacute;thonde?&quot; qu&eacute; j&eacute; d'mandis.<br>
<br>
&quot;Ch'est coumme eune c&acirc;saque &agrave; coue d'cra&ucirc;lant-tchu, mais ou n'cra&ucirc;le pon autant.&quot;<br>
<br>
&quot;Oh, Papa!&quot; j'excli&acirc;mis.<br>
<br>
&quot;Coumme j'ai dit, j'av&ecirc;mes emprunt&eacute; nos fas,&quot; continnuit Papa, &quot;mais l'Bill&eacute; L'Boutilyi avait ieu &agrave; emprunter l'fa &agrave; san Papa, Jean L'Boutilyi tch'avait l'm&ecirc;nom Jean Gros Jean. Ch'est en tchi Jean Gros Jean L'Boutilyi 'tait l'pus gros moussieu d'la P&acirc;ra&icirc;sse, rond coumme eune poumme et gros coumme tch&icirc;nze jours. Malheutheusement, l&eacute; Bill&eacute; 'tait maigre coumme tchi vivrait sus du vinnaigre et l'fa 'tait pust&ocirc;t dgi&ecirc;x fais trop grand pouor li. Ses braies 'taient &agrave; mi&eacute;-m&acirc;t, en deu pouor la c&acirc;saque tchi pendait d&eacute; d'ssus ses &ecirc;pa&ucirc;les et d'tchi la coue tra&icirc;nait dans l'ponsi coumme eune br&icirc;nge. San tappeur 'tait sgorn&eacute; et i' fallait l'stoffer d'g&acirc;zettes &agrave; seule f&icirc;n qu'i' n'couvre pon ses i&egrave;rs. Il avait des dg&eacute;lesses et eune cheintuthe pouor ses braies, et j'l&icirc; donn&icirc;nmes du fi patcheux pouor a&icirc;dgi auve la se&ucirc;th't&eacute; des braies, mais les bas des gambes 'taient acouo &agrave; tra&icirc;ner dans l'aithe en accompangnant la coue d'sa c&acirc;saque. Et auve touos ches grands habits, il avait pus ca&ucirc;d qu&eacute; l'restant d'nous. Quand j't&ecirc;mes touos habilyis, i' n'y'avait qu'eune chose tchi mantchait &#150; les n&eacute;thes papillotes.&quot;<br>
<br>
&quot;Les papillotes, Papa?&quot;<br>
<br>
&quot;Oui. Tu sai qu'tan P'p&egrave;e met eune cravate pouor aller &agrave; l'office. Mais pouor les grandes s&eacute;th&eacute;es et les d&icirc;nni&egrave;rs, les hoummes mettent eune papillote,&quot; explyitchi Papa.<br>
<br>
&quot;Oui, Papa,&quot; qu&eacute; j'dis.<br>
<br>
&quot;Eh bein, i' nos fallait des n&eacute;thes papillotes auve nos habits formels, et viyant qu'j'av&ecirc;mes l'&icirc;ntention d'&icirc;mpressionner les juges d'la comp&eacute;tition pas seulement auve not' forche mais auve l' &ecirc;l&eacute;gance d&eacute; nos costeunmes, j'd&eacute;cid&icirc;nmes d&eacute; mett' des fra&icirc;ches papillotes.&quot;<br>
<br>
&quot;Des fra&icirc;ches papillotes, Papa? Coumme tchi qu'nou-s'a des papillotes tchi sont fra&icirc;ches?&quot;<br>
<br>
&quot;Nou les happe!&quot; dit Papa d'un air surpr&icirc;ns. &quot;Bein seu qu'i' faut chasser les papillotes et les happer &agrave; seule f&icirc;n d'pouver mett' eune papillote la pus fra&icirc;che qu&eacute; p&ocirc;ssibl'ye.&quot;<br>
<br>
&quot;Mais, Papa, les papillotes qu&eacute; nou met &agrave; l'entou du co n'sont pon les papillotes tchi voltil'yent dans l'gard&icirc;n!&quot;<br>
<br>
&quot;Si-fait-dgia, man fistaud!&quot; dit Papa. &quot;Au mains, quand j'tais janne nou soulait garder deux-trais papillotes dans eune cage siez s&eacute; pouor mett' quand nou-s'allait &egrave;s d&icirc;nni&egrave;rs ou &egrave;s s&eacute;th&eacute;es &icirc;mportantes. Au jour d'aniet la Soci&ecirc;t&eacute; Protectrice des Annimaux et d's &Icirc;nsectes n&eacute; p&egrave;rmet pon d'itelle mode et les papillotes en souaie ou en polyest&egrave;r ont rempliaichi les bouonnes vielles papillotes du temps p&acirc;ss&eacute; &#150; &eacute;pis les gens d'au jour d'aniet sont tr&eacute;jous trop embarr&acirc;ss&eacute;s et i' n'ont pon assez d'temps pouor souongni les papillotes et en tout cas la vie est mains formelle qu&eacute; dans les bou&ocirc;ns vi&egrave;rs temps et nou n'porte pon les papillotes aussi souvent qu'nou soulait l'faithe.&quot;<br>
<br>
&quot;Mais, Papa,&quot; qu&eacute; j'objectis, &quot;les papillotes d&eacute; m&ecirc;me n&eacute; rest&eacute;thaient sus l'co &#150; il' &eacute;thait voltilyi hors.&quot;<br>
<br>
&quot;N&eacute; v'l&agrave; pouortchi qu'nou-s'amathait un mio d'chucre l'tou du co atout un riban,&quot; explyitchit Papa. &quot;Eune p'tite bliouque gardait l'mio d'chucre sus la haute dg&egrave;ne et la papillote restait l&agrave; &agrave; chuchi l'chucre. Bein seu qu'nou p&egrave;rdait sa papillote s'i' tchiyait d'la plyie et qu'l&eacute; chucre finnit par fondre, mais rein n'est miyeu qu'eune fra&icirc;che papillote sus l'co. L'habit n'fait pon l'mouaine, mais eune belle papillote fait l'moussieu. Et coumme j't'avais dit, m's anm&icirc;ns et m&eacute;, j'all&icirc;nmes chasser des papillotes pouor en aver des fra&icirc;ches pouor nos fas. L&eacute; sol&eacute; lithait et i' fa&icirc;thait bein caud &#150; j't&ecirc;mes en ieau, mais i' fallait c'menchi la chasse &egrave;s papillotes. J'gaff&icirc;nmes des haves qu&eacute; Djo avait dans la grange et cache! Nos v'l&agrave; &agrave; la r'ch&egrave;rche d&eacute; papillotes, et bein seu qu&eacute; j't&ecirc;mes au dget pouor des n&eacute;thes tchi sont pus rares qu'les aut's couleurs. Mich&eacute; Malzard avait apport&eacute; eune pathe d&eacute; longues-veues &agrave; seule f&icirc;n d'&ecirc;pier les p'tites b&ecirc;tes &agrave; ailes. J'p&acirc;ss&ecirc;mes l&eacute; long des c'm&icirc;ns, eune dga&icirc;ngue d&eacute; bieaux jannes hoummes habilyis en c&acirc;saques &agrave; coue d'h&eacute;thonde, ch&acirc;tchun atout eune have et l'Mich&eacute; &agrave; haute-dg&egrave;rre sus Pi&egrave;rre d'la Haye &agrave; r'garder par d'ssus les f&ocirc;ss&eacute;s par les longues-veues &agrave; nos crier 'Havo! N&eacute; v'l&agrave; eune papillote au bas du clios-l&agrave;!' Par l&eacute; temps qu&eacute; j'av&ecirc;mes happ&eacute; assez d'n&eacute;thes papillotes pouor touos nous, j'd&ecirc;puth&ecirc;mes d&eacute; sueu et j't&ecirc;mes p'l&eacute;s d's&eacute;. 'H&eacute;, mes vi&egrave;rs,' qu&eacute; dit Ph'lippot Pallot, &quot;n&eacute; v'ch&icirc;n l'aub&egrave;rge. Pouortchi pas baithe eune fais d'vant aller pus liain &agrave; la Salle P&acirc;roua&icirc;ssiale? J'avons assez d'temps, dgia!' Et n&eacute; v'l&agrave; chein qu&eacute; j'f&icirc;nmes. Mais en nos appr&eacute;chant d'l'aub&egrave;rge, j&eacute; rencontr&icirc;nmes l'Professeu auve sa tchithette.&quot;<br>
<br>
&quot;Tch'est qu'un professeu avait &agrave; faithe auve eune tchithette, Papa?&quot; j&eacute; d'mandis.<br>
<br>
&quot;Bein, i' n'tait pon vra&icirc;nment un professeu. Ch'tait san m&ecirc;nom car i' 'tait tr&eacute;jous &agrave; &icirc;nventer d'tchi: des p'tits chapieaux pouor les c&ocirc;nes des vaques; des paraplyies pouor les crapauds; du papi d'patate et des plieunmes &agrave; gr&eacute;v&icirc;n &agrave; seule f&icirc;n qu'les touristes p&ucirc;ssent env'yer des cartes postales mangeabl'yes....&quot;<br>
<br>
&quot;Oh, Papa!&quot;<br>
<br>
&quot;... et chutte s&eacute;th&eacute;e-l&agrave; i' 'tait &agrave; bouler eune tchithette remplyie d'fronmages. 'B&ocirc;nsouair, bouonnes gens!' qu'i' nos saluit. '&Ecirc;t'-ous pouor la comp&eacute;tition pouor &quot;Moussieu d'la P&acirc;ra&icirc;sse&quot; a ces s&eacute;?' Et nous &agrave; r&ecirc;pondre qu&eacute; oui. 'Tch'est qu'tu'as l&agrave; don, Professeu?' d'mandit Pi&egrave;rre. 'Assa,' qu&eacute; l'Professeu explyitchit en &icirc;nditchant l&eacute; cont'nu d'la tchithette, &quot;j'ai &icirc;nvent&eacute; &agrave; ches drein un nouviau fronmage, ch'est du camemb&egrave;rt J&egrave;rriais.' Mich&eacute; Malzard r'gardit l&eacute; fronmage d&eacute; pr&egrave;s atout ses longues-veues. 'Chenna n'&egrave;rsembl'ye pon hardi au camemb&egrave;rt, sai-tu!' qu'i' fit. 'V&eacute;the,' ajou&ocirc;tit Djo. 'Les camemb&egrave;rts sont ronds. Ches'-ch&icirc;n sont des trais-carres.' L&eacute; Professeu s'&egrave;rdr&eacute;chit auve un c&egrave;rtain ordgi. 'Mais exact&eacute;ment,' qu'i'dit, 'car ch'est pouor l&eacute; pain mod&egrave;rne, l&eacute; pain tranchi tch'est c&acirc;rr&eacute;. Chu camemb&egrave;rt J&egrave;rriais s'en va fiter les sannouiches pus scientifiquement viyant qu'i' y'a des carres.' Bill&eacute;, d&eacute; tchi l'chap&eacute; avait tch&eacute;e par d'ssus ses ouothelles, &egrave;rpoussit la louorne et s'grattit la t&ecirc;te. 'Mais coumme tchi dgi&acirc;tre qu'tu fai du camemb&egrave;rt &agrave; trais-carres?' qu'i' d'mandit. 'Ch'est bein s&icirc;mpl'ye,' explyitchit l'Professeu. 'L&eacute; fronmage &agrave; trais-carres veint d'vaques tchi n'ont qu'trais gambes!' J'f&ucirc;nmes bein surpr&icirc;ns, j'peux t'asse&ucirc;ther, man fistaud. 'Io&ugrave; dinne dgi&acirc;bl'ye qu&eacute; tu'as trouv&eacute; des vaques tch'ont raique trais gambes?' L&eacute; Professeu nos r'tortchit bein calm&eacute;ment coumme chennech&icirc;n: 'Bein, j'ai un troup&eacute; d'vaques qu'j'ai ram&acirc;ss&eacute;, des vielles vaques qu'les f&egrave;rmi&egrave;rs n'veulent pus car les pou&ocirc;rres b&ecirc;tes ont p&egrave;rdu eune gambe. Quand i' sont env'y&eacute;es &agrave; l'Abri d's Annimaux dans la Route d&eacute; St. Sa&ucirc;veux, la Soci&ecirc;t&eacute; Protectrice m&eacute; donne un co d't&eacute;l&eacute;phone pouor m&eacute; dg&egrave;rni et j'vais, m&eacute;, les prendre. Et achteu qu'j'ai un troup&eacute; d'vaques &agrave; trais gambes, j'ai du fronmage &agrave; trais-carres.' Mais l&eacute; Ph'lippot n'tait pon conva&icirc;ntchu et dit, 'Coumme tchi qu'la quantit&eacute; d'gambes peut affecter la forme du fronmage?' Et l'Professeu &agrave; r&ecirc;pondre, 'Les vaques &agrave; trais gambes font du fronmage &agrave; trais-carres, et les vaques &agrave; quat' gambes donnent du fronmage en blios, c&acirc;rr&eacute; coumme l&eacute; Cheddar.' &Agrave; chu point-l&agrave; Fr&eacute;dot L'Feuvre, tchi 'tait auve nous, objectit, 'Mais les camemb&egrave;rts sont ronds! Combein d'gambes qu'i' faut don pouor aver des fronmages ronds?' Aussi calm&eacute;ment qu'janmais, l'Professeu dit, 'Ch'est bein s&icirc;mpl'ye. Nou-s'ens&icirc;ngne &egrave;s vaques d&eacute; faithe des pithouettes duthant la traithie, et v'l&agrave; tch'arrondit l'fronmage. Les vaques &agrave; trais gambes, coumme d&eacute; ra&icirc;son, n&eacute; peuvent pus faithe des pithouettes et don l'fronmage n&eacute; peut pon &ecirc;t' rond, ch'est tout triandgul&icirc;s&eacute;.' Et ch'est vrai qu'tout 'tait bein a&icirc;si &agrave; comprendre quand l'Professeu 'tait &agrave; explyitchi tout d'eune manni&eacute;the si scientifique. Ayant compr&icirc;ns la ra&icirc;son pouor la trianglyific&acirc;tion du fronmage au Professeu, nous, les jannes gas, admithaient les bieaux fronmages dans la tchithette en d'mandant au Professeu o&ugrave;'est qu'i' boulait auve sa cartcha&icirc;son. 'J'm'en vais dans la m&ecirc;me direction qu'vous,' qu'i' dit. 'J'm'en vais d'livrer chu fronmage &agrave; la Salle P&acirc;roua&icirc;ssiale pouor l&eacute; souper aupr&egrave;s la comp&eacute;tition du &quot;Moussieu d'la P&acirc;ra&icirc;sse&quot;. Les danmes d&eacute; l'&Icirc;nstitut d'Femmes sont l&agrave; &agrave; attendre pa'ce qu'i' lus en vont faithe des sannouiches c&acirc;rr&eacute;es pouor l&eacute; monde l&agrave; &agrave; ces s&eacute;.' 'J'allons baithe eune fais ich&icirc;n &agrave; l'aub&egrave;rge d'vant aller &agrave; la Salle P&acirc;roua&icirc;ssiale,' qu&eacute; j'l&icirc; d&icirc;nmes. 'T&eacute; plia&icirc;t-i' eune p&icirc;nte? Car i' fait bein ca&ucirc;d et ch'est du travas &agrave; bouler eune tch&eacute;thiol&eacute;e d'fronmage d&eacute; m&ecirc;me. J'allons t'a&icirc;dgi &agrave; pousser ta tchithette quand j'avons arrou&ocirc;s&eacute; nos avalouaithes.' Et j'la&icirc;ss&icirc;nmes la tchithette d'vant l'aub&egrave;rge, et les haves but&eacute;es contre l&eacute; bord d'la tchithette, et j'entr&icirc;nmes bein heutheusement dans l'aub&egrave;rge car l&eacute; sol&eacute; d'chutte s&eacute;th&eacute;e d'&Ecirc;t&eacute; lithait acouo fort et en bagoulant auve l&eacute; Professeu j'av&ecirc;mes les gorges secques coumme eune brique.&quot;<br>
<br>
&quot;J'n'ai janmais veu des vaques &agrave; trais gambes, Papa,&quot; qu&eacute; j'dis.<br>
<br>
&quot;Ch'est en tchi qu'les v&eacute;t&eacute;rinnaithes au jour d'aniet ont pus d'm&eacute;d'cinnes et i' peuvent faithe des op&eacute;th&acirc;tions avanchies pouor sa&ucirc;ver les gambes &egrave;s vaques achteu,&quot; r&ecirc;ponnit Papa. &quot;Et n&eacute; v'l&agrave; pouortchi qu'nou n'vait tant d'fronmage &agrave; trais-carres aniet.&quot;<br>
<br>
&quot;Ch'est eune bouonne chose pouor les vaques,&quot; j&eacute; dis sympathiquement. &quot;Mais, Papa, si les vaques daivent faithe des pithouettes pouor produithe du fronmage rond, coumme tchi qu'nou fait du fronmage Suisse, l&eacute; chein auve les creux?&quot;<br>
<br>
&quot;Sans doute,&quot; r&ecirc;ponnit Papa, &quot;ch'est quand les vaques ont l&eacute; hitchet. Ch'est l'altitude des montangnes en Suisse tchi fait hiqueter les vaques dans chu pays-l&agrave;, et ch&acirc;que hitchet fait un creux dans l'fronmage. Mais assez pouor les vaques &#150; j'tais &agrave; t'raconter pouortchi qu'les P&acirc;ra&icirc;sses d'la campangne n&eacute; font d'aut' des comp&eacute;titions pouor un 'Moussieu d'la P&acirc;ra&icirc;sse'. Djo, Mich&eacute;, Fr&eacute;dot, Pi&egrave;rre, Bill&eacute;, Ph'lippot, Tanm&icirc;n To&ucirc;z&eacute;, Ouinneteur Ouilliams et m&eacute;, touos habilyis dans nos ni&egrave;rs fas auve des papillotes &agrave; chuchi pa&icirc;sibli&eacute;ment du chucre sus les ribans l'tou d'nos cos, ayant bu deux d'gouts en compangnie auve l&eacute; Professeu, j'tchitt&icirc;nmes l'aub&egrave;rge car l'heuthe d'la comp&eacute;tition s'appr&eacute;chait. Mais mouon Doue d'la vie! Tch'est qu&eacute; j'v&icirc;nmes quand j'p&acirc;ss&icirc;nmes l&eacute; pas d'l'us d'l'aub&egrave;rge et pr&icirc;nmes un pas d'houors? Mais tchi margou&ocirc;l&icirc;n! I' fa&icirc;thait si ca&ucirc;d, m&ecirc;me la s&eacute;th&eacute;e, qu'l&eacute; fronmage dans la tchitchette avait fondu. Il avait coul&eacute; entre les plianches d'la tchithette et d'vant l'aub&egrave;rge y'avait achteu eune &ecirc;true&ucirc;l&eacute;e d'camemb&egrave;rt. Nou 'tait &agrave; cannoter dans eune mathe d&eacute; fronmage litchide, nos bottes bliatchinn&eacute;es 'taient toutes crott&eacute;es d'camemb&egrave;rt et l'pou&ocirc;rre Bill&eacute; L'Boutilyi d&eacute; tchi la coue d'c&acirc;saque 'tait tremp&eacute;e dans l'fronmage et les bas des gambes des braies tra&icirc;naient dans ch't' &ecirc;true&ucirc;l&eacute;e, r'sembliait, li, pust&ocirc;t &agrave; eune boll&eacute;e d'fondue. 'Tch'est qu'j'allons faithe?' d&eacute;mandit Ouinneteur. 'Man fronmage!' s'&ecirc;criyit l'Professeu. 'Mes braies!' piaillit Bill&eacute;. 'Bein,' dit Djo, 'i' faut aller &agrave; la Salle P&acirc;roua&icirc;ssiale, car j'&eacute;thons &agrave; nos netti un mio d'vant la comp&eacute;tition.' 'Mais tch'est qu'j'allons faithe auve tout chu fronmage?' d&eacute;mandit Pi&egrave;rre. 'J'd&eacute;v'thons l'la&icirc;ssi,'dit Fr&eacute;dot. 'P&egrave;rsonne n&eacute; s'en va pon l'&egrave;rm&egrave;rtchi si j'&egrave;rmuons la tchithette et nos haves.' Mais m&eacute;, j'tais &agrave; penser. 'Nou s'en va c&egrave;rtainement l'&egrave;rm&egrave;rtchi,' qu&eacute; j'fis. 'Nou n'pou&ocirc;rrait pon l'mantchi car ch'est l&eacute; haut dg'ieau, ou pust&ocirc;t l&eacute; haut d'fronmage, d'vant la porte d&eacute; aub&egrave;rge. M&ecirc;me les pus grand b'veurs lus en vont r'm&egrave;rtchi ch't' &icirc;nnond&acirc;tion fronmagi&eacute;the. I' faut l'cli&egrave;rgi. J'ai eune id&eacute;e. I' nos faut tchiquechose tchi s'en va mangi l'fronmage. Tch'est qui mange l&eacute; fronmage? Bein seu qu'les souothis! Y'a des souothis et des mulets dans les clios d'&agrave; c&ocirc;t&eacute;. Vite, mes vi&egrave;rs, prannez vos haves et happez des souothis!' Et n&eacute; v'l&agrave; chein qu&eacute; j'f&icirc;nmes.&quot;<br>
<br>
&quot;'Tait'i' d&ucirc; d&eacute; happer des souothis?&quot; j&eacute; d'mandis &agrave; Papa.<br>
<br>
&quot;N&acirc;nn&icirc;n,&quot; r&ecirc;ponnit Papa, &quot;pas l'mouaindre du monde. Car l'odeu du camemb&egrave;rt fliottait d&ecirc;j&agrave; par dessus des clios et les souothis sortaient d'lus creux. Dans mains qu'ch&icirc;n minnutes j'av&ecirc;mes happ&eacute; un bou&ocirc;n nombre d&eacute; souothis, des mulets, deux taupes et un crapaud dguffi &#150; i' sembliait qu'sans ses longues-veues l'Mich&eacute; Malzard n'taient pon capabl'ye d&eacute; dist&icirc;ndgi eune souothis et un crapaud. Mais m&ecirc;me si l'crapaud n'voulait pon trop travailli &agrave; cli&egrave;rgi la math&eacute;e d'fronmage, les souothis, ieux, s'criyaient au Paradis en pativouothant dans l'camemb&egrave;rt &agrave; lus en bou&ocirc;rreler. 'Y'a du bouon,' qu&eacute; j'dis. 'J'pouvons la&icirc;ssi les p'tites b&ecirc;tes &agrave; finni l'travas, car il est bein l'heuthe d'aller &agrave; la Salle P&acirc;roua&icirc;ssiale.' Et j'pr&icirc;nmes la tchithette vi&egrave;de, mais tchi d'gouttait acouo d'fronmage fondu, et les haves &agrave; la main, j'f&icirc;nmes vaile sept noeuds dans la bli&acirc;se pouor la Salle P&acirc;roua&icirc;ssiale. Quand j'arriv&icirc;nmes, l&eacute; Professeu s'extch&ucirc;sit d'vant les danmes d&eacute; l'&Icirc;nstitut d'Femmes pouor aver p&egrave;rdu l&eacute; fronmage prom&icirc;ns pouor les sannouiches. Les danmes n'taient pon ravies d'ou&iuml; qu'l&eacute; fronmage avait fondu duthant eune arsion d'it&eacute; &#150; mais l'Professeu n'lus explyitchit pon exact&eacute;ment dans tchi circonstances qu'l&eacute; camemb&egrave;rt fut hors. Et nous les gas, j'trouv&icirc;nmes la p'tite ma&icirc;son pouor t&acirc;chi d'laver les dreins l&egrave;rm&icirc;ns d'lait'tie d&eacute; sus nos habits. Bill&eacute; 'tait just&eacute;ment &agrave; attatchi ses braies atout eune scrobinne-broche d&eacute; d'dans l'a&icirc;tre &egrave;s nettisseurs, quand j'ou&icirc;nmes des cris piteurs d&eacute; d'dans la salle. J'couoth&icirc;nmes vaie tchi qu'avait 't&eacute; machacr&eacute;, mais j'trouv&icirc;nmes les danmes, &agrave; la pliaiche d'&ecirc;t' machacr&eacute;es, gr&icirc;mp&eacute;es sus les tabl'yes, les tcha&icirc;ses et les s&icirc;les des f'n&ecirc;t's &agrave; crier coumme des &ecirc;r&acirc;t&eacute;es.&quot;<br>
<br>
&quot;Pouortchi, Papa?&quot; qu&eacute; j'd&eacute;mandis tandi qu' Papa prnait eune bouochie d'th&eacute;e r'fraidgi.<br>
<br>
&quot;Assa,&quot; i' dit, &quot;sus l'plianchais j'v&icirc;nmes un tas d&eacute; p'tit bruns corps &agrave; cou&ocirc;rre 'ch&icirc;n et l&agrave; entre les gambes des tcha&icirc;ses et des tabl'yes, souos les radiateurs et dans ch&acirc;que carre d'la salle. Des souothis! Des mille souothis &agrave; touos les bords! 'D&eacute; io&ugrave; qu'i' sont, ches souothis?' d'mandit Djo. '&Egrave;rgardez l&agrave;!' excli&acirc;mit Ouinneteur. Et j'&egrave;rgard&icirc;nmes l&agrave; o&ugrave;'est qu'i' pouaintait et j'r&eacute;alis&icirc;nmes qu&eacute; sus l'plianchais y'avait des m&egrave;rques d&eacute; pas fronmageurs et eune longue l&icirc;ngne fronmageuse douoth&eacute;e l'trav&egrave;rs d'la salle tchi m'nait jusqu'&agrave;..... la coue d'la c&acirc;saque &agrave; Bill&eacute;, li tchi 'tait m&acirc;t&eacute; l&agrave;, &ecirc;tourdi coumme un pithot co&ecirc;ffi. 'Manni&eacute;thes d&eacute; marmo&ucirc;sieaux!' s&ucirc;fflyit Tanm&icirc;n To&ucirc;z&eacute;, tandi qu'les danmes d&eacute; l'&Icirc;nstitut d'Femmes n'arr&ecirc;taient pon lus criethie sus les tabl'yes, tcha&icirc;ses et s&icirc;les. 'J'avons attriotchi ches fichues souothis tch'ont suivi l'odeu d'camemb&egrave;rt sus nos traces!' Et ma f&eacute;, ch'tait vrai. Tout coumme l&eacute; Sonneux Pie d'Hanm'l&icirc;n, j'av&ecirc;mes m'n&eacute; les p'tites b&ecirc;tes d'la mathe d&eacute; fronmage d'vant l'aub&egrave;rge jusqu'&agrave; la Salle P&acirc;roua&icirc;ssiale. Tch'est qu'j'all&ecirc;mes faithe achteu? Car l&eacute; Conn&ecirc;tabl'ye s'n'allait b&eacute;t&ocirc;t arriver pouor la comp&eacute;tition, et nus d'entre nous &eacute;thait eune chance d'&ecirc;t' nomm&eacute; l'Moussieu d'la P&acirc;ra&icirc;sse si nou nos viyait, couv&egrave;rts d&eacute; gob&icirc;ns d&eacute; fronmage d'la t&ecirc;te &egrave;s pids et &agrave; pr&eacute;sider sus eune assembli&eacute;e d'la popul&acirc;tion d'souothis d'la P&acirc;ra&icirc;sse, auve les danmes d&eacute; l'&Icirc;nstitut des Femmes &agrave; piailli sus les meubl'yes d'la Salle P&acirc;roua&icirc;ssiale. 'Au travas!' qu&eacute; j'criyis. 'Pouor cli&egrave;rgi les souothis hortes d'la salle dans les pr&eacute;chaines dgi&ecirc;x minnutes, chein qui nos faut ch'est des cats. Vite! Fr&eacute;dot, Ph'lippot et Pi&egrave;rre, ous &ecirc;tes les miyeurs couotheurs. Prannez la tchithette et couothez siez les va&icirc;s&icirc;ns et empruntez autant d'cats qu'p&ocirc;ssibl'ye! Nous les aut's, j'allons faithe s&egrave;rvi les haves pouor happer autant d'souothis qu'p&ocirc;ssibl'ye avant qu'ou r'v&eacute;n&ecirc;tes. Au travas!' Et n&eacute; v'l&agrave; chein qu&eacute; j'f&icirc;nmes. J'hal&icirc;nmes nos c&acirc;saques, nos tappeurs et nos papillotes (qu&eacute; j'la&icirc;ss&icirc;nmes acouo &agrave; chuchi lus chucre), j'&egrave;rtrouss&icirc;nmes nos manches et &agrave; tigue d&eacute; corps j'ouapp&icirc;nmes les haves 'ch&icirc;n et l&agrave; en &ecirc;prouvant d&eacute; r'happer ches fichues souothis. Malheutheusement, pa'ce qu&eacute; j'n'av&ecirc;mes pon m&ecirc;nagi d'netti nos bottes et nos habits d'vant l'arriv&eacute;e des souothis, ch&acirc;que pas qu&eacute; j'f&icirc;nmes en couothant 'ch&icirc;n et l&agrave; sou&ocirc;tre ches p'tites b&ecirc;tes n&eacute; fa&icirc;thait qu'enfronmagi acouo pus l'plianchais d'la salle. Et i' fa&icirc;thait acouo bein ca&ucirc;d et l'fronmage 'tait acouo fondu, et b&eacute;t&ocirc;t j't&ecirc;mes &agrave; drisser dans l'fronmage, &agrave; tr&eacute;butchi et &agrave; tchaie &agrave; pliat tchu, et les souothis &agrave; cou&ocirc;rre, couv&egrave;rtes d&eacute; fronmage, ieux &eacute;tout, toutes r&ecirc;jouies coumme si ch'tait raiqu'eune gamme. Les haves 'taient b&ucirc;chies, j't&ecirc;mes &ecirc;ssouffli&eacute;s et au m'sesp&eacute;, quand Pi&egrave;rre, Ph'lippot et Fr&eacute;dot &egrave;rv&icirc;ntent ch&egrave;rgis d'cats. 'Mou&ocirc;n Doue d'la vie,' qu&eacute; j'&ecirc;criyis, 'combein qu'ous avez d'cats?' Car, &agrave; la porte d'la salle, les gar&ccedil;ons avaient tunmb's&eacute; l&eacute; cont'nu f'l&icirc;n d'la tchithette, et nou n'avait janmais d'la vie veu tant d'cats: y'avait des ni&egrave;rs cats, des jaunes cats, des gris cats, des bliancs cats, des maraouaous, des cattes, des cats d'&acirc;tre, des cats r&icirc;lyis, des cats picot&eacute;s, des cats en tartan, et pouor autant qu'nou-s'en sait, l&eacute; cat au sauteux. Touos les cats tchulbut&eacute;s d&eacute; d'dans la tchithette lus pliant&icirc;tent, coumme d&eacute; ra&icirc;son, sus lus quat' pattes dans l'aithe, et tout drait i' s'm&icirc;ntent &agrave; sauter sans m&egrave;rci sus les p'tites souothis. Tchi sod&ocirc;me! Tchi sabbat! '&Eacute;you qu'ous avez trouv&eacute; tant d'cats dans si p'tit d'temps?' j&eacute; d'mandis &egrave;s trais porteurs d&eacute; cats. 'N&eacute; savais-tu pas qu'toutes les cattes du va&icirc;thinn&eacute; ont catonn&eacute; &agrave; ches drein? Nou n'est pon &agrave; court d&eacute; cats par ches bords-'ch&icirc;n, valet!' r&ecirc;ponnit Fr&eacute;dot. Et en &ecirc;ffet, les cats chassaient les souothis en drissant sus l'plianchais fronmageux, et nous, j'tr&eacute;butch&ecirc;mes sus les cats tchi filaient entre les gambes, en drissant nos-m&ecirc;mes. Mais v'l&agrave; tch'avait l'r&ecirc;sultat esp&eacute;th&eacute;: en mains d'deux minnutes les souothis dispatha&icirc;ssaient r'hors (ou dans la b&eacute;daines d&eacute; tchiqu's'uns des cats les pus chanceurs), et en rou&ocirc;lant et en sautant et en drissant dans l'fronmage, l&eacute; p&eacute; des cats c'menchait &agrave; semblier tout jaune&acirc;tre. 'Y'a du bou&ocirc;n!' dit Djo. 'Achteu tout ch'qu'i' faut ch'est d'chasser les cats et netti l'plianchais.' Mais y'a souvent du disteurb&eacute; entre l'b&eacute; et l'morc&eacute;. Ch'est en tchi, les cats aiment tr&eacute;jous lus netti, et achteu touos les cats, lus p&eacute; cliut&eacute; d'camemb&egrave;rt, lus assi&eacute;v&icirc;tent dans la salle et c'mench&icirc;tent &agrave; lus litchi. Et b&eacute;t&ocirc;t, les cats c'mench&icirc;tent &agrave; b&acirc;illi, &agrave; lus couochi, et n&eacute; v'l&agrave; des chents cats &agrave; ronflier pa&icirc;sibli&eacute;ment dans l'aithe. Nou-s'&eacute;thait dit qu'l&eacute; plianchais avait 't&eacute; couv&egrave;rt d'un tapis d'cat.&quot;<br>
<br>
&quot;Pouortchi qu'les cats dormaient, Papa?&quot; qu&eacute; j'd&eacute;mandis.<br>
<br>
&quot;Chutte sorte d'fronmage Nouormand a tr&eacute;jous ch't &ecirc;ffet sus les cats,&quot; explyitchi Papa. &quot;Les cat f&ucirc;tent b&egrave;rchis par l&eacute; fronmage pa'ce qu&eacute; ch'tait du 'cat-man-b&egrave;r'&quot;<br>
<br>
&quot;Oh, Papa!&quot;<br>
<br>
&quot;V&eacute;the-dgia!&quot; dit Papa. &quot;Ch'est bein connu qu'nou fait endormi les cats atout du camemb&egrave;rt &#150; n&eacute; v'l&agrave; pouortchi qu'les souothis sont tr&eacute;jous &agrave; qu'si du fronmage. Il' esp&eacute;thent trouver du camemb&egrave;rt &agrave; seule f&icirc;n d'b&egrave;rchi les cats. Mais chutte s&eacute;th&eacute;e-l&agrave;, j'av&ecirc;mes un nouvieau probli&egrave;me: &agrave; la pliaiche d'aver plieinne la salle d&eacute; souothis, achteu l'plianchais 'tait couv&egrave;rt d&eacute; cats absol&ucirc;ment sans conna&icirc;ssance, et j'av&ecirc;mes acouo &agrave; netti l'pliainchais souos les cats.&quot;<br>
<br>
&quot;Tch'est ou f&icirc;tes, Papa, t&eacute; et t's anm&icirc;ns?&quot; j&eacute; d'mandis.<br>
<br>
&quot;Ch'fut l'Professeu tch'e&ucirc;t l'id&eacute;e,&quot; dit Papa. &quot;I' proposit d&eacute; lier les cats &egrave;s buts des manches b&ucirc;chies des haves &agrave; seule f&icirc;n d'les faithe s&egrave;rvi coumme des br&icirc;nges. Ch'fut eune &icirc;nspith&acirc;tion! N&eacute; v'l&agrave; chein qu'nou fit. Nou pr&icirc;nt l&eacute; fi patcheux tchi sou&ocirc;t'nait les braies &agrave; Bill&eacute; L'Boutilyi, nou ram&acirc;ssit deux-trais cats &ecirc;vannis et les nouit &egrave;s buts des badgettes et dans un rein Pi&egrave;rre, Ouinneteur, Mich&eacute;, Ph'lippot, Tanm&icirc;n, Fr&eacute;dot, Djo, l'Professeu et m&eacute; avaient &ecirc;pongi les dreines taques d&eacute; fronmage d&eacute; sus l'plianchais. L&eacute; Bill&eacute; restit coumme eune &ecirc;tendp&egrave;rque, l&eacute; d'vant d'ses braies dans les deux mains &agrave; seule f&icirc;n d'pr&ecirc;s&egrave;rver sa modestie, coumme ses braies tchiyaient sans l'fi patcheux. J'br&icirc;ng&icirc;nmes toute la salle dans un cly&icirc;n dg'yi et j'peux t'asse&ucirc;ther qu'les cats tchi dorment font eune fanmeuse patou&ocirc;le!&quot;<br>
<br>
&quot;Oh, Papa, les pou&ocirc;rres minnets!&quot; qu&eacute; j'dis.<br>
<br>
&quot;N&eacute; t'g&ecirc;ne pon, man fistaud,&quot; dit Papa. &quot;Les cats n'en savaient rein, mais i' lus en allaient &ecirc;t' bein chotchis en lus r&ecirc;vilyant car, ouaithe qu'l&eacute; plianchais f&ucirc;sse propre coumme un sou, les cats 'taient dans un &ecirc;tat pitchiabl'ye auve lus p&eacute; crustachi d'camemb&egrave;rt. I' fallait les laver car autr&eacute;ment i' n'lus en allaient janmais r'prendre conna&icirc;ssance. Heutheusement, dri&eacute;the la Salle P&acirc;roua&icirc;ssiale y'avait un tchuyau &agrave; arrou&ocirc;ser. Les danmes d'l'&Icirc;nstitut des Femmes avaient d'vall&eacute; d&eacute; d'ssus les tabl'yes et les tcha&icirc;ses, &egrave;rm&egrave;rciantes d'n'aver pus &agrave; enfachi ches t&egrave;rribl'yes souothis, et i' nos donn&icirc;tent du litchide &agrave; laver d&eacute; d'dans la tchu&icirc;sinne d'la Salle P&acirc;roua&icirc;ssiale o&ugrave;'est qu'i' r'all&icirc;tent pouor continnuer les pr&eacute;path&acirc;tis pouor l&eacute; souper pouor la comp&eacute;tition. J'av&ecirc;mes just&eacute;ment cli&egrave;rgi les dreins cats, et nou n'ou&iuml;yait dg&eacute;the lus ronfli&eacute;thie dans la salle achteu, quand l'Conn&ecirc;tabl'ye et les gr&ocirc;sses t&ecirc;tes d'la meunicipalit&eacute; arriv&icirc;tent. Les sonneurs d'la P&acirc;ra&icirc;sse jou&icirc;tent un air pouor atchilyi l'entr&eacute;e dans la salle des notabl'yes. En d'houors, j'm&icirc;nmes les cats bas dans l'bel et les spray&icirc;nmes dg'ieau en l's &ecirc;clyichant d'litchide &agrave; laver. J'y ajou&ocirc;t&icirc;nmes la c&acirc;saque &agrave; Bill&eacute; &eacute;tout, car la coue 'tait acouo barbouoilli d'fronmage o&ugrave;'est qu'oulle avait tra&icirc;n&eacute; par t&egrave;rre. Bill&eacute; a&icirc;dgit la nettithie auve deux-trais cos d'la scrobinne-broche, et m&ecirc;me scrobit tchiqu's'uns des cats les pus cracheurs. Eune fais qu'l&eacute; camemb&egrave;rt 'tait lav&eacute; hors, les cats lus r&ecirc;vily&icirc;tent et, cache, i' f&ucirc;tent hors, tremp&eacute;s coumme un vaton!&quot;<br>
<br>
&quot;Et chenna, ch'est-i' la ra&icirc;son pouor tchi qu'les p&acirc;ra&icirc;sses d&eacute; la campangne n&eacute; font d'aut's des comp&eacute;titions pouor lus 'Moussieu', Papa?&quot;<br>
<br>
&quot;Autcheunement!&quot; dit Papa. &quot;La br&icirc;ng'gie des cats avait 't&eacute; si minnutieuse qu'les gr&ocirc;sses t&ecirc;tes n'avaient rein r'm&egrave;rtchi du tout s&eacute;non qu'la Salle P&acirc;rouaissiale 'tait ligi&eacute;thement parfunm&eacute;e d'fronmage et d'cat mouoilli, mais v'l&agrave; tchi n'fa&icirc;thait pon grand' diff&eacute;thence. La comp&eacute;tition allait just&eacute;ment c'menchi, la strade 'tait pr&eacute;path&eacute;e, mais nous, les candidats, j&eacute; n't&ecirc;mes pon pr&ecirc;ts du tout. En lavant les cats, l'ieau avait netti nos bottes et nos braies du fronmage, mais j't&ecirc;mes mouoillis &eacute;tout. Tch'est qu&eacute; j'nos en all&ecirc;mes faithe, car j&eacute; n'pou&ocirc;rr&ecirc;mes pon monter sus la strade, tremp&eacute;s d'm&ecirc;me. J't&ecirc;mes just&eacute;ment &agrave; distchuter tchi faithe, quand la f'n&ecirc;t' dri&eacute;the nous s'ouvrit et ieune des danmes d&eacute; l'&Icirc;nstitut nos p&acirc;lit d&eacute; d'dans la tchu&icirc;sinne: 'M&egrave;rcie bein des fais pouor aver cli&egrave;rgi ches fichues souothis, mes gar&ccedil;ons. Mais ous allez mantchi la comp&eacute;tition, s'ou restez d'houors!' Pi&egrave;rre lyi explyitchit qu'nos habits 'taient tremp&eacute;s, et la danme r&ecirc;ponnit qu&eacute; si j'p&acirc;ss&ecirc;mes nos c'm&icirc;nses et nos braies par la f'n&ecirc;tre, les danmes 'taient d'avis d'les mett' dans l'fou pouor ch&icirc;n minnutes &agrave; seule f&icirc;n d'les s'tchi.&quot;<br>
<br>
&quot;Nou peut-i' s'tchi ses habits dans l'fou, Papa?&quot; qu&eacute; j'd&eacute;mandis. &quot;M'm&egrave;e couque l&eacute; d&icirc;nner dans l'fou et s&egrave;que les habits dans l&eacute; s'tcheux.&quot;<br>
<br>
&quot;Ah,&quot; dit Papa, &quot;mais ch&eacute; n'tait pon un fou mod&egrave;rne. Ch'tait un vi&egrave;r fou du temps p&acirc;ss&eacute; dans tchi qu'nou fou&acirc;ngnait, &eacute;pis nou pouvait s'tchi d'tchi. En tout cas, i' n'y'avait pus d'temps &agrave; p&egrave;rdre. L&agrave;, dri&eacute;the la Salle P&acirc;roua&icirc;ssiale, j'hal&icirc;nmes nos braies et nos c'm&icirc;nses, m&ecirc;me l&eacute; Professeu, ouaithe qu'i' n'e&ucirc;sse pon l'&icirc;ntention d&eacute; s'mett' sus les rangs pouor 'Moussieu d'la P&acirc;ra&icirc;sse' et n'f&ucirc;sse pon pr&ecirc;ssi. Bill&eacute; y'ajou&ocirc;tit sa c&acirc;saque tremp&eacute;e et Mich&eacute; p&acirc;ssit chu ni&egrave;r et blianc ballot par la f'n&ecirc;t' &egrave;s danmes dans la tchu&icirc;sinne, et j'rest&icirc;nmes l&agrave; &agrave; attendre dans nos dr&acirc;ses.&quot;<br>
<br>
&quot;Av&ecirc;t'-ous fraid, Papa?&quot;<br>
<br>
&quot;N&acirc;nn&icirc;n,&quot; dit Papa, &quot;car i' fa&icirc;thait acouo bein caud, chutte s&eacute;th&eacute;e-l&agrave;, et aupr&egrave;s tout l'excitement et l'travas, ch'tait assez plia&icirc;thant d&eacute; s'r&ecirc;joui d'la fra&icirc;cheu d'l'air. Mais j'r&eacute;alis&icirc;nmes qu'la comp&eacute;tition allait b&eacute;t&ocirc;t c'menchi. La m&ucirc;sique &egrave;rjouit, et nou pouvait ou&iuml; qu'l&eacute; ma&icirc;t' des c&eacute;r&eacute;monies allait just&eacute;ment prendre sa pliaiche sus la strade. Tanm&icirc;n chuchotit par la f'n&ecirc;t', 'Extch&ucirc;sez-m&eacute;, nos habits, sont-i' s&eacute;s?&quot; Ieune des danmes r&ecirc;ponnit, 'Pas acouo. I' faut les s'tchi pouor acouo un br&icirc;n.' Aupr&egrave;s tchiques s&eacute;gondes, l&eacute; ma&icirc;t' d&eacute; c&eacute;r&eacute;monies sus la strade dans la salle qu&eacute;menchit san discours. 'Sont-i' s'tchis acouo, Missis?&quot; d&eacute;mandit Djo par la f'n&ecirc;t'. 'N&acirc;nn&icirc;n,&quot; r&ecirc;ponnit la danme. L&eacute; ma&icirc;t' d&eacute; c&eacute;r&eacute;monies 'tait &agrave; r'm&egrave;rcier l'Conn&ecirc;tabl'ye, l&eacute; Protchuleux du Bein Publyi, l'Recteu, les membres du Conmit&eacute; des C'm&icirc;ns, les cheins tch'avaient arrangi les flieurs sus la strade.... 'J'pouvons mett' les braies s'i' sont acouo mucres,' dit Pi&egrave;rre par la f'n&ecirc;t', 'mais les c'm&icirc;nses, sont-i' s&egrave;cques?' La danme p&acirc;ssit un ni&egrave;r ballot d'braies fou&acirc;ngn&eacute;es par la f'n&ecirc;t'. 'Vos v'l&agrave;, mes gar&ccedil;ons!' qu'ou dit. 'Habill'-ous! Vos c'm&icirc;nses sont qu&acirc;siment s'tchies: i' s'sont secques par l&eacute; temps qu'ou &eacute;thez m&icirc;ns vos braies.' Et j'fil&icirc;nmes dans nos braies et Bill&eacute; dans sa c&acirc;saque &eacute;tout, ou au mains j'&ecirc;prouv&icirc;nmes d&eacute; mett' nos braies en halant sus bein d&ucirc; car i' sembliait qu'les braies avaient r'tr&eacute;chi en s'tchant, et tchi pus est, il' avaient 't&eacute; fra&icirc;chement fou&acirc;ngn&eacute;es et i' 'taient acouo bein caudes et j'ristch&icirc;nmes d&eacute; ro&ucirc;ssi nos parties. L&eacute; seul &agrave; sou&ocirc;ri 'tait l'Bill&eacute; car achteu i' n'avait pus b&eacute;soin d'fi patcheux car les braies &agrave; san Papa li'allaient d'charme. 'Et n&eacute; v'ch&icirc;n les c'm&icirc;nses bein s'tchies,' dit eune vouaix d&eacute; danme par la f'n&ecirc;t' coumme un blianc ballot fut pitchi hors d'la tchu&icirc;sinne. J'pr&icirc;nmes qu&eacute;daine nos c'm&icirc;nses, et ieux &eacute;tout, il' avaient 't&eacute; trop s'tchies car i' n'taient pus vra&icirc;nment grandes assez pouor nous. 'M&ecirc;fi'-ous, mes vi&egrave;rs,' qu&eacute; j'dis, 'car j&eacute; n'voulons pon les trilyi d'vant monter sus la strade!' Eune fais r'habilyis, j'rentr&icirc;nmes dans la salle et ram&acirc;ss&icirc;nmes nos tappeurs, nos c&acirc;saques et nos papillotes d&eacute; io&ugrave; qu&eacute; j'les av&ecirc;mes la&icirc;ssi. Malheutheusement, les papillotes avaient chuchi qu&acirc;siment tout lus chucre, mais i'n'y'avait pon assez d'temps d'rempliaichi l'mio d'chucre sus l'riban car i' 'tait d&ecirc;j&agrave; l'heuthe d&eacute; monter sus la strade pouor la comp&eacute;tition. Ch'tait l'Chent'nyi Duth&eacute; tchi 'tait l'ma&icirc;t' d&eacute; c&eacute;r&eacute;monies et i' nos &icirc;nvitit, ch&acirc;tchun &agrave; san tou, d'monter. La m&ucirc;sique jouit un but d' 'Vive la Compangnie' ou d'Man Bouonhomme Est Bein Malade' ch&acirc;que fais qu'un candidat montit sus la strade. Y'avait deux-trais tchestchions entouor nos dgiabbes et nos &icirc;nt&eacute;th&ecirc;ts et l'audienche &agrave; taper les mains pol&icirc;ment &egrave;s r&ecirc;ponses. J'nos pr&eacute;sent&icirc;nmes sus la strade dans nos bieaux habits, et tout l'monde e&ucirc;tent la surpr&icirc;nse d'&egrave;rm&egrave;rtchi qu&eacute; ch'tait l'Bill&eacute; L'Boutilyi tchi 'tait l'mus attif&eacute;, viyant qu'ses habits r'tr&eacute;chis 'taient les seuls &agrave; l&icirc; conv'n&icirc;n. L&eacute; restant d'nous, j'av&ecirc;mes &agrave; n'pas respither trop. Heutheusement qu'nos c&acirc;saques n'avaient pon 't&eacute; s'tchies (except&eacute; la cheinne &agrave; Bill&eacute;) et i' couvraient nos c'm&icirc;nses tchi 'taient bein trop s&egrave;rr&eacute;es achteu. Et i' fa&icirc;thait acouo bein ca&ucirc;d dans la Salle P&acirc;roua&icirc;ssiale, et l'audienche 'tait patchie coumme des sardinnes, et l'atmosph&eacute;the qu&eacute;menchit &agrave; ca&ucirc;ffer &icirc;nsupportabli&eacute;ment. Les c'm&icirc;nses et les braies s'tchaient d'pus en pus jusqu'&agrave; ch'qu'i' sembliaient secques coumme du brotchet, et v'l&agrave; tchi 'tait d'mains en mains confortabl'ye. J'av&ecirc;mes d'la diffitchult&eacute; &agrave; bouogi coumme nos habits lus r'tr&eacute;chaient en &egrave;rs&eacute;tchant. Mais les tchestchions f&ucirc;tent finnies et l'audienche appliaudit et j't&ecirc;mes just&eacute;ment &agrave; penser qu'j'av&ecirc;mes p&acirc;ss&eacute; La Corbi&eacute;the et qu'l&eacute; pi&eacute;the 'tait dri&eacute;the nous, quand l'Chent'nyi Duth&eacute; annoncit qu'achteu i' fallait vaie l&eacute;tch&eacute; des candidats avait la forche nessaithe d&eacute; pouver battre coumme i' faut &agrave; la Bat&acirc;le des Flieurs. Ch'fut l'heuthe d&eacute; pratitchi tchiques cos d'tampon. 'Halez vos c&acirc;saques, M&ecirc;ssieurs!&quot; qu'i' dit. 'Et j'allons vaie tchi qui est muscli&eacute; assez pouor capuchi &agrave; flieur d&eacute; bras sus l'char d'la P&acirc;ra&icirc;sse ch't' ann&eacute;e!' Et, ma f&eacute;, nou vit des muscl'yes, dgia, car en halant nos c&acirc;saques, nos c'm&icirc;nses secques finnalement patch&icirc;tent ses tailes. I' lus trily&icirc;tent auve un brit d'd&ecirc;chithie qu'nou ou&iuml;yait m&ecirc;me sus l'son d'la m&ucirc;sique, et nos blianches qu&eacute;m&icirc;nses n'taient pus qu'des tas d'chitchettes souos nos pids. Nos v'l&agrave;, sus la strade d'vant les gr&ocirc;sses t&ecirc;tes et les danmes d'l'&Icirc;nstitut d'Femmes et toute l'audienche, en raique des n&eacute;thes braies et des n&eacute;thes papillotes sus des ribans l'tou du co. L&eacute; ma&icirc;t' d&eacute; c&eacute;r&eacute;monies, tout confus, dit &egrave;s v&icirc;ngnt'ni&egrave;rs et aut's offici&egrave;rs dans l'audienche d&eacute; monter sus la strade &agrave; seule f&icirc;n d' muchi nos estonmas nus, v'l&agrave; tchi n'plia&icirc;thait pon trop &egrave;s danmes tchi c'mench&icirc;tent &agrave; appliaudi. L&eacute; ma&icirc;t' d&eacute; c&eacute;r&eacute;monies encouothagi les sonneurs d&eacute; jouer acouo pus fort pouor couvri l'br&eacute;lan et i' st&egrave;rt&icirc;tent 'J'ai p&egrave;rdu ma femme'. &Eacute;pis &agrave; chu moment-l&agrave;, auve des membres d'la police honorifique sus la strade, les danmes d&eacute; l'audienche &agrave; lus r&ecirc;joui du spectacl'ye, et toute la caleu d'la salle, nos braies avaient compli&egrave;tement s'tchi et i' c'mench&icirc;tent &agrave; d&ecirc;chither &eacute;tout. L&eacute; Chent'nyi Duth&eacute; en pannique fit s&icirc;ngne &egrave;s membres du Conmit&eacute; des C'm&icirc;ns d&eacute; v'n&icirc;n sus la strade, ieux &eacute;tout, pouor nos muchi des r'gards d'l'audienche, viyant qu'achteu j'n'av&ecirc;mes qu'nos bottes, nos dr&acirc;ses et nos papillotes.&quot;<br>
<br>
&quot;Pouv&ecirc;t'-ous tchitter la strade, Papa&quot; qu&eacute; j'd&eacute;mandis.<br>
<br>
&quot;Nou-s'&eacute;thait peu l'faithe d'vant mais achteu y'avant eune foule sus la strade tchi bliotchait la sortie, auve les v&icirc;ngt'ni&egrave;rs, l's offici&egrave;rs, les membres du Conmit&eacute; des C'm&icirc;ns &agrave; &ecirc;prouver d'faithe eune manni&eacute;the d&eacute; muth&acirc;le sus l'bord d'la strade pouor prot&eacute;gi la modestie. Malheutheusement, l'Recteu (tch'est membre du Conmit&eacute; des C'm&icirc;ns) drissit sus des haillons d'braie et d&eacute; c'm&icirc;nse et s'tr&eacute;butchit d&eacute; d'ssus la strade drait dans la preunmi&eacute; rangie d'l'audienche. Mais en s'sentant &agrave; tchaie, i' gaffit la preunmi&eacute; chose la pus d'amain d'vant li - et ch'fut mes dr&acirc;ses! Mais! J'fus-t-i' expos&eacute; coumme eune vaque &agrave; l'exposition des b&ecirc;tes et pas m&ecirc;me eune r&ocirc;sette pouor pr&ecirc;s&egrave;rver ma d&icirc;ngnit&eacute;!&quot;<br>
<br>
&quot;Oh, Papa! Tch'est qu'tu fis?&quot;<br>
<br>
&quot;Bein, y'avait eune si grand foule tch'avait mont&eacute; sus la strade qu'i' n'y'avait pon d'&ecirc;cappe pouor m&eacute; - n&eacute; v'l&agrave; pouortchi qu'nou dit qu'ch'est la 'foule mont&eacute;e'!&quot;<br>
<br>
&quot;Oh, Papa!&quot;<br>
<br>
&quot;Tout ch'qu'i' m'restait 'tait ma papillote,&quot; dit Papa. &quot;D'un co, j&eacute; d'samathis l'riban et en l&eacute; t'nant d'vant mes parties, j'm&ecirc;nagis d&eacute; n'pas trop chotchi les danmes d&eacute; l'&Icirc;nstitut d'Femmes. Dgieu m&egrave;rcie qu'j'avais happ&eacute; eune hardi grande belle papillote pus t&ocirc;t dans la journ&eacute;e. Mais les danmes n&eacute; sembliaient pon trop &icirc;nd&icirc;ngnies, car i' tapaient les mains et criaient 'Acouo! Acouo!' Assa, y'en avait acouo &agrave; v'n&icirc;n, car &agrave; chu moment-l&agrave; ma papillote avalit l&eacute; drein crista du mio d'chucre et s'envolit! Et n&eacute; v'l&agrave; pouortchi qu'les P&acirc;ra&icirc;sses d'la campangne n'ont pus d'comp&eacute;titions pouor l&eacute; 'Moussieu d'la P&acirc;ra&icirc;sse'. Nou-s'en a d&ecirc;j&agrave; trop veu, et tout &agrave; cause qu&eacute; mes habits avaient 't&eacute; trop s'tchis. V&eacute;the-dgia, tu sai qu'nou-en p&acirc;le acouo, car ch'est <I>trop d'secqu'sie pouor ma c'm&icirc;nse</I>!&quot;<br>
<br>
&quot;Oh, Papa!&quot;<br>
<br>
&quot;Eh bein, man fistaud,&quot; dit Papa, &quot;Il est l'heuthe pouor t&eacute; d&eacute; t&eacute; d'sabilyi &eacute;tout car tu dais t'couochi achteu. Bouonne niet!&quot;<br>
<br>
En m'ttant mes pyjamas, j'pensis qu'man Papa n'a janmais 't&eacute; l'Moussieu d'la P&acirc;ra&icirc;sse, mais il est un fichu vi&egrave;r menteux.<br>
<br>
<br>
<i><a href="jerpoem.html">Geraint Jennings</a><br>
2005<br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papagalettes.html">Papa et ses galettes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_pizzas.html">Les Pizzas &agrave; Papa</a><p>
<li><a href="papa_halloween.html">Papa m'a explyitchi tout entouor Halloween!</a><p>

<li><a href="fronmage2.html">L&eacute; Fronmage </a><p>

<li><a href="fronmage.html">Di fronmage!</a><p>
<li><a href="fronmage1940.html">Du fromage</a><p>
<li><a href="piedpiper.html">L&eacute; P&icirc;freux Piel&eacute; d'Hanm'l&icirc;n</a><p>

</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
