<HTML>

<!-- Mirrored from members.societe-jersiaise.org/geraint/jerriais/gdftelevision.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
<HEAD>
<TITLE>La t&eacute;l&eacute;vision</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La t&eacute;l&eacute;vision</h2></font></center><p>
<a href="rediffusion.html"><img src="rediffusion.gif" width="250" height="290" alt="" title="" align="right" /></a>
<font size="-1">Trenton,<br/>
Michigan,<br/>
USA<br/></font>
<br/>
L&eacute; 8 d&eacute; septembre, 1979<br/>
<br/>
J'sis bein d'avis qu&eacute; quand nou-s-a trop d'tinn&eacute; ch'est eune escliavitude, et un tas d'p&egrave;rsonnes sont d&eacute;v'nus escliaves au tchulte d'&egrave;rgard&eacute;thie d'la t&eacute;l&eacute;vision. Quant &agrave; m&eacute;, quand i' y'en a ieune d'amain et qu&eacute; j'n'ai rein d'aut &agrave; faithe pur l&eacute; moment, j'aime &egrave;rgarder et &ecirc;couter les nouvelles du jour dessus, pr&icirc;ncipalement pour vaie tch'est tch'i' p&acirc;sse &agrave; l'&ecirc;trangi. Ayant visit&eacute; un tas d'pays, ch'est naturel qu&eacute; nou s'&icirc;nt&eacute;r&ecirc;sse &egrave;s activit&eacute;s d'ches pays- l&agrave;.<br/>
<br/>
M&ecirc;cr&eacute;di au s&eacute;, dans les onze heuthes, j'm&eacute; m&icirc;ns &agrave; r'garder l'ent&egrave;rrement du grand seigneu d'Angli&eacute;t&egrave;rre, l&eacute; Lord Mountbatten, si brutalement ass&acirc;sinn&eacute; par des Irlandais. Tchi bieau spectacl'ye, s&eacute;n ent&egrave;rrement! I' m'v&icirc;ns &agrave; l'id&eacute;e qu&eacute; la t&eacute;l&eacute;vision <a href="cannada.html">Cannadgiene</a>, p&ucirc;t&ocirc;t qu'la nou&ocirc;tre en Am&eacute;thique, en donn'nait un pus long accompte et j'touannis l'bouton &agrave; la &quot;channel&quot; d&eacute; Windsor, Ontario, et j&eacute; n'fus pon d's'appoint&eacute;.<br/>
<br/>
Nou viyait l'cort&egrave;ge sorti d's envithons du palais. L&eacute; c&ocirc;ffre 'tait couv&egrave;rt auve l&eacute; &quot;Union Jack&quot; et mont&eacute; sus un tch&eacute;thiot d'canon et hal&eacute; par un grand carr&eacute; d'fr&eacute;gatins, parfaitement al&icirc;ngnis et un carr&eacute; sembliabl'ye en dri&eacute;the du tch&eacute;thiot (I' patha&icirc;t tch'i' y'avait trais chents huiptante fr&eacute;gat&icirc;ns faithe les deux carrieaux) pour prendre l'paids du tch&egrave;thiot et s&egrave;rvi d'frein en cas d'ava. I' marchaient au pas ralenti d'ent&egrave;rrement et au son d'la musique solonnelle et ch'tait mangnifique d&eacute; vaie la disciplinne, si parfaite, tchi produisit un tel spectacl'ye. Et les fr&eacute;gatins nouos rappellent la glouaithe d&eacute; la Marinne Rouoyale tchi soulait garanti la se&ucirc;th&eacute;t&eacute; d'l'Empire Britannique &quot;d'outre mer&quot; d&eacute;vant et duthant les deux grand' dg&egrave;rres.<br/>
<br/>
L&eacute; fait qu&eacute; ch'tait des fr&eacute;gat&icirc;ns p&ucirc;t&ocirc;t qu'des j'vaux tchi portaient l'd&eacute;funt &agrave; l'abbaye m&eacute; rappelle qu&eacute; man Papa L'Feuvre, d&eacute;c&eacute;d&eacute; en 1903 &agrave; l'&acirc;ge d&eacute; 65 ans &egrave;s Landes &agrave; <a href="st_ouen.html">St. Ou&euml;n</a>, avait - dans san vivant - expr&icirc;nm&eacute; l&eacute; d'si d'n'&ecirc;t' pon port&eacute; au ch&icirc;nm'tchi&eacute;the par des j'vaux, et l'jour d&eacute; s'n ent&egrave;rrement i' fut port&eacute; tout l'long du c'm&icirc;n des Landes &agrave; l'&eacute;glyise d&eacute; St. Ou&euml;n &agrave; bras par des porteurs.<br/>
<br/>
L'entr&eacute;pranneux et s'n assistant portaient ch&acirc;tchun eune haute scabelle, et aupr&egrave;s aver marchi eune c&egrave;rtaine distance i' p&ocirc;saient les scabelles debut dans la route et m'ttaient l'c&ocirc;ffre dessus et un nouvieau lot d'porteurs lus pr&eacute;sentaient et lus m'ttaient en pliaiche. Dans chu temps-l&agrave;, i' m'ttaient eune manni&eacute;the d&eacute; longue &ecirc;traite s&egrave;rviette souos l'c&ocirc;ffre et ch&acirc;que porteux liet l'but l'tou d'san pouangnet, et ch'tait d'm&ecirc;me tch'i' prannaient l'paids du c&ocirc;ffre &agrave; londgieu d'bras. Ch'tait pus tard qu&eacute; l'habitude d&eacute; porter &agrave; l'&ecirc;paule fut adopt&eacute;e. J'm&eacute; r'souveins qu&eacute; l'preunmi&eacute; changement d'porteurs &agrave; l'ent&egrave;rrement d'Papa eut lieu &agrave; c&ocirc;t&eacute; d'la ma&icirc;son &agrave; Mait' Bram Le Ruez, pas bein liain d'siez nous &agrave; La Forge. Pour m&eacute;, mousse dans chu temps-la, ch'tait eune occ&acirc;sion bein solonelle - et triste &eacute;tout - car j'aimais hardi man Papa.<br/>
<br/>
Mais pour &egrave;rv&eacute;n&icirc;n &agrave; l'ent&egrave;rrement du Lord Mountbatten. Ch'tait mangnifique pour m&eacute; d'&egrave;rvaie l&eacute; d'dans d'la fanmeuse <a href="westminsterabbey.html">Abbaye d&eacute; Westminster</a> et d'ou&iuml; l'fanfare des trompettes, l'orgue, et l'chant d'l'Abbaye. J'viyais, &eacute;tout, <a href="duc.html">Sa Majest&eacute; la Reine</a>, et la Reine douaithi&eacute;the Elizab&eacute;, toutes les deux en grand deu. V'l&agrave; tchi d'vait rappeler &agrave; la vielle reine l'ent&egrave;rrement d&eacute; s'n homme, l&eacute; Rouai George VI d&eacute; m&eacute;mouaithe respect&eacute;e.<br/>
<br/>
Y'avait des rouais et des pr&icirc;nces &agrave; l'ent&egrave;rrement, et des r'pr&eacute;sentants d'bein des pays. J'viyais, entr'autres, un g&eacute;n&eacute;ral Fran&ccedil;ais qu&eacute; j'pouvais identifier par san &quot;k&eacute;pi.&quot; Et j'sai bein tch'i' y'avait des r'pr&eacute;sentants Am&eacute;thitchains &eacute;tout. Ches'l&agrave; sont habilyis hardi comme les Angliais.<br/>
<br/>
Dans eune g&acirc;zette d'ich&icirc;n, l&eacute; d&eacute;funt Lord Mountbatten 'tait mentionn&eacute; comme &eacute;tant &quot;a sailor's sailor, a soldier's soldier and a man's man,&quot; tchi veurt sans doute dithe tch'il 'tait aim&eacute; et admith&eacute; par les fr&eacute;gat&icirc;ns, les soudards et l's hommes &agrave; tchi il avait ieu affaithe. Un grand comply&icirc;ment pour un Anglais v'nant d'la part des Am&eacute;thitchains.<br/>
<br/>
Quand tchi qu'tout chu machacre-l&agrave; en Irlande s'en va vaie sa f&icirc;n? Ch'n'est sans doute pon l'ass&acirc;sinn&acirc;tion d'membres d'la fanmil'ye Rouoyale tchi s'en va y mett' fin. Au contraithe, v'la tchi s'en va faithe les gens acouo pus d&ecirc;t&egrave;rminn&eacute;s d'combattre les ass&acirc;s&icirc;ns.<br/>
<br/>
H&eacute;las! I' s'en p&acirc;sse d&eacute; tant d'sortes dans l'monde ches jours qu&eacute; ch'n'est pon ravissant qu'les T&ecirc;moins d'Jehovah craient qu' j'appr&eacute;chons d'la f&icirc;n du monde pr&eacute;dite dans la <a href="biblye.html">Bibl'ye</a>. Il' ont p't-&ecirc;t' ra&icirc;son!<br/>
<br/>
<a href="lefeuvre.html">George d'La Forge</a><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdftelevision2.html">Les d'vis du Bouan'homme George</a><p>
<li><a href="rediffusion.html">Rediffusion</a><p>
<li><a href="couedlezarde.html">La Coue d'L&ecirc;zarde</a><p>
<li><a href="television.html">La T&eacute;l&eacute;vision</a><p>

<li><a href="setheetrantchille.html">Une Seth&eacute;e Trantchille</a><p>
<li><a href="nivlotties.html">Du neu et des niv'lot'ties</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftelevision.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
</HTML>

