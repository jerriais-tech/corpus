<HTML>

<!-- Mirrored from members.societe-jersiaise.org/geraint/jerriais/hommes.html by HTTrack Website Copier/3.x [XR&CO'2014], Tue, 15 Jul 2025 13:53:09 GMT -->
<HEAD>
<TITLE>Les hommes - n'm'en p&acirc;lez pas </TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les hommes - n'm'en p&acirc;lez pas </h2></font></center><p>
<a href="costumeels4.jpg"><img src="costumeels4.jpg" width="237" height="300" alt="Eileen Le Sueur" title="" border="0" align="right" /></a>

Les hommes, n'm'en p&acirc;lez pas. L&eacute; v'l&agrave; qu&eacute; j'p&acirc;sse mes souaixante ans et j'n'ai pas mathi&eacute;, mais ch'n'est pas manque d'&ecirc;prouver. Quand j'tais janne j'ethais donn&eacute; autcheune chose pouor aver un gallant &#151; mais i' n'en voulaient rein d' m&eacute;. <br>
<br>
Un d&icirc;nmanche au s&eacute;, j'sortais d'la grande chapelle, j'viyais l&eacute; Fra&icirc;nque Pirou&euml;t et j'l&icirc; dis &#151; &#147;L&eacute; v'l&agrave; la niet, Fra&icirc;nque, et j'ai peux&#148;. J'pensis qu'i' s'en aller dithe &#147;Eh bein, v&eacute;-t-en, j'm'en allais t'conduithe.&#148; .. mais, &#147;N'y'avait pas dangi&#148; i'm'dit. &#147;Peux, ma pou&ocirc;rre Margot, y'n'y a rein &agrave; aver peux. Prend couothage entre tes deux mains. Marche &agrave; bouan pas, tout s'sa bein si tu n'r'garde pas d'dri&eacute;the!&#148; ... Sav'-ous bein qu&eacute; j'm&eacute; tou&ocirc;nnis d'bord et j'm&eacute; m&icirc;ns &agrave; braithe. <br>
<br>
Quand la tra&icirc;si&egrave;me d'mes soeurs fut pouor s&eacute; mathier, ou m'dit &#151; &#147;Margot, tu s'sas ma bridesmaid, dit! Ah, ch'n'est pas vrai, j'n'y s'sai pas! J'ai d&ecirc;j&agrave; t&eacute; pouor Alice et &Eacute;l&icirc;zab&eacute; et tu n'a p't-&ecirc;tre ou&iuml; qu&eacute; &#147;3 times a bridesmaid never a blushing bride!&#148; <br>
Ou m'&egrave;rgardit dans les i&egrave;rs et dit &#147;J't'en prie, s'rai pas eune telle grand' b&ecirc;te.&#148; Mais j'tcheins &agrave; ma pathole. Mais ou viyiz bein ch'est tout un tas d'niol&icirc;n car j&eacute; n'ai pas 't&eacute; bride auve tout ch'la! Mais ch'est aniet j'dis Dgieu m&egrave;rcie pouor ch'la car l&eacute; v'l&agrave; mes trais pou&ocirc;rres soeurs de mathi&eacute;es et j'en ai pas mal veue d&eacute; lus cappeurs &agrave; ches chommes, quand j'ai 't&eacute; pouor d&icirc;ner ou b&eacute;the du th&eacute;e. <br>
<br>
En ville l'&Ecirc;t&eacute; p&acirc;ss&eacute;, j'rencontris &Eacute;l&icirc;zab&eacute;... J'l&icirc; dis &#147;Ma pou&ocirc;rre &Eacute;l&icirc;zab&eacute;, tu'as acouo chu vier chap&eacute; la &#151; y'a combein d's' ann&eacute;es qu&eacute; tu l'as&#151; ch&icirc;nq ans! V&eacute;-t-en &#151; ch'est aniet la Sale siez <a href="briggs.html">Briggs</a> &#151; i' faut aller vaie s'il' ont des bardg&icirc;ns &agrave; nos donner.&#148; Et j'av&ecirc;mes &agrave; peine entr&eacute; dans la boutique quand L&icirc;zab&eacute; choua&icirc;sit un bieau p'tit brun chap&eacute; avec eune belle plieunme d&eacute; picot &#151; &agrave; vendre pouor Deux Louis! J'av&ecirc;mes &agrave; peine entr&eacute; dans l'bel quand Tom criyit d'la porte d'&ecirc;tabl'ye &#151; &quot;Tchi dgi&acirc;tre qu'ous avez dans chutte grand' pouque &agrave; papi l&agrave;.&#148; L'yi d&ecirc;halant et l'yi mouontrant, &Eacute;l&icirc;zab&eacute; l&icirc; dit &#147;Ch'est un chap&eacute;&#148; Quand i' vit le prix, i' faillait d'affoler &#147;Et pourtchi eune plieunme de poule comme chenna sus l'haut,&#148; i' voulait saver. J'li dis &#147;Mais ch'n'est pas eune plieunme d&eacute; poule, ch'est d&eacute; picot!&#148; Mais Tom n'tait pas g&ecirc;n&eacute; si ch'tait picot ou picotte - ch'tait pas li qui s'promen'nait avec lyi quand ou mettrait dit&eacute; et i' gronnit tant, qu&eacute; la pou&ocirc;rre &Eacute;l&icirc;zab&eacute; l&icirc; dit &#151; &#147;Ch'n'est pas &agrave; m&eacute; l&eacute; chap&eacute;&#151; ch'est &agrave; Margot&#148; et j'fus oblyigie d'donner Deux Louis &agrave; &Eacute;l&icirc;zab&eacute; et j'm'en r'v&icirc;ns avec san chap&eacute;! Oh, les hommes, n'm'en p&acirc;lez pas!<br>
<br>
Longtemps d&eacute;vant Nou&eacute;, la deuxi&egrave;me de mes soeurs, Mabel, fit des arrangements d'aver toutes ses dents d'haut et bas, &ecirc;rachies, l&eacute; 10 f&eacute;vri. Voul'-ous craithe, qu&eacute; s'n homme, chu manni&eacute;the de gros vier patot-l&agrave; de Th&eacute;ophile, d&eacute;cidit d&eacute; plianter chu jour-l&agrave;! J'dis &agrave; Mabel &#147;N't&eacute; gene pas - j'veindrais pouor t' a&icirc;dgi et t'souongni.&#148; Quand j'arrivis j'vis bein, par l'r'gard qu&eacute; Th&eacute;ophile m&eacute; donnit&#151;qu'i'n'tait pas content de m'vaie l&agrave; et j' gronnis sus tout. &Agrave; la bouochi &#151; j'avais pas m&icirc;ns assez d'chucre dans l&eacute; caf&eacute;. Et nous, &agrave; St. Sa&ucirc;veur, j'dinnons &agrave; eune heuthe &#151; &agrave; <a href="st_ouen.html">St. Ou&euml;n</a>, i' dinnent &agrave; douze heuthes &#151; mais p&egrave;rsonne m'avez pas dit &#151; et quand &#151; v&icirc;nt pouor diner, i' n'tait pas just&eacute;ment pr&ecirc;t. J'sis seux qu' i'juthit pus d'v&icirc;ngt fais en Angliais et J&egrave;rriais sans s' &egrave;rp&eacute;ter deux fais &#151; &#147;Et tch'est qu's'n allait payi ses plianteurs pouor la d&eacute;meuthe qu'tais arr&ecirc;t&eacute; pouor lus dini&egrave;rs &ecirc;tre pr&ecirc;ts&#148; . . Ah, quand j'fus pouor dithe &agrave; b&eacute;t&ocirc;t &agrave; Mabel d&eacute;vant m'en aller, j'lyi dit &#147;Tu n'as pas qu'faithe d&eacute; m&eacute; d'mander &agrave; v'n&icirc;n pouor souongni t&eacute;n oua&icirc;s&eacute; car j'n'y veindra pas quand m&ecirc;me, qu'i' sait &agrave; cr&eacute;ver la faim ou la s&eacute;. Oh, les hommes, n'm'en palez pas! <br>
<br>
Siez Alice, ch'tait l'm&ecirc;me troubl'ye. Alice m&eacute; d'mandit si j'veindrais souongni lus p'tits tandi qu&eacute; Fran&ccedil;ouais et lyi payi visite d&eacute; neuches &agrave; un d'lus anm&icirc;ns. Toute contente, j'dis oui et l&eacute; jeudi &agrave; sept heuthes, j'filis. Quand j'arrivis la, Fran&ccedil;ouais 'tait &agrave; haut &agrave; s'graie quand l&eacute; v'l&agrave; qui cri qu' sa pathe d&eacute; bliues cauches i'n'trouvait pas! Alice lyi dit &#147;Met tes n&eacute;thes pouor &agrave; ces se, car les bliues j'les ai lav&eacute;. Y'a un p'tit creux dans l 'ort&eacute; et j'n'ai pas ieu le temps d'les graie!&#148; . .&#147;A la pi&egrave;che d&eacute; cou&ocirc;rre &agrave; tan Woman's Institute et cou&ocirc;tre pouor les Bazaars, tu f'thais mus d&eacute; rester ich&icirc;n &agrave; cou&ocirc;tre ma cauche, c'm&icirc;nses et dr&acirc;ses!&#148; Et m&eacute;, pouor eune bord&eacute;e d'fanne, j'lyi criyis d'&agrave; bas &#151; &#147;Voudrais-tu les meinnes! &#147; . . Man bouonnehomme &#151; i'n fut longtemps d'vant v'n&icirc;n &agrave; bas et criyant bein haut, i'm' dit &#147;Si tu'es v'nu pouor t&eacute; fichi d'm&eacute;, tu peut t'en r'aller siez t&eacute;.&#148; Alice vit bein qui m'avait fait comme peux et l'yi dit &#151; &#147;Oh mais Fran&ccedil;ouais, crie pas d'm&ecirc;me, assied t&eacute;!&#148; Et i' s'assi&eacute;vit et dit qu&eacute; pouor p&egrave;rsonne qu'n'ithait pas et voul'-ous craithe i'n'y fut pas! Quand v&icirc;nt un temps, j' happis ma bourse et man chap&eacute; et j'l&icirc; dis de chu niol&icirc;n-ch&icirc;n, &#147;j'en ai ieu assez, et j'm'en r'v&icirc;ns siez m&eacute;.&#148; <br>
<br>
Ah, i' disent qu&eacute; les femmes p&acirc;lent pus qu'les hommes, p't-&ecirc;tre bein, mais j'vos garantis qu&eacute; l's hommes gronnent pus qu'les femmes, et quant &agrave; m&eacute;, j'n'en veurs rein. Oh, les hommes, n'm'en p&acirc;lez pas!<br>
<br>
<I><a href="eileenlesueur.html">Eileen Le Sueur</a> <br>
<br>
</I>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="famvoc.html">La fanmil'ye en J&egrave;rriais</a><p>
<li><a href="gdfgouts.html">L'y'a des jannes hommes pouor touos les go&ucirc;ts!</a><p>
<li><a href="reproche.html">Reproches Maritales</a><p>
<li><A HREF="mathiet.html">Les Promesses d'Homme Mathiet</A><p>


<li><a href="assembliee/hommes.html">Les Hommes Emportent La Victouaithe!</a><p>

<li><a href="houmme.html">L'houmme</a><p>
<li><a href="filyesgarcons.html">Les fil'yes et les gar&ccedil;ons</a><p>
<li><a href="gdfgarcons.html">Les gar&ccedil;ons</a><p>
<li><A HREF="mabarbe.html">Les barbes et les moustaches</A><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/hommes.html by HTTrack Website Copier/3.x [XR&CO'2014], Tue, 15 Jul 2025 13:53:09 GMT -->
</HTML>
