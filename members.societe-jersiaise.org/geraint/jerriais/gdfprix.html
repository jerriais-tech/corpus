<HTML>
<HEAD>
<TITLE>Des prix fos!</TITLE>
<META  name="keywords" content="Jèrriais, Jersey language, langue normande, jersiais, langue jersiaise, minority languages, philology, philologie, dialectology, dialectologie, linguistique, Channel Islands, îles anglo-normandes, Hilgrove Street, langues d'oïl, langues régionales, Normandy, Normandie">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des prix fos!</h2></font></center><p>
<br/>
<font size="-1"><i>Fort Lauderdale, Florida,<br/>
U.S.A.</i><br/>
<br/>
<i>L&eacute; 9 d&eacute; mar, 1974.</i><br/></font>
<br/>
Moussieu l'R&eacute;dacteu,<br/>
<br/>
Nou p&acirc;le d'un prix fo, mais j'veins d'en vaie un exempl'ye: Dans la g&acirc;zette du dgix d'janvyi tchi veint d'arriver ichin, j'vai qu&eacute; l'Moul&icirc;n Nicolle a 't&eacute; vendu pour trais chent v&icirc;ngt-ch&icirc;n mille louis! Sapresti! I' n'y a ni r&icirc;nme ni ra&icirc;son l&agrave; d'dans!<br/>
<br/>
J'y ai 't&eacute; bein des fais, au vi&egrave;r Moul&icirc;n Nicolle, quand l'Juge Francis Vibert Le Feuvre en 'tait propri&ecirc;taithe, et s'i' pouvait vaie tch'est tch'i' s'p&acirc;sse ches jours ch&eacute; s'sait assez pour l&eacute; faithe touanner dans sa tombe, sustout quand i' ouithait l'moul&icirc;n appel&eacute; &quot;Harvest Barn&quot;. Dans chu temps-l&agrave; il avait b&eacute;soin d'&egrave;rpath&acirc;tion, l'moul&icirc;n, mais l'Juge &egrave;rmettait tr&eacute;jous l'affaithe viyant qu'un bouanhomme tch'&eacute;tait &agrave; louage d&eacute;dans pour presque rein n'pouvait pon affa&ucirc;rder &agrave; payi pus pour un louage ailleurs, et i' n'voulait pon l'mettre &agrave; la porte.<br/>
<br/>
Comme les cheins tchi l'ont connu l'savent bein, l'Juge Le Feuvre 'tait un homme d&eacute; fortes id&eacute;es. I' n'avait pon d'p&acirc;cienche pour les cheins tch'i' n'consid&eacute;thait pon m&eacute;thitouaithes, mais il avait quandm&ecirc;me l&eacute; tchoeu tendre pour les gens tch'avaient travailli d&ucirc; toute lus vie et tch'&eacute;taient appa&ucirc;vris dans lus vieill&eacute;che - comme en 'tait l'cas d'san louagi au moul&icirc;n. J'allais l&agrave; auve li dans man moto et j'nouos assi&eacute;vions au bieau sol&eacute; sus un vi&egrave;r banc dans l'gard&icirc;n &agrave; admither l's alentours en g&eacute;n&eacute;ral, et les flieurs tchi cra&icirc;ssaient &agrave; dgi l'ad&egrave;rt un mio partout. I' p&acirc;lait d'la restaur&acirc;tion du moul&icirc;n. Il avait id&eacute;e d'y r'mettre eune reue, et pus faithe un bieau grand gard&icirc;n d'flieurs en d'vant auve eune belle fontaine tchi f'thait l'ieau jailli en l'air, et pis l&eacute; louer &agrave; tchique moussieu &agrave; un prix raisonnabl'ye pour tch'i' p&ucirc;sse affa&ucirc;rder &agrave; garder moul&icirc;n et gard&icirc;n en parfait &ecirc;tat.<br/>
<br/>
Nou dit qu&eacute; l'homme propose mais qu'Dgieu dispose. Tel en fut l'cas. l&eacute; louagi du moul&icirc;n v&ecirc;tchut vyi, et l'Juge &eacute;tout. Dans ses dreines ann&eacute;es i' fut pr&icirc;ns sus ses gambes et i' fallait s'fier sus tchitch'uns pour l&eacute; porter dans san moto. J&eacute; n'sai pon s'i' vendit l'moul&icirc;n d'vant sa mort, car j'fus absent d'l'&Icirc;le d&eacute; 1953 &agrave; 1956, l'ann&eacute;e d'san d&eacute;c&egrave;s.<br/>
<br/>
Aupr&egrave;s la mort du Juge j'l&eacute; p&egrave;rdis d'veue, L'Moul&icirc;n Nicolle, et pour tchiques ann&eacute;es quand j'ouiyais p&acirc;ler d&eacute; &quot;Harvest Barn&quot; quand j'allais en J&egrave;rri j&eacute; n'savais dg&egrave;the tch'i' y'avait tchestchion du vi&egrave;r Moul&icirc;n Nicolle. A ch't heu j'vai par la g&acirc;zette tch'i' y'a trais diff&eacute;thents appart&egrave;nements d'aub&egrave;rges d&eacute;dans et qu'nou peut y'assi&eacute;the huiptante p&egrave;rsonnes &agrave; d&icirc;ner et qu'nou peut faithe chent mille louis par an. J'n'ai autchune id&eacute;e si ch'la veurt dithe &quot;en gros&quot; ou profit. Faut-i' tch'i' y'aie des forteunes d&ecirc;pens&eacute;es &agrave; baithe quand nou vait des chiffres d&eacute; m&ecirc;me, car j'ai tr&eacute;jous ou&iuml; ich&icirc;n en am&eacute;thique qu&eacute; y'a pus d'profit dans l'conm&egrave;rce d'litcheu qu&eacute; dans l'conm&egrave;rce d'restaurant.<br/>
<br/>
J'fus hardi am&ucirc;s&eacute; un jour en p&acirc;lant au bouanhomme Clem Rond&eacute;, tchi n'est pus. Un charmant vi&egrave;r J&egrave;rriais, affabl'ye et hospitalyi, l'bouanhomme Clem. Dans ses dreines ann&eacute;es i' n'pouvait pon gabather bein liain. J'l&icirc; d'mandis: &quot;Viy'ous nouot' vi&egrave;r anm&icirc;n 'Willie' L'Brun souvent?&quot;<br/>
<br/>
&quot;J&eacute; l'vai touos les D&icirc;nmanche mat&icirc;n,&quot; i' m'dit. &quot;I' veint m&eacute; qu'si dans san moto et j'allons &agrave; l'&eacute;glyise.&quot;<br/>
<br/>
&quot;Bon!&quot; j'l&icirc; dis. &quot;L'&Eacute;glyise d'la Ville?&quot;<br/>
<br/>
&quot;Nou-fait,&quot; i' m'dit, &quot;ch'est au 'Harvest Barn' qu&eacute; j'allons!&quot;<br/>
<br/>
Et pis i' s'm&icirc;nt &agrave; rithe!<br/>
<br/>
Un aut' prix fo mentionn&eacute; dans la g&acirc;zette est l'chein d'souoxante mille louis pour La Librairie Fran&ccedil;aise dans La Rue &egrave;s Fran&ccedil;ais. J'ai r'gret d'vaie qu&eacute; l'Sieur Vautchi n&eacute; s'sa pus l&agrave; quand j'&icirc;thai en J&egrave;rri ch't &ecirc;t&eacute;. I' fa&icirc;sait la beinv'nue &agrave; tout l'monde quand nou-s-allait dans la boutique, et nou s'en va l'mantchi.<br/>
<br/>
 Ch'est &icirc;nt&eacute;r&ecirc;ssant d'li&eacute;the l'articl'ye entouorre la c&eacute;l&eacute;br&acirc;tion d'la pr&icirc;nse d&eacute; Mafeking en l'ann&eacute;e 1900 duthant la dg&egrave;rre des Bo&egrave;rs quand Madame Cousinard env'yit eune bouqu't&eacute;e d'sale ieau par la f'n&ecirc;tre d'sa chambre sus la t&ecirc;te des gens tch'&eacute;taient &agrave; chanter &quot;Rule Britannia&quot; dans la rue. J'm&eacute; r'souveins tout &agrave; fait bein d'la bouonnefemme Cousinard et d'aver ou&iuml; p&acirc;ler du fracas dans La Rue &egrave;s Fran&ccedil;ais dans l'temps. Ch'fut un sujet d'conv&egrave;rs&acirc;tion dans la campagne &agrave; <a href="st_ouen.html">St. Ou&euml;n</a> pour eune vol&eacute;e, car il 'tait dit qu&eacute; ch&eacute; n'tait pon d'l'ieau du pits tch'&eacute;tait dans l'boutchet qu'oulle avait vi&eacute;dgi par la f'n&ecirc;tre! Et comme j'l'ai probabli&eacute;ment mentionn&eacute; d'vant, les St. Ou&euml;nais 'taient hardi &icirc;nt&eacute;r&ecirc;ssis dans la dg&egrave;rre des Bo&egrave;rs viyant qu'iun d'lus paroua&icirc;ssiens, Moussieu Adolphus John Bauche Arthur, d&eacute; m&eacute;mouaithe respect&eacute;e, 'tait iun des soudards dans l'Arm&eacute;e Britannique au Sud d'l'Afrique.<br/>
<br/>
Les louagi&egrave;rs des ma&icirc;sons d's <a href="etats.html">&Ecirc;tats</a> patha&icirc;ssent craithe tchi sont &agrave; payi des prix fos &eacute;tout - pour des louages tchi sont actuellement &agrave; bouan marchi viyant tch'i' sont subventionn&eacute;s par les contribuabl'yes d&eacute; l'&Icirc;le. Quandtchi tch'i' s'en vont tchitter &agrave; consid&eacute;ther qu'ch'est lus drouait, quand ch'est, en &ecirc;ffet, un don du publyi? <br/>
<br/>
<i><a href="lefeuvre.html">George d'La Forge</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="chiffres.html">Des chiffres du passer</a><p>
<li><a href="moulins.html">L&eacute; Moul&icirc;n</a><p>
<li><a href="gdfmoul.html">L's aubes et moul&icirc;ns</a><p>
<li><a href="moulindvercliut.html">L&eacute; Moul&icirc;n d'V&egrave;rcliut</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
