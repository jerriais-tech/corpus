<HTML>
<HEAD>
<TITLE>L&eacute; Juge d&eacute; La P'tite Cour</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Juge d&eacute; La P'tite Cour</h2>
Et la femme tchi n'fut pas pendue</font></center><p>

Moussieu l'Editeu<br>
<br>
I' s'arrivit une dr&ocirc;le d&eacute; chose siez-nous hi&eacute;r-matin. Quand j'rentris dans les onze heuthes pour une t&acirc;sse de caf&eacute;, comme de cou&ocirc;tume, j'trouvis la Merrienne, pale comme une chique, assise dans sa grandtchaise. Oulle avait l'air d'une personne tch'est pr&ecirc;te &agrave; s'&egrave;vani.<br>
<br>
'Oh Ph'lip' ou s'fit quand ou m'aperchut 'que j'si contente de t'vaie. Tchiquechose s'est arriv&eacute; tchi m'a fait si peux que man pou&ocirc;re tchoeu gallop &agrave; j'n'sais pas combain d'milles par minute. Donne-m&eacute;, j't'en prie, deus d'gouts d'cognac pour m&eacute; ravigotter.'<br>
<br>
Quand ou s'trouvit mus ou m'dit qu'en entrant dans la tchuisine apr&egrave;s aver soigni la volaille, oulle avait aperchu un gros m&ecirc;sle jutchi sus l'dos d'une tchaise. La f'n&ecirc;tre &eacute;tant ouverte, il avait entr&eacute; dans s'n absence.<br>
<br>
'Quant i'm'vit i'fichit san camp, mais Ph'lip tu sais bein tch&egrave;sque chenna veur dithe. Ch'est une mort dans la maison dans l'couothant d'l'ann&eacute;e et j'n'sommes que t&eacute; et m&eacute;.'<br>
<br>
'N'oublie pas la catte' j'li dis. 'J'ai r'mertchi derni&eacute;thement qu'oulle avait pou&ocirc;re mine.' Et j'm'en r'fus d'hors. Mais, Moussieu, b&eacute;t&ocirc;t j'm&eacute; mint &agrave; y penser et j'm&eacute; r'souvint d'une grand'tante tchi m'avait racont&eacute; la m&ecirc;me histouaithe. Mais ou d'meuthait toute seule et oulle avait nonante-chinq ans quand ou cr&eacute;vit, ch'est pourtchi j'm'en vais pas m'g&ecirc;ner. Avec chenna, si j'vais iun d'ches maufaits ouaisieaux aupi d'la maison iun d'ches jours, i'pou&ocirc;rrait attraper un trait-d'arme &agrave; travers la t&ecirc;te. Ch'n'est pas la peine d'prendre des risques!<br>
<br><img src="jerriais241.jpg" width="100" height="100" alt="" title="" border="0" align="right" />
Quant vint l's&eacute;, la bouonnefemme se mint &agrave; li&egrave;the la g&acirc;zette, et, ayant fini, ou m'dit comme chenna: 'J'n'sais pas, Ph'lip, mais i' m'semblye qu&eacute; la 'Post' n'aime pas trop l&eacute; Juge d&eacute; la P'tite Cour. Ou li dit, &agrave; s&ecirc;s&eacute;, qu&eacute; s'i'n'peut pas faithe m&ucirc;s, il est temps tchi donne sa djobbe &agrave; un autre. J'n'sais tch&egrave;sque l&eacute; Sieur Vouasin ditha d'chenna.'<br>
<br>
'I'n'ditha rein et n&eacute; f'tha rein' j'li dis. 'Il a une raide bouonne djobbe et i'n's&eacute; g&eacute;ne pas d&eacute; chein tch'est &ecirc;crit dans la 'Post' ou d&eacute; chin qu'les gens disent d&eacute; li. Touos les Vouaisins sont d'm&ecirc;me - ch'est dans l&ucirc;s natuthe.<br>
<br>
'Dans man temps' j'continuis, 'y'a yeu trais ou quatre Juges &agrave; la P'tite Cour. I'y'avait l&eacute; Juge Vaudin et l'Juge Pin&eacute;, sans p&acirc;sler du Juge Dorey et p't-&ecirc;tre un autre pour un p'tit d'temps. L&eacute; Juge Vaudin 'tait un dr&ocirc;le de caract&egrave;the. J'm&eacute; r'souvains d'une bord&eacute;e quant un chent'nyi d'Campagne avait pr&eacute;sent&eacute; un homme et sa femme pour aver int&eacute;rrompu la paix publique. Le Chent'nyi dit au Juge tch'il avait 't&eacute; app'l&eacute; &agrave; la maison. Et qu'la femme s'&eacute;tait pliainte qu&eacute; s'n homme li avait donn&eacute; un co-d'poing dans l'visage. Le pou&ocirc;rre balloque, tch'avait un lopin gros comme un oeu d'pithot s&ucirc;s l'haut d'la t&ecirc;te, dit au Juge qu&eacute; sa femme l'avait capuchi avec une castr&ocirc;le pour un rein. Ch'tait vrai tch'i' y'avait fliantchi une cliamuse, mais i'criyait qu'ou la m&eacute;thitait. Moussieu Vaudin d&eacute;chargit la femme et enviyit s'n homme en prison pour un mais, disant qu'un homme n&eacute; d&eacute;v'thait pas en autchune circonstances m&ecirc;me frapper sa femme. J'ai tr&eacute;jous 'tait seux que si ch'avait 't&eacute; 'Johnny' Pinel l'homme &eacute;thait 't&eacute; mint en libert&eacute; et la femme en &eacute;thait yeu pour un mais d'prison. L&eacute; Juge Vouaisin, sans doute, &eacute;thait dit au couplye d&eacute; s'en r'aller siez-yeux et d'l&ucirc;s comporter un mio m&ucirc;s &agrave; l'av'nin. Tu peux vaie &agrave;ch'teu qu&eacute; chaque Magistrat interpr&egrave;te la louai &agrave; sa faichon.' <br>
<br>
'Ach'teu, pour chutte visite &agrave; Granville' ou s'fit. 'Grand doux d'la vie par l&eacute; rapport et les photographies dans la 'Post' nou craithait qu&eacute; Granville est un vrai palais.'<br>
<br>
'Ch'l&agrave; s'peut' j'li dis, 'mais nous allait l&agrave; dans man jeune temps, Granville &eacute;tait morte et sale comme tout. Nou n'y restait pas apr&egrave;s aver mangi une bouochie dans un caf&eacute; tchin'avait pas 't&eacute; netti pour des s'maines, &eacute;pis nou prenait l'train pour Avranches. De l&agrave; nous allait au Mont Saint Michel, en route pout <a href="saintmalo.html">Saint M&acirc;lo</a>. Si Granville est l'paradis qu&eacute; la 'Post' voudrait nos faithe craithe, y'a yeu d&eacute; grands changements d&eacute;pis ches jours-l&agrave;.'<br>
<br>
'I'pathaissaient aimer hardi notre Bailli' ou s'fit, 'et l'S&eacute;nateur Krichefski &eacute;tout.'<br>
<br>
'Damme vethe' j'li dis, 'et pourtant y'a bein d'a ann&eacute;es ch'n'tait pas des saluts mais des grimaches que les gens vos faisaient l&agrave;. Tch&egrave;squ'tu'en dis, Merrienne, j'ithons-t'i' p&acirc;sser un tchinze jours l&eacute; pour un change?'<br>
<br>
'Vas-y s'tu veur' ou raiponnit, 'mais quant &agrave; m&eacute; j'n'ai jamais aimer les Francais d'pis la bord&eacute;e, y'a bein d's ann&eacute;es quand j'f&ucirc;mes &agrave; <a href="st_ouen.html">Saint Ou</a>, et qu'tu r'vint &agrave; l'hotel &agrave; quatre heuthes du matin, explitchant qu&eacute; tu'avais perdu tan c'min, et qu'un Chentnyi, un Surveillant et trais Offici&eacute;rs du Conn&eacute;tablye avaient fait la m&ecirc;me chose. J'n'ai jamais 'tait en France d&eacute;pis, et j'n'm'y'en vais pas &agrave;ch'teu.'<br>
<br><img src="jerriais148.jpg" width="100" height="100" alt="" title="" border="0" align="right" />
 I' tait grand temps d&eacute; changi d'sujet, Moussieu, et j'm&eacute; mint a p&acirc;sler d'chu pou&ocirc;re Chentnyi d'la Ville l&eacute; Sieur L'Cronier, tch'avait 't&eacute; ass&agrave;ssin&eacute; y'a p&ucirc;s d'chent ans quand i'tait en train d'arr&ecirc;ter une Francaise et s'n homme tchi gardaient iun de ches maisons d&eacute; tchi des gens respectablyes ne p&acirc;slent pas. 'Dans ches jours-la' je m'fis 'y'en avait dans touos les quartiers d'la Ville.'<br>
<br>
'Oh!' ou dit, 'j'comprends &agrave;ch'teu pourtchi qu'la femme avait onze filles. J'criyais qu&eacute; ch'tait hardi mais j'vais bein tchi sorte d&eacute; commerce i' m'n'aient. Chein qu'je n'comprends pas, Ph'lip, ch'est pourtchi qu'chutte femme-l&agrave; ne fut pas pendue.'<br>
<br>
'J'ai tr&eacute;jous creu' j'li dis, ' qu&eacute; y'avait p&ucirc;s d'un membre du jury tchi n'&ocirc;sait pas la condamner, d&eacute; peux d&eacute; chein qu'oulle &eacute;thait peut dithe.'<br>
<br>
'Ch'est p&ucirc;s qu'probablye' ou dit 'mais y'a une chose, Ph'lip, i'faut &ecirc;tre bein contents qu&eacute; les gens sont p&ucirc;s civilis&eacute;s &agrave;ch'teu et qu&eacute; d'patheilles maisons n'existent pas. Heutheusement tout a changi.'<br>
<br>
'Nouff&eacute;, Merrienne,' j'li dis, 'y'a une chose tchi n'a pas changi.'<br>
<br>
'Et tch&egrave;sque ch'est?'<br>
<br>
'La natuthe humaine, ma vielle' j'li dis.<br>
<br>
<i><a href="lebrocq.html">PH'LIP</a><br>
11/6/1960 <br></i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="crinme.html">L&eacute; cr&icirc;nme et la louai</a><p>
<li><a href="assembliee/jugebree.html">L'Juge Br&eacute;e et ses m&eacute;mouaithes</a><p>
<li><a href="assembliee/cour.html">Visite &agrave; la Cour Rouoyale</a><p>
<li><a href="pmprison.html">Un M&ecirc;lange &agrave; La Prison</a><p>
<li><a href="pendards.html">Vive &agrave; jamais le parti des Pendards</a><p>
<li><a href="gibet.html">Gibet</a><p>
<li><a href="noncoupablye.html">Non Coupablye</a><p>
<li><a href="mancrime.html">Man Crime</a><p>
<li><a href="gdfmefaits.html">M&ecirc;faits et finnances</a><p>
<li><a href="courroyale1879.html">La Cour Royale en 1879</a><p>
<li><a href="piteurjury.html">How Piteur convinced the Jury</a><p>
<li><a href="cahouain1916.html">La s&eacute;ance de la Cour pour les menues dettes</a><p>
<li><a href="reminiscences.html">Reminiscences</a><p>
<li><a href="pmassises.html">L's'Assises dans les viers temps</a><p>
<li><a href="pmjugements.html">Dr&ocirc;les d&eacute; jugements, dit Merrienne</a><p>
<li><a href="pmjury.html">Des femmes sus l'jury</a><p>
<li><a href="pmsouffre.html">Merrienne souffre</a><p>
<li><a href="pmchaleu.html">Merrienne et la chaleu</a><p>
<li><a href="pmhardelles.html">Les hardelles, la Police Salari&eacute;e et l'Doyen</a><p>
<li><a href="flmtantmus.html">Jean Tantmus et Adolphe Tantpi&eacute;the</a><p>
<li><a href="pmvoleurs2.html">Merrienne et les voleurs</a><p>
<li><a href="pmbellemethe.html">Ph'lip et sa bellem&egrave;the</a><p>
<li><a href="rose1910.html">La Rose</a><p>
<li><a href="gdftroublye.html">L'troubl'ye en g&acirc;ngne!</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
