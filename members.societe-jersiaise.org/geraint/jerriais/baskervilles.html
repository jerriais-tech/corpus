<HTML>

<!-- Mirrored from members.societe-jersiaise.org/geraint/jerriais/baskervilles.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
<HEAD>
<TITLE>L&eacute; Tchian &egrave;s Baskervilles - The Hound of the Baskervilles</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Tchian &egrave;s Baskervilles</h2></font></center><p>


<i>Eune v&egrave;rsion J&egrave;rriaise d'un but d'l'histouaithe <i>The Hound of the Baskervilles</i> d&eacute; Messire Arthur Conan Doyle</i><br/>
<br/>
L&eacute; Sieur Sherlock Holmes tchi s'&egrave;rt&egrave;rgeait d'cou&ocirc;teunme pouor s&eacute; l'ver l'mat&icirc;n s&eacute;non si'en cas qu'i' vilyait toute la niet, 'tait assis &agrave; la tabl'ye d&eacute; d&ecirc;jeuner. J&eacute; m'm&acirc;tis sus la natte d&eacute; l'&acirc;tre et ram&acirc;ssis l'b&acirc;ton qu'not' v&icirc;siteux avait la&icirc;ssi la s&eacute;th&eacute;e d&eacute; d'vant. Ch'tait eune bouonne &ecirc;pa&icirc;sse chouque auve eune t&ecirc;te arrondie, d&eacute; m&ecirc;me qu&eacute; nou m&ecirc;nomme un avocat d'Penang. Just&eacute;ment souos la t&ecirc;te y'avait eune bande en argent d&eacute; dans eune pouce d&eacute; laize. &quot;&Agrave; James Mortimer, MCRS, d&eacute; ses anm&icirc;ns d'l'HCC&quot; 'tait chein tchi 'tait grav&eacute; sus, auve la date 1884. Ch'tait exact&eacute;ment un b&acirc;ton d'it&eacute; qu'un docteu d'fanmil'ye d'la vielle faichon soulait porter - d&icirc;ngne, solide et rasse&ucirc;thant.<br/>
<br/>
&quot;Eh bein, Watson, tch'est qu'tu'en pense?&quot;<br/>
<br/>
Holmes 'tait assis pouor m'mouontrer san dos, et j'n'avais autcheunement &icirc;nditchi chein qu&eacute; j'tais &agrave; faithe.<br/>
<br/>
&quot;Coumme tchi qu'tu'as d&ecirc;muchi chein qu&eacute; j'tais &agrave; faithe? Tu'es d's i&egrave;rs d&eacute; mo&ucirc;que, valet!&quot;<br/>
<br/>
&quot;J'ai l'avant &agrave; m's i&egrave;rs au mains, eune caf'tchi&eacute;the argent&eacute;e et bein polie,&quot; qu'i' s'fit. Mais, di-m&eacute;, Watson, tch'est tu'as appr&icirc;ns entouor l'b&acirc;ton &agrave; not' v&icirc;siteux? Viyant qu'j'avons ieu l'malheu d&eacute; l'mantchi, li, est qu'j'sommes dans la bli&acirc;se pouor s'n &icirc;ntention, chu pr&eacute;sent en p&acirc;ssant d'veint &icirc;nmportant. Raconte-m&eacute; ta description d'l'houmme ra&icirc;que par l'examinn&acirc;tion d'l'objet.&quot;<br/>
<br/>
&quot;J'crai bein,&quot; qu&eacute; j'fis, en si&eacute;vant autant qu'p&ocirc;ssibl'ye les m&eacute;thodes d&eacute; man compangnon, &quot;qu&eacute; l'Docteu Mortimer est un vi&egrave;r houmme tch'a ieu du succ&egrave;s dans la m&eacute;d'cinne et bein est&icirc;nm&eacute; viyant qu'les cheins tchi l'conna&icirc;ssent li'ont pr&eacute;sent&eacute; chu s&#375;mbole-ch&icirc;n d'lus appr&eacute;ci&acirc;tion,&quot;<br/>
<br/>
&quot;Y'a du bou&ocirc;n!&quot; qu'Holmes fit. &quot;Mangnifique!&quot;<br/>
<br/>
&quot;J'crai &eacute;tout qu'ch'est pus qu'probabl'ye qu'il est un docteu &agrave; la campangne tchi v&icirc;site puys &agrave; co &agrave; pid.&quot;<br/>
<br/>
&quot;Pouortchi don?&quot;<br/>
<br/>
&quot;Par cause qu&eacute; chu b&acirc;ton, ouaithe qu'i' soul&icirc;sse &ecirc;t' bein b&eacute;, a 't&eacute; si drotchi qu&eacute; j&eacute; n'craithais dg&eacute;the qu'un docteu d'la ville en port&eacute;thait d'it&eacute;.&quot; L&eacute; gros but en f&eacute; est us&eacute;, don ch'est cliai qu'il a bein marchi auvec.&quot;<br/>
<br/>
&quot;Div&egrave;rs&eacute;ment bein expyitchi!&quot; qu'Holmes &egrave;rfit.<br/>
<br/>
&quot;&Eacute;pis acouo, y'a ches &quot;anm&icirc;ns d'l'HCC&quot;. J'&eacute;thais d'vinn&eacute; qu&eacute; ch'est un Clobe d&eacute; Chasse, ou compangnie d'chasse, of&ucirc;che la chasse du comt&eacute; &egrave;s membres d&eacute; tchi qu'il a off&egrave;rt tchique s&egrave;rvice m&eacute;d'cinna, et d'&egrave;rtou nou li'a fait tchique p&eacute;tite pr&eacute;sent&acirc;tion.&quot;<br/>
<br/>
&quot;Mouon Doue d'la vie, Watson, tu'as travailli mus qu'janmais,&quot; qu'Holmes dit en arrouant sa tcha&icirc;se et alleunmant eune cigarette. &quot;J'dai dithe qu&eacute; dans touotes les accomptes qu&eacute; tu'as ieu la bou&ocirc;nt&eacute; d&eacute; dr&eacute;chi d&eacute; mes p'tits succ&egrave;s, tu'as d'cou&ocirc;teunme d&ecirc;n&icirc;ngr&eacute; tes capacit&eacute;s &agrave; t&eacute;-m&ecirc;me. Tu n'&ecirc;cliaithe pon of&ucirc;che, t&eacute;, mais tu la&icirc;sse p&acirc;sser la leunmi&eacute;the. Y'en a tchi n'ont pon d'grand ch&egrave;rv&eacute; mais tchi peuvent faithe marchi l'ch&egrave;rv&eacute; &egrave;s aut's. J't&eacute; conf&ecirc;sse, man vyi, qu&eacute; j'ai un tas &agrave; t'&egrave;rpayi.&quot;<br/>
<br/>
I' n'avait janmais dit autant d'vant, et j'dai dithe qu&eacute; ses patholes m'avaient r&ecirc;joui, car j'avais 't&eacute; bein souvent g&ecirc;n&eacute; qu'i' n'appr&eacute;ciait pon m'n admith&acirc;tion et m's &ecirc;preuves d&eacute; faithe saver ses m&eacute;thodes. J'tais ordgilleux &eacute;tout d'penser qu&eacute; j'avais appr&icirc;ns san syst&egrave;me assez pouor l'faithe s&egrave;rvi d'eune manni&eacute;the qu'il approuvait. Achteu i' pr&icirc;nt l'b&acirc;ton d&eacute; d'dans mes mains et l'&ecirc;piait pouor deux-trais minnutes &agrave; l'yi. &Eacute;pis, auve eune minne entch&eacute;thinn&eacute;e, i' m&icirc;nt sa cigarette bas et portit l'b&acirc;ton &agrave; la f'n&ecirc;t' o&ugrave;'est qu'i' l'&egrave;r&ecirc;pyit atout un v&egrave;rre d'appr&egrave;che.<br/>
<br/>
&quot;&icirc;nt&eacute;r&ecirc;ssant, mais &ecirc;l&eacute;mentaithe,&quot; qu'i s'fit, et s'rassi&eacute;vant dans sa carre pr&eacute;f&eacute;th&eacute;e du sofa. &quot;Y'a bein deux-trais d'vinn&acirc;les sus l'b&acirc;ton. V'l&agrave; tchi nos m&egrave;ne &agrave; d&ecirc;duithe d&eacute; tchi.&quot;<br/>
<br/>
&quot;Y'a-t-i' tchiquechose qu'j'ai mantchi?&quot; qu&eacute; j'd&eacute;mandis un mio affront&ecirc;ment. &quot;J'esp&eacute;the qu'i' n'y'a rein d'&icirc;mportance qu&eacute; j'ai n&eacute;glyigi?&quot;<br/>
<br/>
&quot;J'ai r'gret, man chi&egrave;r Watson, qu&eacute; la pus grande partie d'tes avis 'tait du niol&icirc;n. Quand j'ai dit qu'tu'as fait marchi man ch&egrave;rv&eacute;, j'voulais dithe, v&eacute;the, qu'en r'm&egrave;rtchant tes m&ecirc;pr&icirc;nses v'l&agrave; tchi m'dgidait ch&icirc;n' et l&agrave; &agrave; la v&eacute;thit&eacute;. Assa, tu n'as pon tout &agrave; fait tort dans ch't' affaithe. Ch't houmme est d&eacute;vrai un docteu &agrave; la campangne. Et i' marche hardi.&quot;<br/>
<br/>
&quot;J'avais raison, don.&quot;<br/>
<br/>
&quot;&Agrave; la m'suthe.&quot;<br/>
<br/>
&quot;Pon pus qu'chenna.&quot;<br/>
<br/>
&quot;Si fait, man chi&egrave;r Watson, si-fait-dgia. J'&eacute;thais propos&eacute;, par exempl'ye, qu'eune pr&eacute;sent&acirc;tion &agrave; un docteu veindrait pus probabli&eacute;ment d'un h&ocirc;pita qu&eacute; d'eune chasse, et si un H nos rappelle un h&ocirc;pita, coumme d&eacute; raison l'nom Charing Cross - pouor CC - nos veint &agrave; l'esprit.&quot;<br/>
<br/>
&quot;P't-&ecirc;t' bein qu'oui...&quot;<br/>
<br/>
&quot;V'l&agrave; th'est l'pus probabl'ye. Et si j'qu&eacute;menchons &agrave; reunminner d'ssus, j'pou&ocirc;rrons &egrave;rv&eacute;n&icirc;n sus la fond&acirc;tion d'la b&acirc;tithie d'not' v&icirc;siteux &icirc;nconnu.&quot;<br/>
<br/>
&quot;Eh bein, si coumme tu dis HCC veurt dithe l'H&ocirc;pita d'Charing Cross, par io&ugrave; qu'j'allons si&eacute;the l&eacute; t&ecirc;mouongnage?&quot;<br/>
<br/>
&quot;N'as-tu pon d'avis par io&ugrave; aller? Tu connais mes m&eacute;thodes. Applyique-les don!&quot;<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="holmes.html">&Ecirc;l&eacute;mentaithe, man chi&egrave;r Watson</a><p>
<li><a href="berylcoronet.html">La Couronnette &egrave;s B&eacute;ryls</a><p>
<li><a href="musgraveritual.html">L'Alib&ecirc;le &egrave;s Musgraves</a><p>
<li><a href="bluecarbuncle.html">L'Aventuthe d'la Bliue Carbliouque</a><p>
<li><a href="scandalinbohemia.html">Un Scandale en Boh&egrave;me</a><p>
<li><a href="crinme.html">L&eacute; cr&icirc;nme et la louai</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/baskervilles.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
</HTML>

