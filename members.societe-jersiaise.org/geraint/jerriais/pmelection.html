<HTML>

<!-- Mirrored from members.societe-jersiaise.org/geraint/jerriais/pmelection.html by HTTrack Website Copier/3.x [XR&CO'2014], Tue, 15 Jul 2025 13:47:33 GMT -->
<HEAD>
<TITLE>L'&Ecirc;lection</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&Ecirc;lection</h2> <br/>
Ph'lip va &agrave; la Trin't&eacute;</font></center><p>


Moussieu l'Editeu, <br/>
<br/>
M&ecirc;credi au s&eacute; j'tais &agrave; <a href="la_trinnete.html">la Trin't&eacute;</a>, car j'eut la chance d'&ecirc;tre port&eacute; l&agrave; et d'&ecirc;tre ram'n&eacute; siez-m&eacute;. Ch'tait, comme sans doute ou l'savez, l'occasion d'la reunion tch'avait tait convotchie pour oui tch&egrave;sque le moussieu tch'oppose le John Le M&eacute;rquand pour S&eacute;nateur avait &agrave; dithe. <br/>
<br/>
&quot;Ecoute bein, Ph'lip,&quot; s'fit la Merrienne comme je sortais, &quot;et ne r'veint pas si tard que tu voudras all&eacute; t'couochi d'vant m'racont&eacute; chein tchi s'p&acirc;ss&eacute;. J'n'ai pas l'honneur de conna&icirc;tre le Sieur Siouville, et y faudra qu'tu m'diche si ch'est un homme s&ucirc;s tch'y qu'nou peut s'fi&eacute;.&quot;<br/>
<br/>
Quand je r'vint la v'la tout-d'suite &agrave; m'tch&eacute;stchonn&eacute;. Ou n'me donnit m&ecirc;me pas l'temps d'hall&eacute; mes bottes et d'mettre mes slippeurs, ou de d&ecirc;sboutonn&eacute; ma bianche dg&egrave;ne tchi m'&ecirc;trangliait. &quot;Tch&egrave;squ'y s'est p&acirc;ss&eacute;,&quot; ou d'mandit. &quot;Assi&egrave;ds-t&eacute; et dis-m&eacute; tout. En approuve-tu du Sieur Siouville, et crais-tu tch'y f'thait un bouon S&eacute;nateur?&quot;<br/>
<br/>
&quot;Eh bein, Merrienne,&quot; j'l'y dit, &quot;oui, s&ucirc;s un sens j'en approuve hardi. Il est charmant, un bouon J&ecirc;rriais, et y p&acirc;sle franchement et sans h&eacute;sit&acirc;tion, mais, &agrave; ma veue, il a grand d'faut.&quot;<br/>
<p/>
&quot;Oh!&quot; ou dit, &quot;et tch&egrave;squ'il est chu grand d'faut-l&agrave;?&quot;<p/>
<p/>
&quot;Il est teetotleur,&quot; j'l'y dit, &quot;et n'y'a pas yeu d'invit&acirc;tion apr&egrave;s l'meeting de ramont&eacute; &agrave; l'hotel ou &agrave; l'auberge pour b&egrave;the &agrave; sa sant&eacute;. Et m&eacute; tch'avais une s&eacute; abominablye.&quot;<p/>
<p/>
&quot;Comme de cou&ocirc;tume,&quot; ou dit, &quot;quand ch'n'est pas t&eacute; tch'y convie. Mais quant &agrave; m&eacute; ch'n'est pas un d'faut du tout. Au contraithe j'admithe un homme tch'y n'touche ni &agrave; bi&egrave;the ni &agrave; litcheu. Ch'est grand dommage que n'y en a pas p&ucirc;s comme l'y.&quot; <p/>
<p/>
&quot;Il est pr&eacute;dicateur local,&quot; j'l'y dit. <p/>
<p/>
&quot;Y n'en est que d'm&ucirc;s,&quot; ou dit. &quot;J'qu'menche &agrave; vais qu'chest l'homme tch'y nos faut dans l's'Etats.&quot; <p/>
<p/>
&quot;P't'&ecirc;tre bein,&quot; j'l'y dit, &quot;mais un p'tit l&eacute;rmin as&ecirc;s&eacute; n'&eacute;thait pas fait d'ma quand-m&ecirc;me. Enfin, hors de chonna, ch'est un bein charmant corps et un bouon campagard, et sans doute il &eacute;tha des vouaix dans la campagne. Quant &agrave; la Ville, nou n'sait pas, mais nous a tr&eacute;jous veu qu'un candidat d'la campagne peut battre yun d'la Ville s'il a des gens dans les p&acirc;raisses &agrave; trav&agrave;illyi pour l'y. Pour vrai dithe dans ch't'&ecirc;l&eacute;ction ichin non n'peut pas dithe, car, apr&egrave;s tout, yun des candidats a tait dans l's'Etats tchiques ann&eacute;es, et est pr&eacute;sident du Comit&eacute; d'Education, tandis qu'l'autre est presque inconnu en Ville, et nou n'peut pas dithe que jusqu'ichin il a fait grand'chose.&quot; <p/>
<p/>
&quot;Y n'est jamais trop tard pour qu'menchi,&quot; ou dit, &quot;est, apr&egrave;s tout, y n'a qu'justement p&acirc;ss&eacute; la prime de l'&acirc;ge. J'ai ou&iuml; tch'il a sou&euml;sante-deux ans.&quot; <p/>
<p/>
&quot;Ch'est vrai,&quot; j'l'y dit, &quot;et bein seux tch'il a bouonne mine. Mais r'venant &agrave; la reunion, ch'est l'Conn&ecirc;tablye de Saint-Jean tch'a  pr&eacute;sid&eacute;, et il en a fait une raide bouonne djobbe. Il &icirc;tha un but, tu v&ecirc;rras, le Clifford Le Vesconte.&quot;<p/>
<p/>
&quot;Nou p&acirc;sle raide bein d'l'y,&quot; ou dit, &quot;mais y d'vait y'en av&eacute; d'autres s&ucirc;s la piatforme.&quot;<p/>
<p/>
&quot;Notre amin Hedley Maillard a fait un bouon p'tit discours,&quot; j'l'y dit, &quot;&eacute;pis justement comme nou criyait que ch'tait tout fini, ne v'l&agrave; l'S&eacute;nateur J. J. tch'arrive, et toute l'assembli&eacute;e a applaudi. Il a p&acirc;sl&eacute; pour &agrave;-bein-pr&egrave;s vingt-chinq minutes, et je crais tch'il &eacute;thait peut continu&eacute; pour une autre dem'iethe sans s'd&ecirc;rangi. Sans autchune doute, il a la langue bein pendue, notre Jack, et y n'a pas d'peux de dithe chein tch'y pense.&quot; <p/>
<p/>
&quot;Ch'est un Saint-Ouennais,&quot; ou s'fit. &quot;Y sont tous d'm&ecirc;me. A-t'y p&acirc;sl&eacute; du Service National?&quot;<p/>
<p/>
&quot;Pas p&ucirc;s qu'chonna,&quot; j'l'y dit, &quot;mais y nos a dit tch&egrave;squ'y pense des D&eacute;put&eacute;s d'la Ville. Damme! Merrienne, y n'les aime pas. Et y maintchein que si les campagnards ne r'gardent pas a yeux, chutte dgaingue-l&agrave; d'la Ville ruin'na l'Ile.&quot; <p/>
<p/>
&quot;Ch'est hardi dithe,&quot; ou s'fit. &quot;Y n'peuvent pas &ecirc;tre tous si mauvais, mais dans un temps d'&ecirc;l&eacute;ction y'a bein des choses d&eacute; dites que nou r'oublie apr&egrave;s. Enfin, Ph'lip, n'en v'l&agrave; assez pour ass&ecirc;s&eacute;. J'en r'p&acirc;sl'lons la s'maine tchi veint.&quot;<p/>
<p/>
<a href="lebrocq.html">Ph'lip</a><p/>
20/2/1954<p/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfelections1972.html">Les &Ecirc;lections</a><p>
<li><a href="elections_25.html">Les d'vis du Bouan'homme George</a><p>
<li><a href="elections_6.html">Les d'vis du Bouan'homme George</a><p>
<li><a href="gdfelect.html">Eune bouanne &ecirc;lection!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmelection.html by HTTrack Website Copier/3.x [XR&CO'2014], Tue, 15 Jul 2025 13:47:33 GMT -->
</HTML>

