<HTML>

<!-- Mirrored from members.societe-jersiaise.org/geraint/jerriais/gdfenville.html by HTTrack Website Copier/3.x [XR&CO'2014], Tue, 15 Jul 2025 13:48:53 GMT -->
<HEAD>
<TITLE>En Ville</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Ville</h2></font></center><p>


<i><font size="-1"> Trenton, Michigan, <br/>
 U.S.A. <br/>
 Le 30 d'octobre, 1971 <br/></font></i>
<br/>
 Moussieu l'R&eacute;dacteu, <br/>
<br/>
 Ch'tait eune aventuthe bein plia&icirc;sante d'aller en ville &agrave; St. H&eacute;lyi quand j'avais acouo les talons ja&ucirc;nes. Quand Manman annon&ccedil;ait dans la s'maine que ''J'&icirc;thons p't &ecirc;t' en ville sanm'di!'', les jours patha&icirc;ssaient comme des mais en attendant. &Agrave; c'menchi, y'avait l'plia&icirc;si d'pouver mett' ses habits du D&icirc;nmanche l&eacute; sanm'di, et aller et r'v&eacute;n&icirc;n tout l'long du c'm&icirc;n en ville dans la beusse &agrave; Mess L&eacute; Boutilyi, Harry. <br/>
<br/>
 Arriv&eacute;s en ville, ch'tait mangnifique d&eacute; pouver r'garder dans les f'n&ecirc;tres des boutiques et d'vaie les jou&euml;ts et un tas d'choses qu&eacute; nou n'viyait pon dans la campangne. Les trottouaithes n'&eacute;taient pon encombr&eacute;s par des mille touristes comme d&eacute; nouos jours. <br/>
<br/>
 Nou-s-allait acater du s'no &agrave; la boutique d&eacute; Mess Simonet, et d'la m&eacute;d'cinne pour la toux &agrave; eune apotiqu'thie tchi s'appelait ''La Croix d'G&eacute;n&egrave;ve''. Y'avait des grand' boutelles arrondies comme des topies, plieinnes dg'ieau couleuth&eacute;e en rouoge et bliu dans la f'n&ecirc;tre. <br/>
<br/>
 Siez Albert Hunt dans La Banque (''Conway Street'' &agrave; ch't heu) nou pouvait acater eune boutelle de m&eacute;d'cinne pour &egrave;rdg&eacute;thi l'mal &egrave;s dents pour douze sou. Oulle 'tait garantie d'faithe la douleur dispatha&icirc;tre aussi vite qu'oulle 'tait arr&ocirc;s&eacute;e sus la dent tchi fa&icirc;sait ma! Y'avait tant d'monde qu'en acataient qu&eacute; quand nou d'mandait au Sieur Hunt si ch'tait vrai, i' vouos r&ecirc;ponnait; ''S'ou n'avez pon ou&iuml; p&acirc;ler du soulagement sus l'coup quand nou-s-en met sus la dent, ou n'avez qu'&agrave; d'mander &egrave;s chentaines d&eacute; p&egrave;rsonnes tch'en font s&egrave;rvi!'' Quand nou-s-allait en acater, nou pouvait entrer dans l'appentis siez Hunt et vaie tout la vieill&acirc;qu'thie tch'il avait &agrave; vendre. Y'avait des chiffons, d's os, du vi&egrave;r f&eacute;, des cordes et du canevas et des boutelles d&eacute; toutes les sortes, des baleines d&eacute; cor pour les femmes, d's &ocirc;tis d&eacute; s'gonde main, et Bouan Dgieu sait tchi.  <br/>
<br/>
 J'fa&icirc;sais tr&eacute;jous Manman aller par la Rue Halkett pour vaie la statue d'l'&Ecirc;cossais &agrave; l'entr&eacute;e d'la boutique &agrave; p'tun au Sieur Belford, et par La Faithe pour vaie l'bieau grand j'va en bouais dans la f'n&ecirc;tre &agrave; Mess Podger. Et y'avait la boutique &agrave; Mess M&ecirc;sservy, dans la Rue Halkett &eacute;tout, l'tchincailli tchi vendait des gr&eacute;lots pour mett' sus les colli&egrave;rs des cats et tchians, et des lapins apprivoua&icirc;sis. <br/>
<br/>
 Ch'tait &agrave; eune boutique appel&eacute;e ''La Belle Jardini&egrave;re'', nunm&eacute;tho 19 dans La Rue d'Dri&eacute;the (''King Street'' &agrave; ch't heu) dans chu temps-l&agrave;, et nunm&eacute;tho 59 dans La Grand' Rue (''Broad Street''), qu'un tas d'campangnards allaient acater d's habits touos faits pour les mousses. Manman n'pouvait pon m'acater un neu fa bein souvent, mais j'aimais bein aller vaie les fas dans la f'n&ecirc;tre. Mais y'avait tant d'choses &agrave; vaie dans la ville qu&eacute; j&eacute; n'peux pon les mentionner toutes. Enf&icirc;n, j'finissions tr&eacute;jous par aller baithe du th&eacute;e siez m'n oncl'ye Ph'lippe et ma tante M&eacute;lie L'Feuvre, dans ''Great Union Road''. M'n oncl'ye Ph'lippe 'tait l'fr&eacute;the &agrave; Manman L'Feuvre. <br/>
<br/>
 Dans chu temps-l&agrave; la population d'la ville 'tait 27,975. Septante ans se sont &ecirc;coul&eacute;es, et nous n'cr&eacute;thait pon qu'ch'est la m&ecirc;me ville au jour d'aniet. Un tas d'b&acirc;tisses et d'boutiques ont dispathu. Dans La Rue d'Dri&eacute;the y'avait la cou&ocirc;tuth'thie &agrave; Mess Bisson, un cou&ocirc;tuthyi pour des habits d'hommes. Ma cou&ocirc;thinne Hilda L'Feuvre, fille d&eacute; m'n oncl'ye Ph'lippe et pus tard femme d&eacute; Walter L'Gros, qu&eacute; j'allais tchiquesfais vaie &agrave; Calgary, Alberta, au Cannada (ou mouothit &agrave; <a href="gdfottawa.html">Ottawa</a> en 1967 &agrave; l'&acirc;ge d&eacute; 85), c'menchit sa voc&acirc;tion comme cou&ocirc;tuthi&eacute;the d'habits pour hommes l&agrave;. Pus tard ou fut seurvilyante (''forewoman'' en Angliais) dans la cou&ocirc;tuth'thie d&eacute; R. B. Colley et Fils, eune aut' cou&ocirc;tuth'thie dans la m&ecirc;me rue, tch'a dispathu &eacute;tout. La cheinne &agrave; Mess Bisson a 't&eacute; abattue et rempliaichie par la grand' boutique d&eacute; la compangnie Woolworth. &Agrave; c&ocirc;t&eacute;, ch'tait les boutiques, c&ocirc;te-&agrave;-c&ocirc;te &agrave; M&ecirc;ssieux No&euml;l et Porter. Il' ont 't&eacute; abattues &eacute;tout et rempliaichies par eune seule grand' boutique appel&eacute;e British Home Stores. Chette-l&agrave; et la cheinne d&eacute; Woolworth ont des c&ocirc;tchi&eacute;thes d&eacute; d'vant absol&ucirc;ment mod&egrave;rnes. <br/>
<br/>
 Enf&icirc;n, nou peut dithe qu&eacute; toutes les c&ocirc;tchi&eacute;thes d&eacute; d'vant l&eacute; long d'toute La Rue d'Dri&eacute;the et d'La Rue d'Haut (''Queen Street'') ont 't&eacute; mod&egrave;rnis&eacute;es et qu'un r'v&eacute;nant d&eacute; y'a septante ans n'les r'conna&icirc;trait pon. <br/>
<br/>
 Un tas d'ma&icirc;sons ont 't&eacute; b&acirc;ties tout &agrave; l'entou d'la Ville et des nouvelles rues ont 't&eacute; cr&ecirc;&eacute;es o&ugrave;'est qu'les vielles n&eacute; pouvaient pon &ecirc;t' allouangnies, et la sup&egrave;rficie d'la ville a grandi div&egrave;rs&eacute;ment. <br/>
<br/>
 Dans l'&ecirc;t&eacute; i' n'y a presqu&eacute; pon mouoyen d'marchi dans les rues, car motos et touristes en ont pr&icirc;ns possession. I' faut b&acirc;ti en faichon ''gratte-ciel'' &agrave; ch't heu pour fourni des louogements &egrave;s habitants et des garages pour les motos. La belle p&eacute;tite ville d&eacute; ma jann&egrave;che n'est pus! <br/>
<br/>
<i><a href="lefeuvre.html">George d'La Forge</a><br/></i>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmville.html">La Ville et les boutiques</a><p>
<li><a href="grandeboutique.html">Alleais vaies la Belle Grande Boutique</a><p>
<li><a href="arlevee.html">Une Arlev&eacute;e en Ville</a><p>
<li><a href="rueddriethe.html">La Rue d'Dri&eacute;the</a><p>
<li><a href="gdfprix.html">Des prix fos!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfenville.html by HTTrack Website Copier/3.x [XR&CO'2014], Tue, 15 Jul 2025 13:48:53 GMT -->
</HTML>

