<HTML>

<!-- Mirrored from members.societe-jersiaise.org/geraint/jerriais/pmmultitude.html by HTTrack Website Copier/3.x [XR&CO'2014], Tue, 15 Jul 2025 13:47:49 GMT -->
<HEAD>
<TITLE>Les Elections</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Elections</h2>
Une multitude de candidats</font></center><p>

<font size="-1"><i>&Agrave; Portinf&eacute;,<br/>
Saint Ou.<br/></i></font>
<br/>
Moussieu l'Editeu,<br/>
<br/>
A la fin j'avons des nouvelles concernant l'&ecirc;lection pour S&eacute;nateurs, mais d'vant p&acirc;sler d'chonna i' faut que j'vos diche que la Merrienne et m&eacute; j'sommes d&eacute;gout&eacute;s d&eacute; chein tchi s'p&acirc;sse ich&icirc;n &agrave; <a href="st_ouen.html">Saint Ou</a>.<br/>
<br/>
Comme ou l'savez, Moussieu nous avait ou&iuml; qu&eacute; pour la djobbe de D&eacute;put&eacute;, l&eacute; M&acirc;jeur d'Gruchy &eacute;tait seux d'&ecirc;tre opp&ocirc;s&eacute; au mais d'D&eacute;cembre, et que y'&eacute;thait une femme bein connue s&ucirc;s les rangs et &eacute;tout un fermyi bein respect&eacute; d&eacute; l'autre but d'la p&acirc;raisse. Ch'n'est pas que j'avons rein contre l&eacute; M&acirc;jeur, mais j'tiomes touos les deux d'opinion qu'en mati&egrave;the politique la p&acirc;raisse avait dormi trop longtemps et qu'une &ecirc;lection contest&eacute;e pou&ocirc;rrait p't'&ecirc;tre ram'ner &agrave; la m&eacute;mouaithe des &ecirc;lecteurs les &ecirc;lections du temps p&acirc;ss&eacute;, quand nou-s'avait une chance de s'd&ecirc;faithe d'une vielle chivi&egrave;the-&agrave;-bras, un batchu ou m&ecirc;me un bidet tch'avait d'la peine &agrave; s't'nin s&ucirc;s ses gambes, &agrave; bouon prix. J'me si tr&eacute;jous r'souv'nu d'une bricole d&eacute; g'niche plienne que j'vendis pour quatre fais chein qu'ou valait dans les deux heuthes du matin l&eacute; jour d'une &ecirc;lection. H&eacute;las, les bouons vi&egrave;rs temps!<br/>
<br/>
Mais &agrave; ch'teu, Moussieu, j'avons pr&egrave;sque perdu toute esp&eacute;thance. La dame, i' pathait, &eacute;thait 'te pr&ecirc;te &agrave; prendre s'oulle avait yeu une d&ecirc;putation, et ch'est la m&ecirc;me chose avec l&eacute; fermyi. Mais voul'ous craithe, Moussieu, qu&eacute; dans la p&ucirc;s grande p&acirc;raisse d&eacute; l'Ile nou n'peut pas trouver un seul homme tch'est pr&ecirc;t &agrave; aidgi &agrave; former une d&ecirc;put&acirc;tion. La raison, sans doute, est que l's hommes tchi d&eacute;v'thaient et pou&ocirc;rraient l'faithe voudraient yeux-memes la djobbe d&eacute; D&eacute;put&eacute;! J'avions ou&iuml; p&acirc;sler, y'a tchiques jours, d&eacute; notre Recteur, tch'est justement l'homme tchi nos faudrait dans l's <a href="etats.html">Etats</a>, mais i'n'en veur rein, et ch'est grand dommage. I' dit que san travas est dans sa p&acirc;raisse, et tch'i' n'est pas int&eacute;r&ecirc;ssi dans la politique, mais j'n'avons autchune doute, la bouonnefemme et m&eacute;, qu'un bouon jour i' s'trouv'tha dans l's Etats comme Doyen de l'Ile d&eacute; J&egrave;rri.<br/>
<br/>
<i>(Ph'lip a &ecirc;crit sa lettre l&eacute; jour d&eacute; d'vant les nouvelles que l'M&acirc;jeur s'en allait &ecirc;tre opp&ocirc;ser par l'Arthu Tch&eacute;th&eacute;e, du Vau d'la Mathe &#8211; &Eacute;d)<br/>
</i><br/>
A ch'teu, pour r'venin &agrave; nos S&eacute;nateurs, y'a p'tit-d'temps nous avait bouonne esp&eacute;thance que y'&eacute;thait chinq ou six candidats, mais &agrave; ch'teu, accordant &agrave; la &quot;Post&quot; et chein qu'nou ouait ich&icirc;n et l&agrave;, i' semblye tchi pou&ocirc;rrait y'en aver une multitude. La Merrienne dit tant p&ucirc;s tant m&ucirc;s, mais quant &agrave; m&eacute; j'ai grand r'gret que dans l'nombre i'n'se trouve pas un seul vrai Saint Ouennais de la trempe du bouonhomme Jean Priaulx tchi fut dans l's Etats siez ans sans dithe un mot sinon quand i' tait forchi d'voter et tchi disait &quot;Contre&quot;! Nou n'les trouve pas chais hommes-l&agrave; &agrave; ch'teu, tchi n'avaient pas d'peux d&eacute; faithe les sous cirtchuler dans la paraisse pour &ecirc;tre seux d'y v'nin.<br/>
<br/>
Mais &agrave; ch'teu, pour r'venin &agrave; nos candidats pour S&eacute;nateur, Y'en a tchitchuns tchi m'int&eacute;rr&ecirc;ssent hardi; par exemplye l&eacute; Sieur Krichefski. Chein tch'est important ou&egrave;squ'il est concern&eacute;, ch'est que s'i' n'est pas yun des quatre chouaisis quand veindra l'jour il est hors des Etats compli&eacute;tement. S'i' 'tait D&eacute;put&eacute; i' pou&ocirc;rrait r'prendre pour D&eacute;put&eacute; p&ucirc;s tard, mais s'il est battu chutte fais, ch'est fini et nou-s-a d'la peine &agrave; envisagi chonna, car le travas d's Etats et des comit&eacute;s ch'est sa vie. Y'a siez mais j'&eacute;thais dit que sa r&eacute;-&eacute;lection 'tait certaine, mais il a perdu hardi d'sa popularit&eacute; dans la Campagne, et i' faut qu'i s'fie s&ucirc;s l's &ecirc;lecteurs d'la Ville. J'peux m'tromper, mais ch'est d'm&ecirc;me que j'vais la situ&acirc;tion.<br/>
<br/>
Quand j'dis chonna &agrave; la Merrienne ou murmuthit tchiquechose, et pis: &quot;Et tch&egrave;sque tu crais d'la chance du Sieur Farley?&quot;<br/>
<br/>
&quot;Ah, Merrienne,&quot; j'li dis, &quot;quant &agrave; li, ch'n'est pas la m&ecirc;me chose car s'i' perd il est ocquo dans l's Etats comme D&eacute;put&eacute;. J'n'ai autchune doute tch'il a peux que sa chance dans l'District Num&eacute;tho 3 &agrave; <a href="st_helyi.html">Saint H&eacute;lyi</a> n'est pas trop brillante, car y'&eacute;thait hardi d'pr&eacute;judice l&agrave; contre li pour l&eacute; moment. Ch'est un jeune homme bein capablye, et s'il a fait des b&ecirc;tises et des m&ecirc;pr&icirc;nses, ou&egrave;squ'est l'homme de tchi qu'nou n'pou&ocirc;rrait pas en dithe autant? I' faut admettre quand-m&ecirc;me que je s'sais un mio surprint s'il y veint au mais d'Novembre.&quot;<br/>
<br/>
&quot;Y'a l'Sieur Perchard &eacute;tout,&quot; ou dit. &quot;I' d&eacute;v'thait aver hardi d'vouaix parmi les M&eacute;thodistes, car y'a longtemps tch'il est pr&eacute;dicateur. Etout il est bein connu parmi touos les fermiers d&eacute; l'Ile. I' m'semblye tch'i d&eacute;v'thait aver une raide bouonne chance.&quot;<br/>
<br/>
La chose tchi y'a contre li,&quot; j'li dis, &quot;ch'est tch'i n'a jamais fait rein dans la p&acirc;raisse, et tch'i' n'a autchune exp&eacute;thience du travas d's Etats. Y'en a tch'i disent tch'i veur monter trop vite et tch'il &eacute;thait deu qu'menchi p&ucirc;s pr&egrave;s du bas d'l'&ecirc;tchelle, mais il a hardi d'amins et il est support&eacute; par l&eacute; D&eacute;put&eacute; Gaudin, et chonna li vaudra tchiquechose. Chein qu'y'a en sa faveur ch'est tch'il est un bouon campagnard, et nou n'peut pas en aver trop d'chais-l&agrave; dans l's Etats comme les choses vont au jour d'agniet. Je n'peux pas t'en dithe p&ucirc;s.&quot;<br/>
<br/>
&quot;Y'en a ocquo une demie-douzaine ou d'm&ecirc;me,&quot; ou dit. &quot;Aime-tu la chance de l'Avocat Crill?&quot;<br/>
<br/>
&quot;Il est yun des mist&egrave;thes de l'&ecirc;lection,&quot; j'li dis &quot;J'voudrais l'vaie l&agrave;, quand ch'ne s'sait qu'pour l'amour de san p&egrave;the, mais je, n'si pas seux si l's &ecirc;lecteurs li donn'nont l'support n&eacute;cessaithe. Il a tout-pliein d'capacit&eacute;, mais nou n'a pas peu tr&eacute;jous l'comprendre. S'il avait rest&eacute; parmi l's Ind&eacute;pendants, i' 'tait fichu sans autchune doute, mais il a abandonn&eacute; tout chu gniolin-l&agrave; et j'n'&eacute;thais autchune crainte de li &agrave; l'av'nin. Mais i' faudra tch'i' travaille dans l'entretemps, car i' peut &ecirc;tre seux que l's autres candidats n's'en vont pas rester assis dans l&ucirc;s grand'tchaises dans les siez s'maines ou d'm&ecirc;me d'vant l'&ecirc;lection. J'esp&egrave;the que j'v&ecirc;rrons les candidats ich&icirc;n &agrave; Saint Ou dans la Salle Parou&acirc;issiale, pour vaie chein tch'ils &eacute;thont &agrave; nos dithe, et nos donner une chance d'les tchestchionner.&quot;<br/>
<br/>
&quot;Damme v&egrave;the,&quot; ou s'fit. 'Je n'manqu'thait pas d'&ecirc;tre l&agrave; bein en d'vant, car j'ai p&ucirc;s d'une tchestchion &agrave; p&ocirc;ser &agrave; yun ou deux d'yeux. Mais, Ph'lip, y'a ocquo l'John L&eacute; M&egrave;rquand, l&eacute; Sieur Maillard, l&eacute; Sieur Norman, l&eacute; D&eacute;put&eacute; Cronshaw et p't'&ecirc;tre yun ou deux autres que j'n'avons pas mentionn&eacute;.&quot;<br/>
<br/>
&quot;I' peuvent arr&ecirc;t&eacute; jusqu'&agrave; la s'maine-tchi-veint,&quot; j'li dis. &quot;Baille-nous un mio d'soup&eacute;, et j'ithons nos couochi.&quot;<br/>
<br/>
<i><a href="lebrocq.html">Ph'lip</a><br/>
1/10/1960</i><br/>
<br/>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="politics.html">La Politique en J&egrave;rri</a><p>
<li><a href="pmbliaume.html">Ph'lip bliaume les campagnards</a><p>
<li><a href="pmmembre.html">Pourtchi vouler &ecirc;tre membre d's &Eacute;tats?</a><p>
<li><a href="pmvendredi.html">Nou S&eacute;tha Vendr&eacute;di</a><p>

<li><a href="pmshows.html">L's Elections et les 'Shows'</a><p>
<li><a href="pmsenators.html">The Election For Senators</a><p>
</UL>
</FONT>
<br>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmmultitude.html by HTTrack Website Copier/3.x [XR&CO'2014], Tue, 15 Jul 2025 13:47:49 GMT -->
</HTML>
