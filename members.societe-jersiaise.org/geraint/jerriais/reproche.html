<HTML>
<HEAD>
<TITLE>Reproches Maritales</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<P><center><font color="#215e21"><h2>Reproches Maritales</h2></font></center></P>
<P>&nbsp;</P>
<I><P>DRAMATIS PERSONAE</P>
<P>Charles Pintard et Liza sa femme.</P>
<P>&nbsp;</P>

<P>Liza est assise &agrave; broder et Charles entre avec une gazette &agrave; la main et s'assied &agrave; c&ocirc;t&eacute; d'la tablye et s'met &agrave; li&egrave;the.</P>
<P>Liza</I> - <I>(au but d'un moment ou deux)</I> Est-che-l&agrave; la g&acirc;zette d'&agrave; saiss&eacute;?</P>
<I><P>Charles</I> - Sans doute.</P>
<I><P>Liza</I> - Tch'est qu'est mort?</P>
<I><P>Charles</I> - Tch'est qu'j'en sais, m&eacute;? Je sis &agrave; li&egrave;the le compte rendu des <a href="etats.html">Etats</a>. Tch'est qu'i fait qu'les d&eacute;c&egrave;s t'int&eacute;r&ecirc;ssent tr&eacute;jous &agrave; chu point-l&agrave;? Ch'est la tr&eacute;jous la prumi&eacute; chose que tu cherches dans la g&acirc;zette. Avec un penchant comme ch'tis-l&agrave;, je n'sai port pourtchi qu'tu n'mathyi pas un entrepreneux.</P>
<I><P>Liza</I> - Oh, ma fingre, quant &agrave; ch'l&agrave;, j'aithais p't'&ecirc;tre fait tout aussi bain. Malgr&eacute; sa profession, i'n'aithait pas 't&eacute; pus ludgubre et m&eacute;lancolique que l'sien qu'j'ai prins. Mon p&ecirc;the b&eacute;ni! Tch'est qui m'a b&acirc;illi un homme comme chenna? Nou n'peut pas li dithe un mot ni li d'mand&eacute; la moindre tchestion sans qu'i vos ra&icirc;ponne rup&eacute;ement! V'l&agrave; qu'est tr&eacute;jous d'une humeur de tchan!</P>
<I><P>Charles</I> - En'v'l&agrave; assez, sait don trantchille, je veurs li&egrave;the la g&acirc;zette.</P>
<I><P>Liza</I> - Vaithe, la li&egrave;the &agrave; t&eacute;-m&ecirc;me. Un autre homme li&egrave;thait les nouvelles &agrave; sa femme tandis qu'ou fait sa cou&ocirc;tuthe, mais tu n'est pas la sorte d'homme pour vos faithe chu pliaisi-l&agrave;.</P>
<I><P>(Charles ne raipond pas et oppr&egrave;s une petite pause Liza erprend)</P>
<P>Liza</I> - Vos n'allons to&ucirc;aner d'main?</P>
<I><P>Charles</I> - Oui, si fait b&eacute;.</P>
<I><P>Liza</I> - Eh bain, v'l&agrave; oquo. Tu'aithais peu me l'dithe! J'n'avouns rain dans la maison pour la bouochie. Enfin, je n'vai pas pourtchi qu'je m'd&eacute;rang'geais ch'est ta faute, ch'est pourtchi ou vos graiethez avec des beurr&eacute;es. L&agrave;, j'm'en fiche!</P>
<I><P>Charles</I> - H&eacute;las! ouest qu'est l'temps pass&eacute;? Si ma pouore memm&eacute;e pouvait r'venin, ch'est-t l'yi qui t'en bail'lait, un sermon! Dans san temps i fouaniaient siez-nous touos les tchinze jours, et dans l'temps des tch&eacute;thues on souognait d'aver tr&eacute;jous des g&acirc;ches-&agrave;-fou&eacute;e, d'la g&acirc;che &agrave; corinte, d'la g&acirc;che-&agrave;-cr&ecirc;tons et m&ecirc;me des galettes &agrave; vr&ecirc;t. Chenna n'la d&ecirc;rangeait pas quand nous s'd&eacute;cidait de tou&acirc;ner d'un jour pour l'autre. I'y avait tr&eacute;jous pliain d'tchi dans l'armouaithe. Et pis ch'tait t'chi bouan, chen'tait pas un tas d'restants d'boutiques de toutes les cat&eacute;gories imaginablyes.</P>
<I><P>Liza</I> - Tch'est qu'tu veurs dithe, exactement, par chenna?</P>
<I><P>Charles</I> - Je veurs dithe qu'&agrave; not'e derni&eacute; grand' tch&eacute;thue malgr&eacute; qu'tu l'savait une semaine devant, tu t'en n'&eacute;tais pas pr&eacute;cautionn&eacute;e et tu fus obligie de t&eacute;l&eacute;phoner &agrave; un boulandgi en ville qui nos envyi une poutchie de mac&acirc;rons et je n'sais tchi, par les g&acirc;s d'la J.M.T... Est-che de m&ecirc;me que nou ramasse le monde qui vainnent vos aidgi &agrave; tou&acirc;ner?</P>
<I><P>Liza</I> - Oh, mon doux, i'n'ont autchune raison d'lus pliandre je n'les ai jamais laissis enhanner.</P>
<I><P>Charles</I> - Et pis, i'y a une aut'e chose. Memm&eacute;e v'nait tr&eacute;j ous lyi porter la bouochie au clios et s'asseuthait qu'i mantchait rain, et afin de n'faithe pas chitter iun d's hommes, ou r'muait les vaques en s'en rallant. Mais nou n'vait pas rain d'chenna acheteu! Des cauches de souaie et des souliers &agrave; haut talons ne sont pas faits pour aller dans les clios, Memm&eacute;e n'aithait pas.....</P>
<I><P>Liza</I> - <I>(en futhie)</I> Env'la assez, Charles! J'en sis enni&eacute;e &agrave; la fin, d'en oui p&acirc;ler d'ta memm&eacute;e! Ch'est tr&eacute;jous memm&eacute;e chennechin et memm&eacute;e chenna. Si ta memm&eacute;e se faisait un plaisi d'aller pataugi dans les terres dans des bottes &agrave; cliou, je n'le f'thait pas m&eacute;, comprends tu? Fallait y rester don, avec ta memm&eacute;e, et m'laissi ouest qu'j'&eacute;tais, je n'fus pas t'cherchi, m&eacute;! Si ch'est qu' on pourrait r'v&eacute;nin, ta memm&eacute;e, crai-tu qu'ou s'sait satisfaite des choses que tu fais? Tch'est qu'ou dithait de t'vaie tchitter tan travas et t'en aller &agrave; <a href="springfield.html">Springfield</a> touos les Jeudis &agrave; des "<a href="football3.html">Football Match</a>" passer tan temps &agrave; dgetter vingt-deux imb&eacute;ciles &agrave; colpi&ecirc;ter un morc&eacute; d'tchui?</P>
<I><P>Charles</I> - Oh, &eacute;coute Liza, j'n'y vais pas touos les Jeudis et pis quand m&ecirc;me la gamme de football est.....</P>
<I><P>Liza</I> - <I>(interrompant)</I> Tan p&eacute;p&eacute;e li, allait-i passer des journ&eacute;es d'temps assis sus un rotchi avec une vaule &agrave; la main &agrave; &ecirc;prouver &agrave; happer des m&ucirc;lets qui n'taient pas l&agrave;. Et infecter ses habits avec d'la salet&eacute; d'chervin.</P>
<I><P>Charles</I> - Quand j'en ai happ&eacute;, des m&ucirc;lets, tu n'es jamais mantchi d'en mangi ta chaire.</P>
<I><P>Liza</I> - J'&eacute;tais trop jeune pour conna&icirc;tre les habitudes de tan p&egrave;the, mais de chein qu'j'en ai oui nos gens dithe, san fils est bain lian de tcheindre d'li. l'n'tait pas tr&eacute;jous &agrave; cou&ocirc;rre en ville, tan p&eacute;p&eacute;e, i n'y allait qu'de temps en temps, quand l'y avait des contrats ou bain quand il allait dans la Faithe-&agrave;-B&ecirc;tes vendre des p'tits animaux.</P>
<I><P>Charles</I> - Mais j'en fais bain autant, m&eacute;.</P>
<I><P>Liza</I> - Vaithe, mais tu y restes jusqu' &agrave; neuf heuthes du s&eacute;, &agrave; jouer &egrave;s maudits dominos et tu r'vains avec la maintchi d'mes commissions roubli&eacute;es, d'une humeur insupportable et avec une haleine qu'infecte &agrave; litcheu!</P>
<I><P>Charles</I> - All&ocirc;! Aussi bain m'traiter d'&icirc;vrogne tandis qu'tu y'&egrave;s. Ergarde, en v'l&agrave; assez, ou bain j'allons aver du bruit! Tait t&eacute; et laisses-m&eacute; li&egrave;the ma g&acirc;zette.</P>
<I><P>Liza</I> - Nennin! je n'me taithai pon! ch'est t&eacute; qu'as c'menchi et tu peux la li&egrave;the ta gazette et d'autres g&acirc;zettes ettou. Quant &agrave; m&eacute;, ch'en est fini! Je n'enduthethai pas chu martythe ich&icirc;n une autre minute. Je m'en r'vais siez-nous, d&eacute;meuther avec p&eacute;p&eacute;e. Dieu merci, i y &agrave; oquo du pain sus la plianche. Ah si j'avais bain seu!</P>
<I><P>(Ou sort en plieuthant)</P>
<P>Charles</I> - <I>(r&eacute;alisant qu'oulle est p't'&ecirc;tre d&ecirc;termin&eacute;e de n'pas r'v&eacute;nin)</I> Mais p't'&ecirc;tre que j'y ai dit trop quand m&ecirc;me. S'oulle allait tou d'm&ecirc;me m'abandonner, che s'sait-i-m&eacute; qui s'sai dans un biau pit&eacute;! I' faut que j'li demande extchuse. <I>(I' s'l&egrave;ve et s'en va souotre)</I> Liza! Liza!! </P>
<P>&nbsp;</P>
<P>(Exit) </P>
<P>&nbsp;</P>
<P><a href="gwdec.html">G. W de C</a>.</P>



&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="hommes.html">Les hommes - n'm'en p&acirc;lez pas </a><p>
<li><a href="gdfgouts.html">L'y'a des jannes hommes pouor touos les go&ucirc;ts!</a><p>

<li><A HREF="mathiet.html">Les Promesses d'Homme Mathiet</A><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
