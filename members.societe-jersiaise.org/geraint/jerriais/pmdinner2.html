<HTML>
<HEAD>
<TITLE>Ph'lip cooks the dinner</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip cooks the dinner</h2>
Merrienne's opinion of it</font></center><p>


Moussieu l'Editeu,<br/>
<br/>
&quot;Eh ben, n'en v'la d'la n&eacute;it, chutte fais,&quot; s'fit la Merrienne hier au matin, en r&ecirc;villiant. &quot;D'valle faithe une tasse de tais, Ph'lip. J'm'en vais me r'fou&ocirc;rr&eacute; au liet pour une d&eacute;m'ieuthe. Man grand-p&eacute;the b&eacute;ni, tchi fait fraid!&quot;<br/>
<br/>
Se&ucirc;x et certain tchi n'faisant pas d'caud dans la tchuisine. Pour agv&eacute; tout, le boufflye'd feu n'voulait pas allum&eacute;, et quand &agrave; la fin l'iau s'mint &agrave; bouollyi, j'avais les pattes si g'l&eacute;es que j'laissit cou&ocirc;re le fichu pot-&agrave;-tais.<br/>
<br/>
&quot;Tch&ecirc;sque-est chu fr&eacute;das-l&agrave;?&quot; criyit la Merrienne de san liet. &quot;Es-tu &agrave; minchi toute la vaisselle? Et ma tass&eacute; de tais, ou&ecirc;squ'oulle est? Est-che pour agniet ou pour la s'maine tchi veint?&quot;<br/>
<br/>
&quot;Ch'est ben dr&ocirc;le,&quot; ou s'fit, quand &agrave; la fin j'put ramont&eacute; les d'gr&egrave;s avec sa t&acirc;sse, &quot;qu'un homme de t'n'&acirc;ge n'a pas p&ucirc;s d'id&eacute;e qu'd'all&eacute; faithe une patheille chose. Chu pot-&agrave;-tais-l&agrave; tait v'nu d'ma grand'm&egrave;the et je n'l'&eacute;thais pas vendu pour v&icirc;ngt louis. Et y faut que tu aille le mettres en t&ecirc;lles. Heutheusement pour t&eacute; que je n'tais pas &agrave; bas car j't'&eacute;thais fliantchi l'ticl'ye &agrave; travers la t&ecirc;te.&quot;<br/>
<br/>
&quot;Ch'n'est pas l&agrave; la mani&egrave;the de p&acirc;sl&eacute;,&quot; j'l'y dit. &quot;Ch'tait un accident. La pr&eacute;chaine fais tu r'l&eacute;v'thas, p't'&ecirc;tre et m&eacute; j'r&eacute;stethai souos les lincheurs. Apr&egrave;s tout, j'l'ai fait pour te faithe pli&acirc;isi, mais ch'tait ta djobbe, pas la m&eacute;nne.&quot;<br/>
<br/>
&quot;Oh, nan,&quot; ou s'fit. &quot;Eh ben, d'pis qu'ch'est d'm&ecirc;me, j'm'en vais rest&eacute; ichin tout l'jour. V'l&agrave; tchi t'apprendra. Et j'veur man d&icirc;n&eacute; apport&eacute; &agrave; douze heuthes, autrement tu'en ouithas p&acirc;sl&eacute;.&quot; Et ou met sa t&acirc;sse bas, et se r'pique la t&ecirc;te s&ucirc;s l'ou&ocirc;sillyi.<br/>
<br/>
J'mint man muffleur et ma grand'c&acirc;saque, et j'm'en fut traithe. Pr&egrave;s chonna j'b&acirc;illyit deus-trais raichines et un mio d'fain &egrave;s b&ecirc;tes, mais comme le temps n'amendait pon j'd&eacute;cidit de r'mettre le n&eacute;tisage de l'&ecirc;tablye &agrave; une autre fais. J'ai tr&eacute;jous r'mertchi qu'les vaques sont tout ausi confortablyes quand l&ucirc;s &ecirc;tablye est sale comme quand oulle est nette.<br/>
<br/>
Dans l'entretemps j'avais rentr&eacute; yunne ou deux bord&eacute;es pour me cauff&eacute; l'but des daights, esp&eacute;thant tr&eacute;jous qu'la Merrienne se s'sait d&ecirc;boud&eacute;e et que j'la trouv'thais dans la tchu&icirc;sine. Mais n&acirc;nin, la vieille t&ecirc;toigne tait ocquo l&agrave;-haut &agrave; faithe la mine de ronfly&eacute;, et don dans les onze heuthes j'fut forchi de m'mettre &agrave; pr&eacute;path&eacute; l'd&icirc;n&eacute;.<br/>
<br/>
Je n'savais pas trop ben comment m'y prendre, car j'n'ai jamais tait bouon tchu&icirc;signi, mais enfin j'fit d'man m&ucirc;s.<br/>
<br/>
Y'avait tchiquechose de restant dans l'fou du jour de d'vant - un mio d'm&ecirc;lange de toutes les sortes - et quand vint l'heuthe j'versit tout dans la cast'role, et j'ajou&ocirc;tit deus-trais patates dans l&ucirc;s p&eacute;, un lop&icirc;n d'beurre, trais oignons, une tchuill&eacute;e d'sauce que j'trouvit dans une bouteille et tchique autre ram&acirc;ss'sie, et mint tout s&ucirc;s l'feu &agrave; fricashi.<br/>
<br/>
J'm'assis dans une tch&acirc;ise et j'me mint &agrave; remu&eacute; l'm&ecirc;lange, le tou&ocirc;nant d'un sens sus l'autre de pe&ucirc;x tchi br&ucirc;lisse, et comme douze heuthes sonnaient me v'la dans la chambre avec le d&icirc;n&eacute; &agrave; la bouonnefemme dans une assiette &agrave; soupe, et j'vos dithait Moussieu, qu'chutte mixtcheur-l&agrave; avait un odeu de r'vas'y.<br/>
<br/>
Oulle en avalit deux assi&eacute;t&eacute;es, avec un verre de <a href="cidre.html">cidre</a>, &eacute;pis ou m'dit. &quot;Eh, ben, man Ph'lip, jamais j'n'&eacute;thais creu qu'tu pouvais en faithe autant. Pour te r&ecirc;compens&eacute; j'm'en vais me l'v&eacute;, et j'te promets un tais aussi bouon comme tan d&icirc;n&eacute;.&quot;<br/>
<br/>
Et j's'y l&agrave; Moussieu pr&ecirc;t &agrave; prendre serment qu'ou t&icirc;nt &agrave; sa pathole.<br/>
<br/>
<i><a href="lebrocq.html">Ph'lip</a></i><br/>
<i>Morning News 21/2/1948 </i><br/>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="tchuisinne.html">La tchu&icirc;sinne en J&egrave;rriais</a><p>

<li><a href="pmdinner.html">Merriene Disaproves of Dinner</a><p>
<li><a href="friedeggs.html">Fried eggs in the small hours</a><p>
<li><a href="pmpork.html">Ph'lip tries to get some pork</a><p>
<li><a href="pmcrepes2.html">Ph'lip et les cr&ecirc;pes</a><p>

<li><a href="gdfappetit.html">Av'-ous bouan app&eacute;tit?</a><p>
<li><a href="gdfventre.html">Ch'est l'ventre tchi sou&ocirc;tcheint l'dos!</a><p>
<li><a href="painfeast2.html">Piteur Pain Preparing for a Feast</a><p>
<li><a href="painfeast.html">After the Feast</a><p>
<li><a href="paindine.html">Piteur has some friends to dine</a><p>
<li><a href="painfricot.html">Oquo du fricot</a><p>
<li><a href="elielondres1912.html">La D&eacute;putation &agrave; Londres</a><p>

<li><a href="oublie1906.html">Chein qu'ou z'av&ecirc;tes oubli&eacute;</a><p>


<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="pmfraid2.html">Merrienne et l'temps fraid</a><p>
<li><a href="pmboutelle.html">Merrienne et sa boutelle</a><p>
<li><a href="pmcouvertuthe.html">Merrienne et sa couvertuthe &eacute;lectrique</a><p>

<li><a href="pmouaisieaux.html">La Merrienne pliains les p'tits ouaisieaux</a><p>
<li><a href="pmchilblains.html">Merrienne has chilblains</a><p>

<li><a href="pmliet.html">Ph'lip aime san liet</a><p>
<li><a href="pmliet2.html">Ph'lip est au liet</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

