<HTML>

<!-- Mirrored from members.societe-jersiaise.org/geraint/jerriais/piecasto.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>M&eacute; v'ch&icirc;n! J&eacute; n'sis pas morte, nan dgia ma f&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>M&eacute; v'ch&icirc;n! J&eacute; n'sis pas morte, nan dgia ma f&eacute;</h2></font></center><p>

<div align="center"><i>  Ki ri-ki-ki </i> <br/>
 Ka-ra-ka-ka  <br/></div>
<br/>
 M&eacute; v'ch&icirc;n! J&eacute; n'sis pas morte, nan dgia ma f&eacute;. Mais y'a longtemps qu&eacute; j'n'avais &ecirc;crit du niol&icirc;n - d&eacute; chu niol&icirc;n tch'est si bein appr&eacute;cyi par les lecteurs d&eacute; la vielle Chronique. Et la raison? Est-che la pi&egrave;rcheuset&eacute;? Sait-che l&eacute; manque d'encouothagement? Ou par &ecirc;tre &agrave; la naque d&eacute; nouvelles, ou bein acouo manque d'encre et d'papi? Of&ucirc;che trop embarrass&eacute;e &agrave; porter des contes? Tch'est qu'ch'est, don? J'sis seuse qu'ous aim&eacute;thiez tous bein saver, mais, ma fouai, bouannes gens, j&eacute; n's&eacute;thais pas vouos en dithe la cause, d&eacute;vrai, nan. J'n'ai pon &ecirc;crit pour eune vol&eacute;e et n&eacute; v'l&agrave; tout. J&eacute; n'peux pas dithe autr&eacute;ment car j&eacute; n'sai pas m&eacute;-m&ecirc;me la raison. L&agrave;, don! <br/>
<br/>
 Enfin, j&eacute; sis seuse qu&eacute; ou s'sez contents d'm'&egrave;rvaie et qu'ch'es'sa au mains eune consolation pour vous d'saver qu&eacute; j'sis acouo sus chutte t&egrave;rre et qu'j'ai acouo toutes mes plieunmes. J'en attrapis dans les trav&egrave;rs d&eacute; No&euml;, dans l'temps d'la n&eacute; - ah, j'en eus pliein l'dos, j'vouos asseuthe! Faut penser qu'&agrave; chutte saison n'y'a pon grand abri dans l's ormes. Pas eune maudite fielle tchi peut m'couvri la pus p'tite partie du corps, et j'en tais cr&eacute;pi&egrave; jusqu'&egrave;s os. J'en attrapis, j'vouos garantis, car, g&acirc;d&eacute;ouelle, fait-i' fraid - v&eacute;the, fait-i fraid! Oua don, nou passe l&eacute; trav&egrave;rs d&eacute; tout et v'l&agrave; tchi vouos endueurchit! Et pis, n&eacute; v'lo l'&ecirc;t&eacute; qui veint! <br/>
<br/>
 Allons, deux ou trais p'tites sc&egrave;nes - des histouaithes, j'd&eacute;vthais dithe, car si j'p&acirc;le de sc&egrave;nes y'a bein des gens (des wesleyens et des salutistes, par exemplye) qui m'li&eacute;thont pas pus lian! <br/>
<br/>
 Eh bein, un c&egrave;rtain moussieu a eune fille qu'est hardi vithouarde. Oulle a tr&eacute;jous 't&eacute; d'm&ecirc;me et oulle y mouorra. Nou l'a tchiquefais ou&iuml; dithe' i' patha&icirc;t, qu&eacute; s'il avait seu i' l'&eacute;thait n'y&eacute;e en naissant! O mais, tout d'm&ecirc;me, est-che l&agrave; d'tchi dithe, est-che pas! Mais oulle a d'pis 35 &agrave; 40 ans acheteu et, comme i' dit, i' n'est pas temps d'y penser. Enf&icirc;n, n'&icirc;mporte, chutte bouistre d'hardelle en a fait d&eacute; toutes les sortes. Ou porte des contes, dit des menneties comme un &ecirc;racheux d'dents, prend autcheune chose qui n'li appartcheint pas et qu'ou peut mettre la main d'ssus, va &ecirc;pier siez les va&icirc;s&icirc;ns quand i' sont hors, casse les vaissieaux au pliaisi d'la vie, mange comme un loup affanm&eacute;, s'emporte pour un rein et rit comme eune folle quand oulle a fait m&ecirc;ch&eacute;. Sapresti, ou p&acirc;lez d'eune tch&egrave;rouongne! Sans doute, la garce a l'esprit viscasi&eacute;.  <br/>
<br/>
 Eh bein, l&eacute; p&eacute;the d&eacute; chutte garce li'a bailli des rondes assez pour la tuer mais n'a dg&eacute;the peu la corrigi. N'y'a pas longtemps - h&eacute;, y'a p't&ecirc;t deux'trais ans tout d'm&ecirc;me - moussieu fut &agrave; la boutique qu'si eune grand' boutelle d&eacute; huile d&eacute; casto et dit tout s&icirc;mpli&eacute;ment au boutitchi qu'il avait foutu eune d&ecirc;graisseuse &agrave; sa grand' garce d'hardelle et qu'oulle 'tait au liet, appathemment sans vie et, pour eune fais, ma&icirc;trisie; qu&eacute; i' s'en allait l&icirc; bailli d'l'huile pour la ravigotter car il avait peux qu' l'engrout la tueuthait et qu'sans doute i' s'v&egrave;rrait pendu pour ses m&eacute;faits! L&eacute; bouonhomme eut peux, sapresti, et filit d&ecirc;li&ecirc;ment &agrave; qu'si d'l'huile d&eacute; casto pour l'endg&egrave;rdgichonner comme nou f'sait eune b&ecirc;te, resp&eacute;! Assa, av'ous jammais ou&iuml; p&acirc;ler d'it&eacute;? Nou p&acirc;le d&eacute; dr&ocirc;les d&eacute; choses qui s'arrivent mais n'en v'ch&icirc;n ieune qu'est bein dr&ocirc;le, tout d'm&ecirc;me, criy'ous pon? Si ch'est la v&eacute;thit&eacute;, sans doute. Car, ou savez, les gens content tant d'bliues pour lus amuser - n'y'a pas &agrave; s'y fier. Comme disait mait' Ph'lippe Cord&eacute;ret du Dou d&eacute; D'mi aut'fait - la grand' partie des menneties qu'nou m'raconte sont fausses! <br/>
<br/>
 L&agrave;, j'avais bouonne id&eacute;e d'en dithe acouo bein d'autres, mais l'temps s'passe, et j'n'ai racont&eacute; qu'eune histouaithe. J'vos en r&ecirc;s&egrave;rve pour eune aut'fais, mais noufait - j'vos en dithai acouo ieune, tout d'm&ecirc;me. Au sujet d'un c&egrave;rtain propri&eacute;taithe d&eacute; <a href="st_ouen.html">St Ou</a>. - ou est-che ailleurs? J&eacute; n'sis pon trop seuse d&eacute; la p&acirc;raisse, mais enf&icirc;n, tr&eacute;jous, i' patha&icirc;t qu'chette-ch&icirc;n est la v&eacute;thit&eacute;, J'ai ou&iuml; dithe qu'il avait sa p'tite f&egrave;rme lou&eacute;e a dgix ou douze louis la vr&eacute;gie. Sans doute, en preunmi&eacute; lieu, il a affaithe &agrave; un &icirc;mb&eacute;cile, car ou&ecirc;qu'est la t&egrave;rre, j'voudrais saver, tchi vaut un 't&eacute; prix'? Eh don, chu pouorre m&eacute;dgian n'fut pon just&eacute;ment si chanceux l'ann&eacute;e pass&eacute;e comme hardi d'ses va&icirc;s&icirc;ns et i' patha&icirc;t qu'i' n'put pon payi ses dettes, d'un bieau but. Mais appathemment qu&eacute; l'propri&eacute;taithe s&eacute; comptait bouon et pensait d'&ecirc;t' payi d&eacute; pr&eacute;f&eacute;thence &egrave;s autres cr&eacute;anci&egrave;rs. I' pouvait s&ucirc;fflier! L&eacute; loyi n'a pon 't&eacute; seulement &agrave; maintchi r&eacute;gli&eacute; et n'est pon sus d'y'&ecirc;tre! <br/>
<br/>
 Eh bein, v'l&agrave; tchi li'apprendra &agrave; chu juis d'propri&eacute;taithe, eune bouonne l&eacute;&ccedil;on d&eacute; n'&ecirc;tre pas si gourmand &agrave; l'aven&icirc;n! V'l&agrave; tchi l's&egrave;rt bein. <br/>
<br/>
<i> <a href="lemaistre.html">Marie la Pie</a></i> <br/>
<i>  25/2/1939</i> <br/>
<br/>



&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="flmpresents.html">Brachie d'Histouethes en Jerriais</a><p>
<li><a href="chucreoumyi.html">Du jaune chucre ou du myi?</a><p>
<li><a href="piechinetla.html">'Chin et L&agrave;</a><p>

<li><a href="perdu1937.html">Chein tchi n'est pas p&egrave;rdu s'&egrave;rtrouve</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/piecasto.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>

