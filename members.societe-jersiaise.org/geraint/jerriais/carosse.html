<HTML>

<!-- Mirrored from members.societe-jersiaise.org/geraint/jerriais/carosse.html by HTTrack Website Copier/3.x [XR&CO'2014], Tue, 15 Jul 2025 14:01:34 GMT -->
<HEAD>
<TITLE>Ch&acirc;tchun a san tou &agrave; monter en c&acirc;rosse</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ch&acirc;tchun a san tou &agrave; monter en c&acirc;rosse</h2></font></center><p>


<i>par <a href="hacquoil.html">F.M.H.</a></i><br/>
<br/>


M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;(<i>a pr&eacute;pather les l&eacute;dgumes pour san din&eacute;, et murmuthant &agrave; san tou seu</i>). Chutte caboche ichin est si duthe d&eacute;pis qu'il a g'le. Oh dans des temps, j'pense que j'epouv'thais bein un patchet de chutte soupe suisse la que nou vait dans les g&acirc;zettes. V'la tchi m'sauv'thait de temps, (<i>en hallant eune longue haleine</i>). Mais je n'crai quasiment pas que man bouanhoumme aim'thait d'it&eacute;. Oh las, mes roumatisses me font tant d'ma aniet - j'ai bein d'la peine &agrave; bouogi mes pouorres viers d&eacute;s. Si seulement le docteu Oliver &eacute;tait ichin, i' m'doun'nait eune p'tite injection pour me souolagi.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;(<i>Le bouanhomme s'en va trantchillement coumme il est v'nu auvec eune cann&eacute;e d'leau bouoillante. I' choppe en ouvrant la porte - M&egrave;rrienne s'erdr&egrave;che en suisant</i>).<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh, Ph'lippe! Tu m'as presque fait peux. Tchi pouorret&eacute; que tu-es &agrave; faithe l&agrave; don?<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'm'en allais justement &agrave; haut pour me r&acirc;ser ma chi&eacute;the.<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;(<i>surprinse</i>). T&eacute; r&acirc;ser aniet? Mais tu n'sais don pas tchi jour que ch'est. Tu t'en vas p't'&ecirc;tre c'menchi &agrave; r'doter &agrave;-ch'teu?<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;N't'en fait pon - je n'sis pas pus b&ecirc;te que t&eacute;!<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais tu n't&eacute; rase qu'eune fais la s'maine, au Samedi au s&eacute;! J'ai les milles mins&eacute;thes &agrave; t'faithe te r&acirc;ser, pour que tu s'sais tout fin pour aller &agrave; la chapelle le Dimanche.<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;Allons, M&egrave;rienne - sait don raisonablye! Absolument, tu n'crait pas parchance que je sis si bachouard que je n'sais pas tchi jour que j'vivons. J'sai parfaitement bein, que ch'est aniet Vendr&eacute;di - et l'Show des Trais P&acirc;raisses &eacute;tout!<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh j'comprends &agrave;-ch-teu! Man pendloque, tu pensais t'estchiver sans m'dithe mot, et t'en aller riboter avec d'autres vi&egrave;rs b&ucirc;zards comme t&eacute;.<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;En v'la assez, de tes insultes! Aupr&egrave;s tout, est-che que je n'sis pus ma&icirc;tre siez m&eacute;? Crai-tu que j'm'en vais m'laissi c'mander d'la sorte!<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;(<i>s&eacute;v&eacute;thement</i>). Tais-t&eacute;, et met chutte canne la bas! A-ch'teu, &ecirc;coute chein que j'ai &agrave; dithe m&eacute;! Y'a longtemps que tu m&eacute;thite un bouan savon. Quand y'a des f&ecirc;tes ou des Show, tu'y fiche tr&eacute;jous l'camp, t&eacute; et m'laisse ichin comme eune servante &agrave; faithe tout l'tripot! Le temps pass&eacute; quand l's avi&egrave;rs &eacute;taient p'tchiots i' fallait bein que j'restisse &agrave; les souogni. Mais &agrave;-ch'teu tch'i sont touos mathi&eacute;s, les affaithes s'en vont changi.<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;O v&eacute;the! Et tch'est qu'tu crai qu'tu t'en vas faithe?<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;Aller M&eacute;-m&egrave;me au Show et vaie chein tchi t'y attithe. Je pathie bein que ch'n'est pas rein que pour vaie les vacques et les vieaux que tu'y vais. Il est temps que je t'dgette de pr&egrave;s, man vi! Car m&eacute;m&eacute;e m'a tr&eacute;jous dit que l's hommes affolent &agrave; tout age.<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tais-t&eacute;, ou bein j'allons aver du brit! J'n'ai accouo janmais mantchi le Show des Trais P&acirc;raisses, et ch'n'est pon t&eacute; ni d'autres qui m'emp&ecirc;ch'chont d'y aller!<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;N't'en fait pas si seux - y'a pus d'eune manni&eacute;the &agrave; tuer un tchian. Dis-m&eacute;, tchil' habits que tu-avais id&eacute;e d'mettre?<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mes bras en gris fliann&eacute; et ma n&eacute;the casaque.<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;(<i>riant</i>). Ah bein, man vi, tu'es bein jou&eacute;! Tu n'm'en avais pas p&acirc;l&eacute;, et j'ai env'y&eacute; touos tes habits &agrave; netti pour tch'i' saient propres pour l'&egrave;rnouv&eacute;; comme les r&eacute;unions 'taient toutes finies ch'tait justement la ma chance. Tu n'as qu'les braies qu'tu porte sus tan co et eune vielle pathe en corderet tch'est &agrave; sitchi sus la corde.<br/>
<br/>
Ph'lippe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;I'm'semblye que tu l'as fait &agrave; l'expr&egrave;s! Ma garce va!<br/>
<br/>
M&egrave;rrienne:&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, tu n'm&eacute; dis janmais chein que tu-as id&eacute;e d'faithe. V'la tchi t'sert bein, et pour eune fais tu-as 'tait raide bein jou&eacute;, man vi!&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br/>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="thiatre.html">L&eacute; thi&acirc;tre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/carosse.html by HTTrack Website Copier/3.x [XR&CO'2014], Tue, 15 Jul 2025 14:01:34 GMT -->
</HTML>

