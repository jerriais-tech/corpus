<HTML>
<HEAD>
<TITLE>En Mexique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Mexique</h2><br/></font></center><p>


<font size="-1">San Antonio, Texas, U.S.A.<br/>
L&eacute; 23 d'janvyi, 1971.<br/></font>
<br/>
Moussieu l'R&eacute;dacteu,<br/>
<br/>
J'veins d'passer eune tch&icirc;nzaine dans un aut' monde - en Mexique. J'y avais 't&eacute; d'vant - en 1934, et comme dans touos les pays y'a ieu du changement d'pis chu temps-l&agrave;. Y'a pus d't&icirc;ntam&acirc;rre, pus d'monde, d&eacute; pus grand' villes, pus d'motos et pus d'empoua&icirc;sonnement d'l'air.<br/>
<br/>
Ma preunmi&eacute; visite fut parmi l's Ast&egrave;ques. I' d'meuthent dans la pus grande &ecirc;tendue du pays, la partie tchi longe la rivi&egrave;the Rio Grande tchi l&eacute; s'pathe des &Ecirc;tats-Unis d'Am&eacute;thique au nord, et l&eacute; Guat&eacute;mala au sud. Ciudad Mexico est la capitale. J'all&icirc;nmes l&agrave; (ma fille et s'n homme et lus fille et m&eacute;) par avion &agrave; r&ecirc;action. D&eacute; l&agrave;, un aut' d&eacute; ches avions-l&agrave; nouos portit &agrave; M&eacute;rida et d&eacute; l&agrave; &agrave; St. Miguel &agrave; Cozumel, touos les deux dans la p&eacute;ninsule d&eacute; Yucatan, l&eacute; pays des Mayas.<br/>
<br/>
L's Azt&egrave;ques, arriv&eacute;s dans la vall&eacute;e du Mexique en 1325, sont, nou peut dithe, les Mexitchains d'&agrave; ch't heu. Il' avaient eune magnifique civilization d&eacute;vant l'arriv&eacute;e et l'pillage d&eacute; lus pays par les Espangnos souos Cort&egrave;s en 1520. L&eacute; sol&eacute;, tchi fait cra&icirc;tre les r&eacute;coltes, 'tait lus bouan dgieu, et i' b&acirc;tissaient des pyramides pour monter sus l'haut &agrave; seule f&icirc;n d'&ecirc;t' pus pr&egrave;s d'li. Quand les r&eacute;coltes 'taient faillies il' &ecirc;prouvaient &agrave; li faithe plia&icirc;si. I' m'ttaient un homme sus san dos sus eune carr&eacute;e pi&egrave;rre tch'il' appelaient la pi&egrave;rre d&eacute; sacrifice, et i' l&icirc; copaient l'estonma ouv&egrave;rt et li'arrachaient l'tch&#339;u vivant d&eacute; d'dans l'corps et l'portalent en proc&ecirc;ssion amont la pyramide! Arriv&eacute;s sus l'haut, il' ouffraient l'tch&#339;u au sol&eacute;.<br/>
<br/>
Tout chennech&icirc;n, sans doute, s&eacute; fa&icirc;sait atout un tas d'c&eacute;r&eacute;monie et d'm&ucirc;sique. J&eacute; n'sai pon tch'est tch'i' fa&icirc;saient du tch&#339;u aupr&eacute;s tch'il avait 't&eacute; pr&eacute;sent&eacute; au sol&eacute; car i' faut craithe qu&eacute; l'sol&eacute; n&eacute; d'scendait pon l'ram&acirc;sser! La pyramide est suppos&eacute;e &ecirc;t' d'eune pus grande &ecirc;tendue qu'autcheune des pyramides en &Ecirc;gypte. Y'a quand m&egrave;me eune grande diff&eacute;thence - l's &Ecirc;gyptiens b&acirc;tissaient lus pyramides pour &ecirc;t' en m&egrave;me temps l&eacute; tomb&eacute; et monument historique d&eacute; lus Phara&ouml;ns.<br/>
<br/>
Aujourd'aniet, la cit&eacute; Ciudad Mexico, capitale du pays, est, auve sa population d'sept millions, la siexi&egrave;me pus grand' ville du monde. La population d'l'entchi du pays est dans les 45 millions.<br/>
<br/>
Ch'tait &agrave; Veracruz, un port (et ville) sus la c&ocirc;te d&eacute; l'&ecirc;st d&eacute; la grande &ecirc;tendue du pays, qu&eacute; Maximilien, Archiduc d'Autriche, auve sa femme - la pr&icirc;ncess Belge Charlotte - d's'emb&egrave;rtchit pour &ecirc;t' Emp&eacute;reur du Mexique. I' d'meuthidrent dans l'mangnifique Ch&acirc;t&eacute; Chapult&eacute;pec - dans la capitale - et l'gouv&egrave;rn&eacute;ment actuel a pr&ecirc;s&egrave;rv&eacute; l'ch&acirc;t&eacute; et lus meubl'yes comme il' 'taient dans l'temps tch'i' l'otchup&icirc;drent, et j'allis l'visiter en 1934. I' n'eut pon d'chance, l&eacute; pouorre Maximilien. Comme ou l'savez s'ou-s-avez liu l'histouaithe du pays, i' n'duthit pon longtemps sus san tr&ocirc;ne. Il' 'tait consciencieux et voulait gouv&egrave;rner bein et auve justice pour tous, mais les Mexitchains n'en voulaient rein. Un dg&egrave;rri et patriote tch'avait nom Juarez m&egrave;nagit &agrave; organ&icirc;ser eune arm&eacute;e contre li et i' fut arr&ecirc;t&eacute; &agrave; Queretaro et fusilyi en 1867, L&eacute; Rouai Napol&eacute;on Trais d'France tchi l'avait p&egrave;rsuad&eacute; d'aller en Mexique, li'avait prom&icirc;ns l'support d&eacute; l'arm&eacute;e Fran&ccedil;aise, mais i' n'fit rein pour li sauver la vie.<br/>
<br/>
La pouorre Charlotte s'en 'tait all&eacute;e en Europe t&acirc;chi d'p&egrave;rsuader Napol&eacute;on d'env'yer tchitch'un &agrave; san s'cours. Oulle allit m&egrave;me &agrave; Rome vaie l'Pape, mais i' n'y pouvait rein. J'ai liu dans tchique d&ecirc;tou qu'oulle arrivit tard au palais du Vatican et qu'ou fut oblyigie d'y passer la niet et qu&eacute; v'la tchi fut gard&eacute; s&eacute;gret pour bein d's ann&eacute;es qu'eune femme avait couochi dans la d'meuthe du Pape! Quand ou sut qu'Maximilien avait 't&eacute; tu&eacute;, i' patha&icirc;t qu'oulle en p&egrave;rdit l'esprit. Ou s'&egrave;rfugyit dans un ch&acirc;t&eacute; en Belgique et oulle 'tait acouo l&agrave; en 1914 quand l's Allemands envah&icirc;drent l'pays. I' la laiss&icirc;drent trantchile dans san ch&acirc;t&eacute; et ou mouothit vielle en 1927.<br/>
<br/>
D&eacute; Veracruz nou trav&egrave;rse l&eacute; Golfe d&eacute; Mexique pour aller au Yucatan, eune p&eacute;ninsule d&eacute; l'aut' c&ocirc;t&eacute; du golfe, tch'est partie du Mexique. J'crouais&icirc;nmes l&eacute; golfe en avion et j'att&egrave;rr&icirc;nmes &agrave; M&eacute;rida, eune ville d&eacute; deux chents mille habitants fond&eacute;e par l'Espangno Don Francisco de Montego en 1542. D&eacute; l&agrave;, j'continnu&icirc;nmes par avion jusqu'&agrave; l'&Icirc;le de Cozumel tch'est dans la M&eacute; Cara&iuml;be &agrave; eune douzaine d&eacute; milles d&eacute; la c&ocirc;te d&eacute; l'&ecirc;st du Yucatan. Oulle est pus grande qu&eacute; J&egrave;rri, ayant 23 milles d&eacute; long et huit mille d&eacute; la&icirc;ze. Oulle est fanmeuse comme &eacute;tant la pliaiche o&ugrave;'est l'Chr&ecirc;tchienisme fut &ecirc;tablyi en Mexique. Ch'tait l&agrave; qu&eacute; l'fanmeux Cort&egrave;s m&icirc;nt l'pid &agrave; t&egrave;rre dans la baie d&eacute; San Juan Cozumel l&eacute; 19 d&eacute; f&egrave;vri, 1519, pour qu&eacute;menchi sa contch&ecirc;te du Mexique, et l'pr&ecirc;tre Catholique Romain tch'&eacute;tait auve li y c&eacute;librit la Sainte C&egrave;ne. Un p'tit monument sus l'empliaichement &egrave;rcorde l'&ecirc;v&egrave;nement, et, en langue Espangnole, l&eacute; discours d&eacute; Cort&egrave;s &agrave; ses soudards d&eacute;vant entreprendre la contch&ecirc;te.<br/>
<br/>
<i>(<a href="gdfmexique2.html">&Agrave; si&eacute;the</a>)</i><br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfmexique2.html">En Mexique</a><p>
<li><a href="gdfmexique3.html">En Mexique</a><p>
<li><a href="gdfafrique.html">En Afrique</a><p>
<li><a href="gdfaustralie.html">En Australie!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

