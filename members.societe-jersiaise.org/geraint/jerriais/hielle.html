<HTML>

<!-- Mirrored from members.societe-jersiaise.org/geraint/jerriais/hielle.html by HTTrack Website Copier/3.x [XR&CO'2014], Tue, 15 Jul 2025 13:49:03 GMT -->
<HEAD>
<TITLE>Entouor d&eacute; l'hielle</TITLE>
<META  name="keywords" content="Jèrriais, Jersey language, langue normande, jersiais, langue jersiaise, olive oil, folk remedies, traditional medicine, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, langues régionales, Normandy, Normandie">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Entouor d&eacute; l'hielle</h2></font></center><p><br>

&nbsp;<p>
D&eacute; nouos jours, en J&egrave;rriais, les gens dithent <I>d&eacute; l'huile</I>, comme en Fran&ccedil;ais. Mais nou ou&iuml;tha acouo tchiques expressions des anciens telles qu&eacute; d&eacute; l'hielle d'almande, qu&eacute; nou met dans l's ouotheilles, d&eacute; l'hielle d&eacute; mouothue ou d&eacute; l'hielle d&eacute; faie d'mouothue, d&eacute; l'hielle d&eacute; pid d'boeu, d&eacute; l'hielle d&eacute; l&icirc;n, et d&eacute; l'hielle d'olive ou d&eacute; l'hielle douoche. Mais ah &ccedil;a, d'ch&icirc;n pon bein d's ann&eacute;es nou n'les r'ou&iuml;tha pus. Tout l'monde s'en vont dithe l&eacute; mot en Fran&ccedil;ais. Tchuthie&ucirc;the ch&ocirc;the, n'est-che pon, comme tchi qu&eacute; bein des mots d'm&ecirc;me s&eacute; p&egrave;rdent en J&egrave;rriais, mais s'd&icirc;thent en Fran&ccedil;ais pouor tchique temps d&eacute;vant dispatha&icirc;tre tout &agrave; fait et &ecirc;t' rempliaichis par l'Angliais. J&eacute; pensons tout d'siette &agrave; tels mots comme h&eacute;thonde, fliotchet, huiptante, gliaiche, tchi d'veinnent a&icirc;thiement pouor la grand' partie des gens &quot;hirondelle&quot;, &quot;foule&quot;, &#147;quatre-vingts&quot; et &quot;glace&quot;. Pouor acouo d'aut's bouons mots J&egrave;rriais, sans doute, ch'est aut' ch&ocirc;the. I' sont tout s&icirc;mpli&eacute;ment rempliaichis du co par les mots Angliais - par, comme i' d&icirc;thent en Fran&ccedil;ais, &quot;paresse d'esprit&quot; .<br>
<br>
Erv&eacute;nant &agrave; l'hielle... Les anciens conna&icirc;ssaient &eacute;tout d&eacute; l'hiel&#173;le d&eacute; vitriole, d&eacute; l'hielle de baleine et d&eacute; l'hielle d&eacute; tchian d'm&eacute;, d&eacute; l'hielle d&eacute; casto, comme m&eacute;d'cinne ou purge, d&eacute; l'hielle d&eacute; colza pouor les cr&acirc;ssets d'aut'fais, d&eacute; l'hielle de cliou d'giroufl'ye, d&eacute; l'hielle d&eacute; ch&eacute;r&icirc;the d&eacute; vrai, d&eacute; l'hielle d&eacute; coute et d&eacute; l'hielle d&eacute; pid d'mo&ucirc;que! Connue comme m&eacute;d'cinne, l'hielle d&eacute; ch&eacute;r&icirc;the d&eacute; vrai fa&icirc;thait s&egrave;rvi &eacute;tout pouor fricachi, sustout &egrave;s femmes vivant l'tou des cotes tchi savaient couoyer. Et n&eacute; v'l&agrave; don eune aut' exempl'ye d&eacute; chein qu&eacute; ch' tait qu' d'et' m&ecirc;nagyi aut'fais! D&icirc;thons, ma fouai, qu&eacute; dans les parages d&eacute; La Rocque chutte cou&ocirc;teunme fut ravigot&eacute;e duthant l'Otchup&acirc;tion d'l'&Icirc;le par les Allemands. Ches ch&eacute;r&icirc;thes (ou tchoeurs d&eacute; m&eacute;) &eacute;tout - nou les m'ttait dans du rhonme pouor frotter pouor les rhonmatisses.<br>
<br>
Et v&eacute;the, nou dithait &agrave; tchitch'un, pouor s'en motchi, tchi n'arrivait pon &agrave; faithe marchi telle ou telle ch&ocirc;the, ou telle reue touonner of&ucirc;che : &quot;Mets-y don deux d'gouts dg'hielle d&eacute; pid d'mo&ucirc;que!&#148; Comme &egrave;rmi&egrave;de, d&eacute; l'hielle d'olive sus des v&egrave;rs d&eacute; t&egrave;rre (ou des v&egrave;rs d&eacute; t&egrave;rre dans d&eacute; l'hielle d'olive) ch'tait pouor c&egrave;rtaines maladies telles qu&eacute; la cheintuthe au dgiabl'ye et pouor des heunmeurs telles que l'ecz&eacute;ma, et c&eacute;t&eacute;ra. Nouos anciens bouoillaient les v&egrave;rs dans la quantit&eacute; dg'hielle tch'i' fallait pouor les n'yer, l'onguent en r&eacute;&#173;sultant (d'l'entrait,comme les vielles gens l'app'laient) m&icirc;ns en pot pouor faithe s&egrave;rvi au b&eacute;thoin &agrave; la partie du corps affect&eacute;.<br>
<br>
Et pis, nouos vi&egrave;rs palaient &eacute;tout d&eacute; l'hielle d&eacute; san tchoeu, ch'la &eacute;tant d'la salive. Et quand un av&eacute; avait of&ucirc;che la fache salie, la m&eacute;m&egrave;e l&icirc; torchait ch'la tout d'siette deux cos atout la carre d&eacute; san mouoch&eacute; et d&eacute; l'hielle d&eacute; san tchoeu!<br>
<br>
Nou d&icirc;thait env'yer d&eacute; l'hielle au feu pouor digoter, &icirc;nt&icirc;nmer, ennouorter. Et pis quand la m&eacute; &eacute;tait tout &agrave; fait calme, ou 'tait com&#173;me eune hielle. Enf&icirc;n, nou conna&icirc;ssait l'temps p&acirc;ss&eacute; d'la br&ecirc;que dg' hielle, ch'la &eacute;tant la lyie d&eacute; l'hielle d&eacute; mouothue, &ecirc;videmment d&eacute; tchi sans valeu. Ouaithe qu&eacute;, pon tout &agrave; fait, car nou griyait aut'fais ses sa&ucirc;l&eacute;s atout d'la br&ecirc;que dg'hielle. Et eune expression qu&eacute; nou peut ou&iuml; acouo d'nouos jours, eune fais l'temps est &#147;Ah, d'la br&ecirc;que dg'hielle!&#148;, expression d'&icirc;mp&acirc;cienche. Nou l'd&icirc;thait acouo &egrave;s avi&egrave;rs n'y'a pon bein d'th ann&eacute;es, et of&ucirc;che &egrave;s grand's p&egrave;rsonnes, tout comme &eacute;tout &#147;Ah, d'la briche d&eacute; co!&#148; Et ch'la, pouor &ecirc;t' bein pus poli qu&eacute; d'aver &agrave; dithe aut' ch&ocirc;the!<br>
<br>
Eh bein, l&agrave; - cr&eacute;thait-n-on qu' nou pou&ocirc;rrait raconter eune alib&ecirc;le comme ch'la entouor d&eacute; tchi si commun comme d&eacute; l'hielle?<br>
 <br>
&nbsp;<p>
<a href="lemaistre.html">F</a><p>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="medvoc.html">La m&eacute;d'cinne en J&egrave;rriais</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>

<li><a href="assembliee/rmiedes.html">Les r'mi&egrave;des</a><p>
<li><a href="gdfrmiedes3.html">R'mi&egrave;des d&eacute; nouos vielles gens</a><p>
<li><a href="gdfpliantes2.html">Acouo des pliantes m&eacute;d'cinnales</a><p>
<li><a href="colinmachons.html">L&eacute; sitho d'col&icirc;nmachons</a><p>
<li><a href="sitho_carottes.html">Du Sitho d'C&acirc;rottes</a><p>
</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/hielle.html by HTTrack Website Copier/3.x [XR&CO'2014], Tue, 15 Jul 2025 13:49:03 GMT -->
</HTML>
