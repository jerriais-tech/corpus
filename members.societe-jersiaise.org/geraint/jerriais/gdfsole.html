<HTML>
<HEAD>
<TITLE>L&eacute; sol&eacute; r'l&icirc;t!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; sol&eacute; r'l&icirc;t!</h2></font></center><p>


<font size="-1"><i>Fallbrook,</i><br/>
<i>California, USA.</i><br/>
<br/>
<i>L&eacute; 18 d&eacute; mar, 1978.</i><br/></font>
<br/>
Moussieu l'R&eacute;dacteu,<br/>
<br/>
J'ai ieu la chance chutte s&eacute;maine. Eune anmie tchi d'meuthe &agrave; Los Angeles &egrave;rchait la g&acirc;zette d&eacute; J&egrave;rri par avion et ou m'a env'y&eacute; les cheinnes des 9 et 16 d&eacute; f&eacute;vri. Ouaithe qu&eacute; les nouvelles d&eacute;dans sont d&ecirc;j&agrave; un mais en arri&egrave;the, i' sont d'&agrave; ches drein &agrave; compather &egrave;s cheinnes dans les g&acirc;zettes d&eacute; d&eacute;zembre, la dreine &egrave;rchue &eacute;tant du 30.<br/>
<br/>
J'vai qu' ou-s-avez ieu mauvais temps en J&egrave;rri comme par ailleurs. Ich&icirc;n en Califournie la plyie a 't&eacute; rempliaichie, &agrave; f&icirc;n d'compte, par l&eacute; bieau sol&eacute; et la chaleu, mais i' faudra des mais pour &egrave;rgraie les p&acirc;ssages et les c'm&icirc;ns entre les montangnes, d&ecirc;grad&eacute;s par les ruissieaux et p'tites rivi&eacute;thes enfli&eacute;s par l&eacute; d'luge. Ch'est acouo difficile d&eacute; viagi l'trav&egrave;rs des vall&eacute;es pour arriver en ville. M&ecirc;me les rues pav&eacute;es sont en mauvais &ecirc;tat, l&eacute; couothant dg'ieau ayant d&ecirc;grad&eacute; t&egrave;rre, gravi et pi&egrave;rre en d'ssous du pav&eacute; des deux c&ocirc;t&eacute;s dans bein des cas, et l'pav&eacute; craque et s'enforce en mios.<br/>
<br/>
Eune chose tchi n'patha&icirc;t pon amender en J&egrave;rri est la mauva&icirc;tchi. J'viyais qu&eacute; l'Juge d&eacute; la P'tite Cour est d'avis tch'i' faut un traisi&egrave;me Juge pour l&icirc;'aidgi, et qu&eacute; la Cour si&eacute;ge tchiquefais jusqu'&agrave; 6 ou 7 heuthes au s&eacute;. Moussieu Meridian nouos dit dans la g&acirc;zette du 9 d&eacute; f&eacute;vri qu&eacute; la France s'en d'mente &eacute;tout, d'la violence par les c'm&icirc;ns, et qu' un tas d'gens sont d'avis qu&eacute; l's autorit&egrave;s sont trop tendres quand veint tchestchion d'peuni les malfaiteurs.<br/>
<br/>
L'affaithe est grave quand les gens n'peuvent pon marchi trantchilement sus la cauchie et dans les rues d'la ville sans &ecirc;t' assa&ucirc;t&eacute;s par tchique sacr&eacute;e tch&egrave;rnache tchi d&eacute;v'thait &ecirc;t' renv'y&eacute;e dans l'pays d&eacute; o&ugrave;'est tch'il est v'nu. J'ai r'm&egrave;rtchi tch'i' n'y'a pon fort d&eacute; vrais noms J&egrave;rriais parmi les malfaiteurs pr&eacute;sent&eacute;s d'vant Justice. Et n&eacute; v'la chein qu&eacute; l'tourisme a apport&eacute; dans l'&Icirc;le. O&ugrave;'est tch'est l'vi&egrave;r temps quand rein qu&eacute; quat' ou ch&icirc;n causes par s&eacute;maine (et i' n'taient pon graves a compatha&icirc;tre &agrave; la mauva&icirc;tchi d'&agrave; ch't heu) v'naient d'vant l'Juge Vaudin?<br/>
<br/>
En Am&eacute;thique ch'est la m&ecirc;me boutique dans c&egrave;rtaines grandes villes. Et l's autorit&eacute;s sont tellement &ecirc;bliouis par lus id&eacute;es d&eacute; &#8220;human rights&#8221; qu&eacute; l'malfaiteur en prend advantage. L&eacute; pou&ocirc;rre officyi d'police est oblyigi d'av&egrave;rti un malfaiteur d&eacute;vant l'arr&ecirc;ter tch'il a &#8220;tels et tels drouaits&#8221; et si l'malfaiteur peut persuader l'Juge tch'i' n'a pon 't&eacute; tellement av&egrave;rti, les chances sont tch'i' s'sa m&icirc;ns en lib&egrave;rt&eacute; et l'officyi d'police &egrave;rprimand&eacute;! N&eacute; v'la chein qu&eacute; l'socialisme et la sou&ocirc;distante &#8220;lib&egrave;rt&eacute;&#8221; nouos engendre.<br/>
<br/>
Dans ma lettre du 18 d&eacute; f&eacute;vri j'vouos disais qu&eacute; j'aimethais vaie Moussieu George Simon &ecirc;t' &ecirc;lu Juge. Eh bein, j'veins d'vaie dans l'drein Bullet&icirc;n d'Quart d'An d&eacute; L'Assembli&eacute;e d'J&egrave;rriais tch'il est, en &ecirc;ffet, sus l'Banc d'Justice, et v'la tchi m'donne grand plia&icirc;si d&eacute; l'f&eacute;liciter. Et i' faut f&eacute;liciter l&eacute; Coll&egrave;ge Electoral d'aver ieu l'avis d'l'&ecirc;lithe, sustout quand i' y'a un tas d'sou&ocirc;disant progressif et r&eacute;formateurs par les c'm&icirc;ns tchi veulent mett' des femmes Juges sus l'Si&egrave;ge.<br/>
<br/>
Comme j&eacute; l'ai souvent mentionn&eacute;, j'aime et j'admithe hardi les femmes, mais il' ont l'tchoeu trop tendre pour &ecirc;t' Juges, sustout ches jours qu&eacute; j'avons b&eacute;soin d'&ecirc;t' s&eacute;v&eacute;thes &agrave; cause des m&ecirc;chants parmi nous. J'en avons un tas, d'femmes Juges, dans L's Etats-Unis, et la m&acirc;jorit&eacute; craient qu&eacute; la mauva&icirc;tchi est eune maladie tch'a b&eacute;soin d'&ecirc;t' &egrave;rdg&eacute;thie &agrave; la pliaiche d'&ecirc;t' peunnie! I' faut admettre qu&eacute; ch'est eune id&eacute;e bein admithabl'ye, mais ou n'est pon praticabl'ye.<br/>
<br/>
Et i' faut f&eacute;liciter l'publyi pour aver des Juges du calibre des m&ecirc;ssieux &ecirc;lus &agrave; mett' la rouoge robe. L&eacute; Coll&egrave;ge Electoral patha&icirc;t s'atchitter bein. Mais j'ai tr&eacute;jous r'grett&eacute; qu&eacute; touos l's &ecirc;lecteurs d&eacute; l'&Icirc;le ont p&egrave;rdu l'privil&egrave;ge d'&ecirc;lithe les Jur&eacute;s d'la Reine ieux-m&ecirc;mes.<br/>
<br/>
Et comme les f&eacute;licit&acirc;tions sont en ordre, i' faut f&eacute;liciter l&eacute; Cap'taine Tessier-Yandell, OBE, pour sa mangnifique articl'ye au sujet d'la couleu d'J&egrave;rri. I' dait aver travailli bein d&ucirc; pour atchumuler touos les faits historiques au sujet d'l'adoption d'la crouaix d'St. Patrice comme couleu, et s'n articl'ye est un vrai chef-d'oeuvre.<br/>
<br/>
Je'n'sis pon d&eacute; s'n avis qu&eacute; nou d&eacute;v'thait la garder, mais v'la tchi n'emp&ecirc;che pon d'admither san mangnifique travas. J'sis, comme j'l'ai tr&eacute;jous 't&eacute;, d'avis qu&eacute; les trais l&eacute;opards d&eacute; Nouormandie d&eacute;v'thaient &ecirc;t sus la couleu d'J&egrave;rri. Comme Anglo-Nouormand d'race, i' m'sembl'ye qu&eacute; v'la tch' a&icirc;guethait &agrave; pr&ecirc;s&egrave;rver la r'nomm&eacute;e d'la race J&egrave;rriaise, pr&icirc;ncipalement comme ou s'en va dispatha&icirc;tre dans l'couothant d'tchiques g&eacute;n&eacute;th&acirc;tions en J&egrave;rri anglyic&icirc;s&eacute;, et j'voudrais vaie tchique membre d's Etats tch'a du paids dans ses manches l&eacute; proposer.<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="sole.html">L&eacute; Sol&eacute;</a><p>
<li><a href="etvous.html">Et vous?</a><p>
<li><a href="solerit.html">L&eacute; sol&eacute; rit</a><p>
<li><a href="ombresgj.html">Les ombres &ecirc;trav'l&eacute;s tou&ocirc;nnent auve l&eacute; sol&eacute;</a><p>
<li><a href="solescoltchi.html">Quand l'caud sol&eacute; veint scoltchi par siez m&eacute;</a><p>
<li><a href="pmchaleu.html">Merrienne et la chaleu</a><p>
<li><a href="pmcaud.html">Y fait trop caud</a><p>
<li><a href="payscauds.html">Les Pays Cauds et les Pays Frais</a><p>
<li><a href="gdftemps1979.html">L&eacute; Temps</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

