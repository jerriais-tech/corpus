<HTML>
<HEAD>
<TITLE>Un tas d'corps</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un tas d'corps</h2></font></center><p>

<font size="-1"><i>San Antonio, </i><br/>
<i>Texas, USA.</i><br/>
<br/>
<i>L&eacute; 3 d'mar, 1979.</i><br/></font>
<br/>
<br/>
<br/>
Moussieu l'R&eacute;dacteu,<br/>
<br/>
J'pense bein qu&egrave; quand les gens en J&egrave;rri p&acirc;lent d&eacute; m&eacute; (j'sis-t-i' &agrave; m'vanter trop en pensant tchi lus r'souveinnent d&eacute; m&eacute;?) tch-i' disent &#8220;Ch'est un p'tit corps, l&egrave; vi&egrave;r George!&#8221;, car j'sai bein qu&eacute; j'sis rein qu' haut comme un pot d'cidre. Et pourtant j'ai tr&eacute;jous admith&eacute; l's hommes tch'ont siex pids d'haut. I' n'y'a ieu qu' un temps dans ma vie qu&eacute; j'aie 't&eacute; content d'n'aver qu' siex pouces d&eacute; gambes et (resp&eacute;) l't[chu] tout d'suite. Ch'tait quand j'tais soudard &agrave; la dg&egrave;rre d&eacute; 1914-18. Ch'est seux qu' eune balle d&eacute; f&ucirc;si a souvent p&acirc;ss&eacute; par dessus ma t&ecirc;te et abattu un soudard d&eacute; siex pids dri&egrave;the m&eacute;. Dans des temps d'm&ecirc;me, nou n'peut pon &ecirc;t' assez r'connaissants d&eacute; n'et' pon pus haut qu' un pot d'cidre.<br/>
<br/>
Ecrivant chennechin m'ram&eacute;mouaithe la richesse d&eacute; nouot' vielle et v&eacute;n&eacute;thabl'ye langue J&egrave;rriaise. J'ai d&eacute;j&agrave; fait servi trais expressions pour montrer qu&eacute; j'sis un p'tit bouanhomme. Et y'en a acouo eune autre mais ou n'est pon trop raffinn&eacute;e et j'vouos laisse la d'vinner.<br/>
<br/>
L&eacute; mot &#8220;corps&#8221; est fait s&eacute;rvi pour un tas d'aut' expressions pour explyitchi tchique &ecirc;tat d'choses. Par exempl'ye, quand nou veurt dithe qu' un homme s&eacute; comporte dr&ocirc;lement vis-&agrave;-vis d'ses va&icirc;th&icirc;ns, ou tch'il est roupilleux, nou dit &#8220;Ch'est un dr&ocirc;le d&eacute; corps, ch'ti-l&agrave;!&#8221; Mais quand un homme est d'bouan comport et av'nant env&egrave;rs tout l'monde, nou dit &#8220;Ch'est un bouan corps&#8221;. Quand ch'est un homme &acirc;gi tchi n'est pon trop robuste dans ses vi&egrave;rs jours, mais tch'est en bouan rapport auve l&eacute; monde, nou dit &#8220;Ch'est un bouan vi&egrave;r corps&#8221; ou, par sympathie, &#8220;Ch'est un pou&ocirc;rre vi&egrave;r corps.&#8221; Pour un homme tchi s'met &agrave; la t&acirc;che voulue d'bouan tchoeu et &agrave; forche, nou dit &#8220;I' y'est &agrave; tigue d&eacute; corps&#8221;.<br/>
<br/>
D'un homme tch'est si achethinn&eacute; &agrave; san travas, au point tch'i' n'peut pon s'arr&ecirc;ter, nou dit tch'il est &#8220;Un corps sans r'pos&#8221;. Et quand i' p&egrave;rd tout int&eacute;th&ecirc;t &agrave; chein tchi s'p&acirc;sse l&eacute; tou d'li, nou dit &#8220;Ch'est un corps p&egrave;rdu&#8221;. Si un mousse est farceux ou tch'il est tr&eacute;jous en embarras &agrave; l'&ecirc;cole viyant tch'il est trop enjouard&eacute; pour apprendre, nou dit &#8220;Il a l'dgi&acirc;bl'ye dans l'corps!&#8221;<br/>
<br/>
Si eune p&egrave;rsonne n'est pon bein et n'a pon mangi comme d'habitude, nou dit &#8220;Ou n'a rein dans l'corps&#8221;. En p&acirc;lant d'la diarrh&egrave;e, y'a au mains quat' expressions tch'ont l'mot &#8220;corps&#8221;. &#8220;Aver&#8221; (resp&eacute;) &#8220;l'corps mo&#8221;. &#8220;Aver ma dans l'corps&#8221;. &#8220;Aver l'corps comme l'ieau d'la canne&#8221; et &#8220;Aver l'corps d&ecirc;rangi&#8221;.<br/>
<br/>
Quand homme et femme mathi&eacute;s avaient du bein touos les deux, et tch'i' voulaient aver l'drouait d'faithe des transactions juridiques s'path&ecirc;ment et qu' la Cour Rouoyale lus donnait p&egrave;rmission, nou disait tchi'i' taient &#8220;S'path&eacute;s d'corps et beins&#8221;. Et quand un navithe est p&egrave;rdu dans eune temp&ecirc;te en m&eacute; auve tout s'n &ecirc;tchipage, nou dit &#8220;L&eacute; navithe fut p&egrave;rdu corps et beins&#8221;. Quand un homme est &agrave; s&eacute; d'fendre eune fais attachi d'coups ou d'&icirc;nsultes, nou dit tch'il est &#8220;A san corps d&eacute;fendant&#8221;.<br/>
<br/>
Quand eune p&egrave;rsonne est trouv&eacute;e morte et qu' un docteu n'peut pon donner un c&egrave;rtificat montrant la cause du tr&eacute;pas, un jury est appel&eacute; par un officyi d'la Cour Rouoyale, d'habitude l&eacute; Vicomte, pour s'en entch&ecirc;ter. Chu proc&eacute;d&eacute; est appel&eacute; &#8220;Eune l&eacute;v&egrave;e d'corps.&#8221;<br/>
<br/>
Les campangnards n&eacute; craient janmais qu' la g&acirc;che d'acat vaut la g&acirc;che faite &agrave; la campangne par la femme d&eacute; m&ecirc;nage, et nou dit qu' la cheinne d'acat. &#8220;N'a pas d'corps&#8221;. Et nou dit, &eacute;tout, qu&eacute; c&egrave;rtaine t&egrave;rre, et du cidre d&eacute; pou&ocirc;rre qualit&eacute;. &#8220;N'a pas d'corps&#8221;.<br/>
<br/>
Et y'a &#8220;L&eacute; corps de garde&#8221; du point d'veue militaithe. Et quand un homme est d'but, drait comme un pitchet &agrave; r'garder tchiquechose nou dit &#8220;Il est l&agrave;, m&acirc;t&eacute; comme un corps d&eacute; garde&#8221;. Et d&eacute; tchiquechose tchi pu hardi, nou dit &#8220;Ch'est assez pour &icirc;nfecter les sept corps d&eacute; garde!&#8221;<br/>
<br/>
Quant &egrave;s sept corps d&eacute; garde, j&eacute; n'sai pon o&ugrave;'est tch'il 'taient, mais j'ai fait la garde m&eacute;-m&ecirc;me dans deux &agrave; St. Ou&euml;n comme soudard dans la Milice Rouoyale en ao&ucirc;t, 1914, iun &agrave; La Gr&egrave;ve d&eacute; L&eacute; et l'autre &agrave; La Ronde Tour dans Les Mielles.<br/>
<br/>
Pour dithe tch-i' n'y'avait p&eacute;rsonne &agrave; la maison quand nou-s-a 't&eacute; pour vaie tchitch'un, nou dit &#8220;I' n'y'avait corps d'&acirc;me l&agrave;&#8221;. Et quand eune p&egrave;rsonne est absol&ucirc;ment l&acirc;ss&eacute;e aupr&egrave;s un fort jour d&eacute; travas, nou dit &#8220;Oulle a ieu un fort jour et oulle est corps battue&#8221;.<br/>
<br/>
N'en v'la-t-i' un r'cord de corps!<br/>
<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="houmvoc.html">L&eacute; corps en J&egrave;rriais</a><p>

<li><a href="corpinm.html">L&eacute; corps en J&egrave;rriais en &icirc;nmages</a><p>
<li><a href="corpinm2.html">L&eacute; corps en J&egrave;rriais en &icirc;nmages 2</a><p>
<li><a href="corpid.html">Tchiques idi&ocirc;mes entouor l&eacute; corps</a><p>

<li><a href="fachevoc.html">La fache en J&egrave;rriais</a><p>
<li><a href="gdffache.html">La fache et l'v&icirc;sage</a><p>
<li><a href="gdftete.html">T&ecirc;te-&agrave;-t&ecirc;te</a><p>

<li><a href="gdfpid.html">Bou&acirc;n pid!</a><p>
<li><a href="bouonpid.html">Bou&ocirc;n pid!</a><p>
<li><a href="gdfyi.html">Av'-ous bouan' yi?</a><p>
<li><a href="mainvoc.html">La main en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

