<HTML>

<!-- Mirrored from members.societe-jersiaise.org/geraint/jerriais/3bichots.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Les Trais Bichots</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les Trais Bichots</h2></font></center><p>
&nbsp;<p>

I'y avait eune fais  eune fanmil'ye d'biches tchi d'meuthait sus les fliancs d'eune montangne. P'p&eacute;e Bichot, M'm&eacute;e Bichot et lus P'tchiot Bichot, pour vos donner lus noms, 'taient bein contents dans lus siex-ieux, o&ugrave;'est qu'nou trouvait un p'tit doue, d' belles flieurs et d'belle patuthe &eacute;tout.<br>
<br>
Mais eune &ecirc;t&eacute;, l&eacute; sol&eacute; lit chaque jour sans c&ecirc;sse, la caleu d'vint terribl'ye.  Touos les flieurs mouothitent, l'doue 'tait &agrave; s&eacute;, l'h&egrave;rbe touonit d'v&egrave;rt en jaune et pis en brun.  P'p&eacute;e Bichot d&ecirc;cidit d'bouogi la fanmil'ye &egrave;s clios d'ava.  I' c'menchitent lus viage d&eacute; bouonne heuthe l'mat&icirc;n, mais aupr&egrave;s tchique temps, l'sol&eacute; c'menchit &agrave; br&ucirc;ler et l'air d'vint surcauff&eacute;.  Les pouorres biches 'taient b&ecirc;t&ocirc;t l&acirc;ss&eacute;s, mais il' &ecirc;pyaient &agrave; l'aut' bord d'eune rivi&egrave;the des clios&eacute;es d'h&egrave;rbe &agrave; mangi.  <br>
<br>
L&eacute; P'tchiot, comme autchun aut' &ecirc;fant, n'tait pon si l&acirc;ss&eacute; qu'ses pathents, et i' couorrit en avanche.  Entre les bouais tchi craissaient sus les bords d'la rivi&egrave;the, i'viyait un vi&egrave;r pont en bouais muchi dans l's ombres.<br>
<br>
Malheutheusement, en d'ssous du pont d'meuthait eune manni&egrave;the d'criatuthe tchi 'tait si laid qu'm&ecirc;me sa m&eacute;the n'l'avait janmais aim&eacute;e.  Chu monstre soulait rester l&agrave; jeu et niet pour mangi les gens et l's annimaux tchi voulaient passer par l'pont.  <br>
<br>
L&eacute; P'tchiot Bichot sautit sus l'pont et c'menchit &agrave; en crouaisi, &#147;Trip, trip,&#148; fit ses pids sus l'bouais.  La laide criatuthe s'r&ecirc;vilyit tout d'siette, sortit d'san creux et dit au P'tchiot, &#147;Ha! Arr&ecirc;tez-l&agrave;, ma p'tite biche, pour qu' j' peux vos mangi!&#148;  L&eacute; pou&ocirc;rre P'tchiot 'tait si &ecirc;ffrit&eacute; par l'appathence du monstre, tchi 'tait cou&egrave;rt d'pit&eacute; et tchi puait comme eune mai &agrave; feunmyi, tch'i' tremblyiotait d'sa t&ecirc;te jusqu'&agrave; la coue, mais ch'tait eune maline biche!  Vite comme un &ecirc;part d'feu, i'r&ecirc;ponnit au monstre, &#147;N'm&eacute; mangiz pon, moussieu - j'sis si p'tit qu' j'n'peux janmais vos satisfaithe.  Attendez un p'tit pour ma m&ecirc;the, tch'est bein pus grande qu'm&eacute;, et tchi vos f'thait un bein miyeu r'pas.&#148;  <br>
<br>
La criatuthe consid&eacute;thait ches mots; il avait faim, mais i'viyait qu' ch'n'tait qu'un pou&ocirc;rre failli p'tit morc&eacute; d'bichot.  Don, en litchant ses babinnes, i' d&ecirc;cidit d'laissi l'P'tchiot continnuer san c'm&icirc;n et d'attendre l'arriv&eacute;e d'sa m&ecirc;the.  L&eacute; P'tchiot 'tait bein heutheu et cou&ocirc;rrit &agrave; l'aut' bord d'la rivi&egrave;the aussi vite qu'ses p'tites gambes pouorraient li emporter.<br>
<br>
V'l&agrave; don qu'sa m&ecirc;the arrivit sus l'pont. &#147;Trap, trap,&#148; fit ses pids. &#147;Ha! Vos v'l&agrave; &agrave; ches dreines!&#148; fit l'monstre. &#147;Ch'est vrai chein qu'vot' P'tchiot m'dit - ou m'f'thait un raide bouan r'pas.&#148;  &#147;M-m-m-m-mais, moussieu,&#148; fit M'm&eacute;e Bichot, &#147;L&eacute; temps a 't&eacute; si caud, si sec, qu'not' patuthe est toute morte, et ch'l&agrave; d'pis eune bouanne pause.  J&eacute; n'sis vraiment qu'l'p&eacute; et l's os.  Ou f'thez bein mus d'attendre man bouanhomme tch'est deux fais pus grand qu'm&eacute;.&#148;  L&eacute; maudit annima pensit un p'tit, en s'd'mandant si ch'tait mus d'mangi M'm&eacute;e, tchi n'tait vraiement qu'eune maigre annima, ou d'attendre un r'pas tchi vallait la peine d'en mangi.  A la f&icirc;n, auve un mio d'regr&eacute;t, i' laissit la M'm&eacute;e continnuer &agrave; l'aut' bord d'la rivi&egrave;the.<br>
<br>
P'p&eacute;e Bichot n'li laissit longtemps &agrave; attendre. Il avait 't&eacute; &agrave; mangi des br&icirc;ns d'h&egrave;rbe tch'i' d&ecirc;couvrit ich&icirc;n et l&agrave; dans les pr&eacute;s, mais i'n'y avaient pon assez pour li satisfaithe.  Il appraichit l'pont dans un mauvais heunmeu et auve la faim dans sa ventre. L&eacute; monstre sortit d'san creux et l'affaithe r'c'menchit.  &#147;Grrr!  Vos v'l&agrave;, P'p&eacute;e Bichot. Vot' bouannefemme dit la vethit&eacute; - ou m'f'thez un souverain r'pas!  Restez-l&agrave;, qu'j'vos mangisse!&#148;<br>
<br>
Mais P'p&eacute;e Bichot n'avait pon autcheun &icirc;ntention d'rester l&agrave; pour &ecirc;tre mangi - il avait faim, l'h&egrave;rbe 'tait v&egrave;rt &agrave; l'aut' bord d'la rivi&egrave;the, et i'n'avait pon d'peux d'la criatuthe du tout.  I' soufflyait deux'trais fais pour cliergi ses n&acirc;silles, i's'ebrayit, ses i&egrave;rs touannitent rouoges, i'tappit ses pids d'dri&egrave;the dans la poussi&egrave;the et pis, i's'elanchit v&egrave;rs l'monstre.  <br>
<br>
En fache d'chutte r&ecirc;ponse, la criatuthe s'ertouonnit pour &egrave;rv'n&icirc;n dans san creux, mais trop tard!  Au m&ecirc;me &icirc;nstant, v'l&agrave; les cornes &agrave; P'p&eacute;e tchi fitent l'contact auve san tchu, et l'monstre volit comme un ouais&eacute; dans l'air pour au mains chent v&egrave;rgues d'vant d'tchaie dans la pus profonde partie d'la rivi&egrave;the.  P'p&eacute;e Bichot, hardi content d'san travas, continnuit san c'm&icirc;n et trouvit sa fanmil'ye dans un pr&eacute; o&ugrave;'est qu'i'y avait tout pliein d'h&egrave;rbe &agrave; mangi, tandis qu' l'monstre - pour vos dithe la vethit&eacute;, personne n'l'a janmais veue d'pis, mais &#133;.. m&eacute;fi'ous quand ou vos trouv'thez sus un pont!<br>

&nbsp;<p>

<FONT SIZE=2>
<I>Viyiz &eacute;tout:</I><p>
<UL>
<li><a href="arrinmee.html">Arr&icirc;nm&eacute;es</a><p>
<li><a href="gdfbiche.html">La biche &agrave; bord</a><p>
<li><a href="pmbichot.html">Ph'lip et l'bichot</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/3bichots.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>
