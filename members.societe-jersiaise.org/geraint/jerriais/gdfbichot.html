<HTML>

<!-- Mirrored from members.societe-jersiaise.org/geraint/jerriais/gdfbichot.html by HTTrack Website Copier/3.x [XR&CO'2014], Tue, 15 Jul 2025 13:47:06 GMT -->
<HEAD>
<TITLE>Les d'vis du Bouanhomme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouanhomme George</h2></font></center><p>


 &quot;C&acirc;rres-t&eacute;, don, Charlotte!&quot; M&ecirc;rayeu d&icirc;t &agrave; la tchianne: &quot;Tu-&egrave;s tr&eacute;jous souos les pids! Fiches-me tan camp dans l'pignon! Iun d'ches jours chutte tchianne-l&agrave; s'en va m'faithe m'&ecirc;treueler tout man long auve eune ticl'yie d'ieau caude &agrave; la main!&quot;  <br/>
<br/>
 &quot;Mais i' faut bein qu'ou' s'cauffe, chutte pouor' tchianne!&quot; j'l&icirc; dis:  <br/>
<br/>
 &quot;Eh bein: Ch'est dr&ocirc;le qu&eacute; ch'est tr&eacute;jous &agrave; l'heuthe des r'pas tchi'i' faut qu'ou' s'cauffe!&quot; s'fit M&ecirc;rayeu: &quot;Oulle &eacute;thait peu s'cauffer tout l'jour a la pliaiche d&eacute; t'suivre dans le clios!&quot;  <br/>
<br/>
 &quot;Bah!&quot; j'l&icirc; dis: &quot;Laisses-l&agrave; don trantchille! Oulle est comme m&egrave;, - ou' c'menche &agrave; s'vieilli!&quot;  <br/>
<br/>
 &quot;V&egrave;the dgia!&quot; ou' m'd&icirc;t: &quot;Et ou' m'donnez pus d'trav&acirc;s touos les deux &agrave; m'suthe qu&eacute; l'temps va!&quot; <br/>
<br/>
 &quot;Mais graies don tan th&eacute;e, ma pouurre femme!&quot; j'l&icirc; dis: &quot;Et j'm'en vais aller couochi la Charlotte! Et pis, j'm'en vais t'apprendre un vi&egrave;r dicton: &quot; Femme tchi grond et poule tchi pond: Font du brit dans le maiethons!&quot;  <br/>
<br/>
 &quot;Eh bein: Ou-s &ecirc;t' assez pour tenter l's'anges des cieux, t&eacute; et ta tchianne!&quot; M&ecirc;rayeu m'd&icirc;t: &quot;Si j&eacute; n'grounnais pon d'temps en temps pour vouos faithe d&ecirc;camper d'aupr&eacute;s du feu, j&eacute; n'pouorrais m&egrave;me pon en appr&eacute;chi pour cauffer d'ieau pour faithe l&eacute; th&eacute;e! Et pis, i' n'l'y-a pas qu't&eacute; tchi sait des ditons, - j'peux t'en apprendre iun &eacute;tout, m&egrave; - sabre d&eacute; bouais: &quot;Tchi contre sa femme capuche sa t&ecirc;te: Est eune grand' b&eacute;nite b&ecirc;te!&quot; L&agrave;! Apprends ch't'&icirc;la par tch&oelig;u et n'm'&ecirc;lourdes pon d'autre auve tes ditons! J'ai assez &agrave; faithe sans &ecirc;couter tan bavard&icirc;n!&quot; <br/>
<br/>
 &quot;Vein-t-en t'couochi, ma vielle!&quot; j'dis &agrave; la tchianne: &quot;Ta maitr&ecirc;sse n'est pon d'bouanne heunmeur &agrave; ces s&eacute;, valet: &quot;Ch'est seux qu'ou' n'est pon dans ses cannettes!&quot; <br/>
<br/>
 Quand j'nouos assi&eacute;v&icirc;mes &agrave; tabl'ye, l&eacute; mousse nouos f&icirc;t rithe, - et M&ecirc;rayeu oubl'yiyit qu'oulle 'tait m&acirc;rrie. I' nouos d&icirc;t qu&eacute; l'bichot au bouan'homme Elie L&eacute; S'bith&eacute; avait abannonn&eacute; et avait mangi l'chap&eacute; d'p&acirc;lle &agrave; sa femme. I' patha&icirc;t qu'ou v'nait d&eacute; l'd&ecirc;haller d'dans sa bouanne armouaithe et qu'ou' l'avait pendu dans l'bel, &agrave; airr&eacute;, su un cliou aupr&eacute;s du poulailli. Ou' s'n'allait l'met' D&icirc;nmanche tchi veint pour aller &agrave; la Chapelle viyant qu'ch'est l'chinquanti&egrave;me anniv&egrave;rsaithe d&eacute; lus mathiage, et ch'en est iun qu&eacute; l'bouan'homme l'&icirc;-avait donn&eacute; pour sa jour d&eacute; naissance d&eacute;vant tch'i' f&ucirc;ssent mathi&eacute;s. <br/>
<br/>
 Ou' dit tch'il 'tait auss&icirc;n bouan comme neu, et oulle 'tait si m&acirc;rrie au bichot qu'ou' voulait faithe l&eacute; bouan'homme ch&egrave;rgi s'n'arme et l'tither! A ch'qui patha&icirc;t, i' n'en n'tait pon d'avis, li, - car l&eacute; bichot emp&ecirc;che les mousses d&eacute; passer &agrave; trav&egrave;rs d&eacute; san clios pour aller &agrave; l'&ecirc;cole des Landes, - ch&acirc;que fais tch'il' appr&eacute;chent d&eacute; li, il &ecirc;prouve &agrave; les bouter! <br/>
<br/>
 &quot;Ou-est tch'i' vont ch&egrave;rchi ches histouaithes-l&agrave;, les mousses&quot; s'fit M&ecirc;rayeu: &quot;Tch'est qui t'a cont&eacute; ch'la, man p'tit?&quot; - ou' d'mandit &agrave; Jean:  <br/>
<br/>
 &quot;Ch'n'est pon eune histouaithe, m'm&egrave;e, - ch'est la v&eacute;thit&eacute;!&quot; Jean l&icirc; r&ecirc;ponnit: &quot;Ch'est san n'veu Amice tchi m'la dit &agrave; l'&ecirc;cole. Il 'tait l&agrave; &agrave; d&icirc;ner, - et ch'est li tch'a veu l'bichot mangi l'chap&eacute; &agrave; Missis L&eacute; S'bith&eacute;!&quot; <br/>
<br/>
 &quot;Ch'est tant mus qu&eacute; l'bouan'homme n'&ecirc;prouvit pon &agrave; tither ch't'arme-l&agrave;!&quot; j'lus dis: &quot;Oulle est vielle comme les rues. I' l'acatit siez Hunt l'y-a eune trentaine d'ann&eacute;es, et oulle 'tait d&ecirc;j&agrave; ville dans chu temps-l&agrave;. Tchitchun l&icirc; d&icirc;t qu&eacute; ch'tait eune arme tch'avait 'tait faite s&egrave;rvi &agrave; la <a href="batjer.html">Bat&acirc;lle d&eacute; J&egrave;rri</a> par iun d'nos anch&ecirc;tres, - l&eacute; bouan'homme Pi&egrave;rre Le Feuvre!&quot;  <br/>
<br/>
 &quot;Est-che vrai, p'p&egrave;e?&quot; Fran&ccedil;ouais m&eacute; d'mandit: <br/>
<br/>
 &quot;J&eacute; n'l&eacute; crai pon,&quot; j'l&icirc; dis: &quot;Bieau qu'j'ai tr&eacute;jous pens&eacute; qu'nou d&eacute;v'thait d'mander &agrave; Moussieu Mollet d'la Soci&ecirc;t&eacute; J&egrave;rriaise d&eacute; l'examiner. Ch'est eune si vielle arme qu'ou' vaudrait p't'&ecirc;t' la peine d&eacute; met' dans l'Mus&eacute;e!&quot; <br/>
<br/>
<i> <a href="lefeuvre.html">George d'La Forge</a></i> <br/>
<i> 6/6/1951</i> <br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfbiche.html">La biche &agrave; bord</a><p>
<li><a href="pmbichot.html">Ph'lip et l'bichot</a><p>
<li><a href="annima.html">Les annimaux en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfbichot.html by HTTrack Website Copier/3.x [XR&CO'2014], Tue, 15 Jul 2025 13:47:06 GMT -->
</HTML>

