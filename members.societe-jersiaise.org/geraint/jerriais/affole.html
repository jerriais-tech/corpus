<HTML>

<!-- Mirrored from members.societe-jersiaise.org/geraint/jerriais/affole.html by HTTrack Website Copier/3.x [XR&CO'2014], Tue, 15 Jul 2025 13:59:10 GMT -->
<HEAD>
<TITLE>Nou dit qu'il en affole &agrave; tout &acirc;ge</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nou dit qu'il en affole &agrave; tout &acirc;ge</h2></font></center><p>

Nou dit qu'il en affole &agrave; tout &acirc;ge.<p>
Et je sis v'nu &agrave; ches dernyi &agrave; r&eacute;aliser que ch'est bain vrai.<p>
I' s'agit de Marie Hibou.<p>
Quand j'la mathyi i'y a une quarantaine d'ann&eacute;es mes gens et une grand' partie d'mes amins se motchaient d'm&eacute; et m'disaient que tandis que j'y &eacute;tais, j'aithais fait tout aussi bain de prendre une hardelle un mio pus &quot;up to date&quot; et pus d&ecirc;hall&eacute;e que n'&eacute;tait la pouore Marie dans chu temps-l&agrave;.<p>
Il est vrai qu'ou n'avait pas grand' boutte d&eacute;hors et &eacute;tait, comme nou dit, tout-&agrave;-fait &agrave; la vieille mode, mais tch'est qu'ou voulez? Ch'tait l&agrave; man go&ucirc;t dans chu temps-l&agrave; et pour vos dithe la v&eacute;thit&eacute; je crai qu'ou m'avait enchorchel&eacute; sus tchique mani&egrave;re, car je n'en viyais pas une autre comme lyi.<p>
Oppr&egrave;s que j'avons t&eacute; mathi&eacute;s tchique temps je m'aperchevais, quand j'nos promenions ensemblye, que d'autres femmes souoriaient en nos rencontrant et avait tr&eacute;jous la vilaine mani&egrave;the de lus r'd&ecirc;tou&acirc;ner oppr&egrave;s nos aver pass&eacute;s et m'avaient la mine de faithe des r'merques sus la mani&egrave;the qu'oulle 'tait habillyie.<p>
Chenna ne m'pliaisait pas trop, m&eacute;, et quand vint un temps j'en p&acirc;li &agrave; une cou&ocirc;tuth&eacute;the que j'connaissais, en li d'mandant de m'explitchi la raison que Marie attithait tant d'attention de la part de toutes les autres femmes.<p>
&quot;Man pouore Caouain,&quot; qu'ou m'ra&icirc;ponni, &quot; i' faut qu'tu sais aveuglye! Tu n'vais pas don ch'est la mani&egrave;the qu'oulle est trimm&eacute;e! Ou s'habille &agrave; la mode de l'ann&eacute;e l'iune!&quot;<p>
V'l&agrave; qui m'donni &agrave; r&eacute;fl&eacute;chi un mio et j'osi en touchi tchiques patholes &agrave; Marie mais j'd&ecirc;couvri que j'aithais fait bain mus de m'dithe mot.<p>
Ou vint comme un satan, et m'dit qu'les gens n'avaient qu'&agrave; s'm&ecirc;ler d'lus affaithes, qu'ou s'habil'lait comme bouan li sembliait et ainsi d'suite.<p>
&quot;Et pis quand m&ecirc;me,&quot; qu'ou s'fit, &quot;j'en ai l'moyens m&eacute;, est-che pon, de siaithe les modes, avec les sous que tu m'alloue pour men enthetchain! Ches femmes-l&agrave; qui p&acirc;lent si bain ont d's hommes qui n'lus r'fusent rain. Illes ont d's habits quand i' veulent, ieux, mais m&eacute;, je sis obligie de r'habilyi mes chiques et d'les faithe duther pour des ann&eacute;es. Baille-m&eacute; des sous et pis peut-&ecirc;tre que j'pourrai acater une neuve robe touos les deus-trais mais comme ches autres-l&agrave; font!&quot;<p>
Oppr&egrave;s chenna, ou pouvez bain comprendre que jamais je n'vouli erentamer la tchestion.<p>
Mais tchi contraste, sapresti!<p>
D'un extr&ecirc;me, v'l&agrave;-t-i pas qu'oulle a saut&eacute; &agrave; l'autre.<p>
V'l&agrave; tchi c'menchi avec les maudites danses &agrave; <a href="springfield.html">Springfield</a>.<p>
Oulle eut l'malheur de y aller deustrais feis et pis oulle y prins go&ucirc;t.<p>
I' fallait une robe sp&eacute;ciale pour danser et pis des souliers toutes les deustrais s'maines.<p>
Ou vint &agrave; s'accointer avec une tout-&agrave;-fait diff&eacute;thente classe de monde, et d&eacute;pis chenna, siez-nous, ch'a 't&eacute; surprinse sus surprinse.<p>
Un jour quand j'ramonti dans not'e mansarde pour d&icirc;ner, je trouvi une &ecirc;trange personne en d'vant du &quot;stove&quot; &agrave; r&ecirc;mouer un fricot dans la castr&ocirc;le.<p>
Je toussi un mio, et ou tou&acirc;ni d'bord.<p>
Ch'tait Marie Hibou!<p>
&quot;Tchi djantre qu'tu vains d'faithe &agrave; la t&ecirc;te?&quot; je lis d'mandi.<p>
&quot;Oh! j'ai ieu mes ch'veux bobb&eacute;s! Est-che que tu n'les aime pas comme chenna? Ch'est la mode acheteu, tu sais.&quot;<p>
Chein que j'li dis chute matin&eacute;e-l&agrave; ne peut pas s'imprimer ichin. Mais je vos asseuthe que jamais ou n'avez veux patheil &ecirc;pe&ucirc;thas!<p>
Avec le temps je vins &agrave; m'y accou&ocirc;tumer, mais i' n'se passa pas de s'maine qu'ou n'adoptisse tchic nouviau truc pour faithe une exhibition de lyi-m&ecirc;me avec l'extchuse que ch'tait pour &ecirc;tre &agrave; la mode.<p>
Ou pouvez craithe que j'en &eacute;tais scandalis&eacute;, mais i' n'y avait rain &agrave; y faithe.<p>
Mais chute semaine dja, oulle a r&eacute;ussi de mettre la couronne au tas!<p>
J'&eacute;tais, M&ecirc;cr&eacute;di &agrave; m'promener sur l' &quot;front&quot; &agrave; West Park et quand j'vins au but d'la promenade de m'accosti sus les balustres &agrave; contemplier les dames qui ramontaient de lus bagner.<p>
Ous allez dithe sans doute que che n'tait pas l&agrave; une pliaiche ni une otchupation pour le Caouain.<p>
&quot;Honi soit qui mal y pense.&quot;<p>
Tout d&ecirc;pend du motif et du point d'veue.<p>
I' faut qu'i'y ait ieu parmi mes anch&ecirc;tres un sculpteur tchelconque, car j'ai tr&eacute;jous admith&eacute; une gambe bain mo&ucirc;l&eacute;e, avec l'appr&eacute;ciation d'un artiste.<p>
Tandis que j'faisais certaines compathaisons, v'l&agrave; une cr&eacute;atuthe que ramonte le &quot;slip&quot; tenant d'une main une petite b&ecirc;que en bouais et de l'autre un p'tit boutchet.<p>
Pour tout costume oulle avait un esp&egrave;ce de corset qui n'avait pas d'manches, qu'&eacute;tait d&eacute;collet&eacute; &agrave; la derni&egrave;the extremit&eacute;, et qui ne d'cendait pas pus bas qu'ses gnors.<p>
San bras gauche portait une meurtrisseuthe ouest qu'oulle avait t&eacute; abi&ecirc;m&eacute;e par le docteu, en pliaine veue de tout l'monde, une veine varice, grosse comme une moyenne sauciche, et de tchi que je n'criyais qu'i' n'y avait que m&eacute; et Tommy Blampid le v&eacute;t&eacute;rinaithe, qu'en conna&icirc;ssaient l'existence.<p>
Ch'tait par ch'la que j'la r'connu!<p>
Ch'tait Marie Hibou, sapresti!<p>
Je failli d'en tchaie &agrave; la pliaiche, mais je r'prins mes sens bain vite.<p>
&quot;Halte-l&agrave;!&quot; je ly criyi.<p>
Et d'un saut je franchi les balustres et ouvrant la porte d'une cabane je li dis, &quot;Fouorre-t&eacute; l&agrave; d'dans! Et reste-l&agrave; jusqu'&agrave; qu'j'aille te cherchi des habits comme i'faut! Jamais je n'te permettrai de traverser la ville comme chenna!&quot;<p>
Ou c'menchi sans doute &agrave; se r'binfrer contre m&eacute; et dans mains d'une minute v'l&agrave; une &quot;crowd&quot; de pus d'chent personnes alentou d'nous.<p>
Une demi&eacute; douzaine de visiteurs se minrent &agrave; m'boustchuler d'un bord et d'lautre et les gens hurlaient &quot;Chuck him in the Pool!&quot;<p>
Je comprenais assez bain l'Angliais pour r&eacute;aliser que si je restais l&agrave;, i's'en allait m'arriver malheur, et avec bain d'la peine je r&eacute;ussi &agrave; m'&ecirc;capper et de m'sauver siez-nous &agrave; travers de la gr&egrave;ve.<p>
Quand la Marie arrivi une d&eacute;mieuthe oppr&egrave;s, ou pouvez bain penser si ch'est que je li en chanti mais bah! ou n'fit que de s'motchi d'me, et pour toute explication me dit que ch'est ichin la saison des visiteurs et qu'oulle avait fait comme ieux &agrave; seule fin d'&ecirc;tre &quot;&agrave; la mode.&quot;<p>
Eh bain, m&eacute;, iun d'ches biaux matins je m'envais d'valler dans la boutique avec une qu&eacute;minse toute d&ecirc;collet&eacute;e, des bliancs souliers, des braies de blianc fliannet amath&eacute;es avec un cheintuthon en rouoge souaie et avec un mouochet des sept couleurs alentou d'ma t&ecirc;te.<p>
Et pis l'Chef li?<p>
Je n'sais tchest qu'il en ditha!<p>
<i><a href="gwdec.html">Caouain</a><br/>
Les Chroniques de Jersey 8/8/1925</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dame_moussieu.html">Est-che une Dame ou un Moussieu?</a><p>
<li><a href="gdfmode.html">&Ecirc;tes-ous &agrave; la mode?</a><p>
<li><a href="gdfhabits.html">L's Habits du temps pass&eacute;</a><p>
<li><a href="jugis.html">Ne jugis jammais eune persounne par s'n'habit</a><p>
<li><a href="habitsfemmes.html">Habits et... femmes</a><p>
<li><a href="gdfhabillement.html">L'Habillement Des Femmes</a><p>
<li><a href="skirts.html">The Question of Shorter Skirts</a><p>
<li><a href="pmoutfit.html">Merrienne and her outfit</a><p>
<li><a href="pmnewlook.html">Merrienne Buys the New Look</a><p>
<li><a href="caroline.html">Caroline et sa crinoline!</a><p>



<li><a href="bikini.html">L&eacute; bliu bikini</a><p>
<li><a href="cahouain_seurf.html">Nos r'v&eacute;lo touos tchulbut&eacute;s siez-nous!</a><p>
<li><a href="pmbagnie.html">Ph'lip veur s'bagni&eacute;</a><p>
<li><a href="painbath.html">How Lonore took a forbidden bath</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/affole.html by HTTrack Website Copier/3.x [XR&CO'2014], Tue, 15 Jul 2025 13:59:10 GMT -->
</HTML>
