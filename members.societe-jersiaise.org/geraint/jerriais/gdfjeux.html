<HTML>

<!-- Mirrored from members.societe-jersiaise.org/geraint/jerriais/gdfjeux.html by HTTrack Website Copier/3.x [XR&CO'2014], Tue, 15 Jul 2025 13:55:57 GMT -->
<HEAD>
<TITLE>Jeux du temps jadis</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Jeux du temps jadis</h2></font></center><p>


<font size="-1"><i>Abbaye de La Lucerne,</i><br/>
<i>Nouormandie.</i><br/>
<i>L&eacute; 30 septembre, 1967.</i><br/></font>
<br/>
Moussieu l'R&eacute;dacteu,<br/>
<br/>
Dans des temps j'm&eacute; d'mande tch'est qu'les mousses d'&agrave; ch't heu font pour lus passer l'temps. Sans doute i' n'faut pon qu'j'oublyie tch'i' y'a des distractions d'nouos jours tch'i' n'y avait pon y'a eune septantaine d'ann&eacute;es, et qu'les mousses d'&agrave; ch't heu vivent eune vie toute diff&eacute;thente des cheinnes du temps jadis. Savent-i' seulement tch'est qu'ch'est qu'eune canonni&eacute;the? J'pense bein tch'i' n'en ont janmais ou&iuml; p&acirc;ler. J'en fa&icirc;thions ieune atout du seu. Quand il 'tait creux nou ch&egrave;rchait pour un mio d'rond bouais - d'l'orme ou du tch&ecirc;ne s'i' y'en avait d'amain et d'la bouanne grosseu - pour faithe un bouteux. Et pis nou ram&acirc;ssait des tch&ecirc;nelles pour faithe s&egrave;rvi d'meunition. Nou m'ttait just&eacute;ment l'but du bouteux dans l'but d'la canonni&eacute;the, et pis la tch&ecirc;nelle dans l'aut' but, et quand l'bouteux 'tait pouss&eacute; d'dans d&ecirc;li&ecirc;ment la compression d'l'air d&eacute;dans tithait la tch&ecirc;nelle. V'la tchi fa&icirc;sait un coup comme quand nou d&ecirc;bouche eune boutelle d&eacute; cidre ou dg'ieau d'vie, et nou pranait san pliaisi &agrave; tither l's uns sus l's autres! Dans la ma&icirc;son ou dans l'bel nou-s amathait un bouchon d'li&egrave;ge &agrave; la canonni&eacute;the, et nou pouvait tither l'bouchon houors du but sans aver &agrave; l'ram&acirc;sser toutes les fais. Amath&eacute; &agrave; la canonni&eacute;the i' n'pouvait pon &ecirc;t' tith&eacute; pus liain qu'la londgieu du but d'ficelle tchi l&eacute; t'nait!<br/>
<br/>
&Agrave; ch't heut qu'les mousses vont &agrave; l'&ecirc;cole par beusse ou tch'il' y sont port&eacute;s en moto, i' n'ont pon &agrave; trouver tchiquechose &agrave; faithe en marchant &agrave; l'&ecirc;cole. Quand j'tais mousse i' fallait marchi des Landes au Haut du Mathais, et la route &eacute;thait pathue longue si nou n'avait pon trouv&eacute; tchique distraction en c'm&icirc;n. L'&ecirc;l&icirc;ngue 'tait populaithe. Nou pouvait mither et tither sus autcheune chose. Eune pi&egrave;rre dans la route, off&ucirc;che - y'en avait tr&eacute;jous l'long des foss&eacute;s - eune boutelle vi&egrave;de sus l'foss&eacute;, un oua&icirc;s&eacute;, ou des nids dans les bouais, y'en avait d'toutes les sortes qu&eacute; nou pouvait mither d'ssus. Quand j'y ai pens&eacute; d'pis, j'ai tr&eacute;jous ieu d&ecirc;pi&eacute; d'aver janmais tith&eacute; sus un nid ou un oua&icirc;s&eacute;. Heutheusement, nou n'ad&egrave;rchait pon souvent bein assez pour lus faithe grand ma!<br/>
<br/>
Un objet tch'&eacute;tait populaithe pour tither d'ssus 'tait un &ecirc;pe&ucirc;thas! Un aut' 'tait un gab&eacute;! Mais y'avait t&eacute;jous dangi d&eacute; s'trouver en embarras - car &ecirc;pe&ucirc;thas et gab&eacute;s 'taient l'pus souvent dans des gard&icirc;ns et nou pouvait tchiquefais les mantchi et taper dans eune &ocirc;zainne d&eacute; f'n&ecirc;tre! J'y pensais l'aut' jour quand j'viyais un &ecirc;pe&ucirc;thas dans un gard&icirc;n ou clios l'long d'la route (j'crai qu'chest la Route Militaithe) &agrave; <a href="st_jean.html">St. Jean</a>, d&eacute; tchi qu'nou n'vait pon souvent &agrave; ch't heu!<br/>
<br/>
Pour faithe eune &ecirc;l&icirc;ngue, nou ch&egrave;rchait pour eune branque d&eacute; bouais tch'avait un bouan fourtchet auve les deux bords &ecirc;gaux d'londgieu, et bein form&eacute; comme la lettre V, et pis nou-s y'amathait deux buts d'l&egrave;stiques d&eacute; trais ou quat' pouces d&eacute; long. &Agrave; l'aut' but des l&egrave;stiques nou y'amathait un mio d'f&icirc;n tchui pour p&icirc;nchi la p'tite pi&egrave;rre qu&eacute; nou tithait atout. Nou pouvait g&eacute;n&eacute;ralement acater l'l&egrave;stique &agrave; la boutique. Un huit d&eacute; pouce carr&eacute; 'tait eune bouanne grosseu. Ch'tait r'm&egrave;rquabl'ye tch'i' n'y avait pon pus d'f&eacute;n&ecirc;tres cass&eacute;es atout ches &ecirc;l&icirc;ngues-l&agrave;!<br/>
<br/>
En sa&icirc;son nou jouait atout des ch&acirc;taines &agrave; j'va. Nou ram&acirc;ssait toutes les grosses qu&eacute; nou pouvait et pis nou les p&egrave;rchait atout eune p&eacute;tite br&eacute;d&acirc;le ou un cliou pour y passer un but d'ficelle, et nou fa&icirc;sait un noeud au but d'la ficelle pour emp&ecirc;chi la ch&acirc;taine d&eacute; s'&ecirc;capper. Iun t'nait sa ficelle &agrave; but d'bras atout la ch&acirc;taine pendue &agrave; bein pr&egrave;s dgix &agrave; douze pouces d&eacute; la main. L&eacute; jeu 'tait d'aver un adv&egrave;rsaithe, atout sa ch&acirc;taine pendante &eacute;tout, la ch&ocirc;lier et taper la v&ocirc;tre tchi pendait sans bouogi. Ch&acirc;tcheun tapait l'aut' ch&acirc;taine &agrave; san tou, et ieune des deux 'tait c&egrave;rtaine d&eacute; d'pichi &agrave; forche d'&ecirc;t' tap&eacute;e. L&eacute; gangnant 'tait l'chein tchi finnissait atout sa ch&acirc;taine entchi&eacute;the. Y'en avait tchi m'ttaient lus ch&acirc;taines dans l'fou criyant qu'la chaleu l'endueurchithait, mais j&eacute; n'sai pon si v'la tchi fa&icirc;sait grand' diff&eacute;thence. V'la tchi les fa&icirc;sait un mio li&eacute;geuthes et i' duthaient p't &ecirc;t' pus longtemps d'm&egrave;me.<br/>
<br/>
Tout chennech&icirc;n s'fa&icirc;sait en marchant &agrave; l'&ecirc;cole. Comme j'vouos l'ai p't &ecirc;t' racont&eacute; d'vant, &eacute;tout, nou boulait des c&egrave;rcl'yes en c'm&icirc;n. Nou poussait l'c&egrave;rcl'ye atout un cro - un but d'rond f&eacute; tch'avait un cro au but pour crocheter l'c&egrave;rcl'ye et l'faithe rou&ocirc;ler &agrave; c&ocirc;t&eacute; d's&eacute; en draite l&icirc;ngne. V'la tchi nouos fa&icirc;sait couorre pour l&eacute; garder en allant, et nou-s arriait &agrave; l'&ecirc;cole &ecirc;sso&ucirc;ffli&eacute;s et en sueu. Ch'est r'm&egrave;rquabl'ye qu&eacute; nou n'attrapait pon un mauvais fraid! Man p'p&egrave;e et man papa avaient tr&eacute;jous d'ches c&egrave;rcl'yes-l&agrave; &agrave; r'graie ou &agrave; soder dans la forge. Ch'tait eune emb&ecirc;te pour ieux, mais i' n'fa&icirc;saient pon les mousses payi pour!<br/>
<br/>
Les pus p'tits jouaient &egrave;s j'vaux en c'm&icirc;n &eacute;tout. Iun liet l'aut' pour &ecirc;t' san j'va, et i' fa&icirc;sait s&egrave;rvi l'fouet pour l&eacute; faithe aller pus vite! Mais chu jeu-l&agrave; n'tait pon populaithe parmi les grands, car p&egrave;rsonne n&eacute; voulait &ecirc;t' l&eacute; j'va! Enf&icirc;n, tout chennech&icirc;n fa&icirc;sait la route d&eacute; l'&ecirc;cole patha&icirc;tre pus courte, et la marche et l'ex&egrave;rcice endueurchissaient les mousses!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfmarbres.html">Les d'vis du Bouan'homme George</a><p>

<li><a href="gdfnostalgiques.html">M&eacute;mouaithes nostalgiques</a><p>
<li><a href="pensezy.html">Pensez-y!</a><p>
<li><a href="barres.html">L&eacute; Jeu des Barres</a><p>
<li><a href="sautemouton.html">L&eacute; Jeu d&eacute; Saute-Mouton</a><p>
<li><a href="tireli.html">L&eacute; Jeu du Tireli</a><p>
<li><a href="carrieaux.html">La gamme d&eacute; c&acirc;rrieaux</a><p>
<li><a href="gdfgarcons.html">Les gar&ccedil;ons</a><p>
<li><a href="gdfedu1977.html">En r'v&eacute;nant d'l'&ecirc;cole</a><p>

<li><a href="rugby.html">L&eacute; rugby</a><p>

<li><a href="cricket.html">L&eacute; Cricket</a><p>
<li><a href="choule.html">La Choule</a><p>
<li><a href="doque.html">Jouer &agrave; doque</a><p>

<li><A HREF="haln.html">Haler &egrave;s noeuds</A><p>
<li><a href="gdfjouote.html">La jou&ocirc;te</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfjeux.html by HTTrack Website Copier/3.x [XR&CO'2014], Tue, 15 Jul 2025 13:55:57 GMT -->
</HTML>

