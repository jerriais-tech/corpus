<HTML>

<!-- Mirrored from members.societe-jersiaise.org/geraint/jerriais/lettrejerriaisecl19.html by HTTrack Website Copier/3.x [XR&CO'2014], Tue, 15 Jul 2025 13:58:18 GMT -->
<HEAD>
<TITLE>Lettre Jerriaise Samedi l'4 d'Octobre 2003</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lettre Jerriaise Samedi l'4 d'Octobre 2003</h2></font></center><p>


Aniet Samedi l'4 d'Octobre 2003, et chais un pliaisi acquo une fais, pour m&eacute;, Clifford Laisney d'vos addrechi.<br/>
<br/>
Nos v'la arriv&eacute;es &agrave; la saison d'temp&ecirc;tes. Souvent l'mais d'Octobre s'announce comme le c'mmenchement d'hiver. Vos r'app'lous du 4 d'Octobre 1964, et pus dernierement l'11 d'Octobre 1987. Deux dates que nou's aime mus r'oublier et &eacute;sp&egrave;ther que nou ne r'v&egrave;tha pas.<br/>
<br/>
J'tais en ville la s'm'naine pass&eacute;e dans une boutique a cartes, une chose que j'faisons assez souvent &eacute;tant que j'avons une grand fanmillye, et acquo tchiques amins, et j'pouvaits pas craithe mes iers de vaie l'&eacute;talage de cartes d'nou&eacute;. Oui, trais mais d'vant les c&eacute;lebrations et les boutiques sonts a nos tempter d'acater. Quand j't'aimes a acater les provisions d's'm'naine Vendredi pass&eacute;, les ais du sup&egrave;rmarchi 'taits remplyis pour nou&eacute;, galettes, chocolats, p&ocirc;dins etc. M&ecirc;me les hotels et restaurants onts deja lus men&ucirc;s d'nou&eacute; publi&eacute;es en orde de nosfaithe souv'nin d'faithe nos r&eacute;servations. Est-che que chais pas un signe des temps dans tchi que j'vivons. M&ecirc;me les saisons ont appathence d'etre a la tchulbute.<br/>
<br/>
Prennez pour examplye le fermage. Tch'Est qu'authai janmais penser d'vais l'temps que d'la bouonne terre agricole authait 'tait utilis&eacute;e pour les jeus d'sport. Oui j'allons vaie l'jour que des clios sonts vonts dev'nin terrains d'golf et d'cricket. Ch'est p'tre mus que d'vais les clios a p&ecirc;tre es coucous, quouaiq'u malheuthesement nou c'mmenche a vais l'abondonnement d'terrains agricole.<br/>
<br/>
Ouaiqu' sonts les temps quand tout terrain 'tait utilis&eacute; pour le craissage de recoltes, que j'fusse patates, herbages ou fremont. Ah, le bouons viers temps quand les gens s'entre aidgais dans l'temps des batt'ties. Tchi bouonnes memouaithes que nou's a d'la grand toun'ni, les tch&ecirc;thues a quatre et siez ch'vaux, et pus tard le tracteu et tch&ecirc;thue a simplye raie, auve un homme a chaque carre a fouit l'pitchage. La joug'gie d'cidre a la carre du clios, et sus l'point d'giex heuthes nou's attendait la danme d'la maison tch'arrivait auve la bouch'hie, de bouon fromage et gaches toutes caude. Dans l'temps d'la batt'tie, sustout l'otchupation, &eacute;tant jeuine auve bouonne appetit, nou's attendait f&ecirc;te d'aidgi a son vaisin sachant trejous que le r'pas et cidre doux pus que recompenser pour le d&ucirc; travas d'la moisson. Ch'tait un pliaisi de sont'aidgi, i'n y'avait pas telle chose que recompense, le mot Argent n'avait pas d'significance. Mes chiers anmins, chais temps la sonts qu'une memouaithe.<br/>
<br/>
Malheutheusement, je d'meuthons dans un tout a fait different temps. J'en viyons la preuve dans l's'&eacute;v&egrave;nements de ch&egrave;s drein. Prennez pour examplye le cas tch'a otchup&eacute; les lignes en t&ecirc;te du journal du s&eacute;, radio et television des dreines semaines.<br/>
<br/>
J'pointe a l'affaithe des &eacute;rcliames d'la Seigneurie d'la Fosse envers le bord au large. Comme chais donmage que les gens responsablyes n'onts pos ieu la connaissance de r'donner a l'ile chaiq'u tchi les a mins dans une position envieuse du tout c'mmenchement. Une &eacute;rconnaisance p'tre par un monument ou obelisk &eacute;r&eacute;ct&eacute; en memouaitthe de lus g&eacute;nerosit&eacute; authait servi a montrer &eacute;s g&eacute;nerations a suivre les bount&eacute;es g&eacute;netheuses de nos anchetres. Je sis presque tempt&eacute; d'&eacute;largi sus mes pens&eacute;es envers ch&ucirc; sujet si pr&eacute;s du tchoeu des habitants, sustout le jerriais, mais la politic est mus rest&eacute;e dans les mains des prof&eacute;ssionels en t&ecirc;te, et d'm&ecirc;me j'menvais changi sus un sujet pus cordiale, un p'tit acompte de L'Annuel G&eacute;nerale de L'Assembli&eacute;e Jerriaise tch'eut lieu Vendredi pass&eacute; le 26 d'Septembre.<br/>
<br/>
Le Pr&eacute;sident ouvri l's'affaithes ont invitons les membre presents d'lus l'v&eacute; en memouaithe de deux membres tch'avaits mouothi d'pis la dernier reunion. La Danme Hilda Syvret, une danme populaire tch'avait rendu grand service a L'Assembli&eacute;e avaut bein d's'ann&eacute;es, ayant tint postes d'conmit&eacute; auve resp&eacute;, et L'Sieur Leonard le Marquand, un autre bouon jerriais, un redg&ucirc;lyi &eacute;s assembli&eacute;es. Sa presence setha mant'chie. Le president etout envyi les pens&eacute;es et bouons souhaits des membres a Madanme eileen le Sueur tchi s'trouve pr&eacute;sentement un mio suous l'temps.<br/>
<br/>
Dans l'absence du s&eacute;gretaithe, le president lieu les minutes et rapports des reunions tch'avaits pass&eacute; duthant l'ann&eacute;e.<br/>
<br/>
Le rapport du tr&eacute;soryi certifyi une balanche acceptablye en faveur de l'Assembli&eacute;e.<br/>
<br/>
Suivant l's'&eacute;lections d'officiers et membres des differents conmit&eacute;s, les septante membres presents s'rejouites d'un magnifique souper, suivit par un discours et portraits livr&eacute;s par le Sieur Winston le Brun.<br/>
<br/>
J'vos r'mertcie pour vot int&ecirc;thet d'&eacute;couter la lettre j&eacute;rriaise, et j'vos souhaite tous, jouaie, bounne sant&eacute; et toutes b&eacute;nedictions dans la s'm'naine tchi suit.<br/>
A LA PRECHAINE.<br/>
<br/>
<i>Clifford Laisney</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="lettrejerriaisecl9.html">Lettre J&egrave;rriaise - Clifford Laisney</a><p>
<li><a href="lettrejerriaisecl10.html">Lettre J&egrave;rriaise - Clifford Laisney</a><p>
<li><a href="lettrejerriaisecl11.html">Lettre J&egrave;rriaise - Clifford Laisney</a><p>
<li><a href="lettrejerriaisecl12.html">Lettre J&egrave;rriaise - Clifford Laisney</a><p>
<li><a href="lettrejerriaisecl13.html">Lettre J&egrave;rriaise - Clifford Laisney</a><p>
<li><a href="lettrejerriaisecl14.html">Lettre J&egrave;rriaise - Clifford Laisney</a><p>
<li><a href="lettrejerriaisecl15.html">Lettre J&egrave;rriaise - Clifford Laisney</a><p>
<li><a href="lettrejerriaisecl16.html">Lettre J&egrave;rriaise - Clifford Laisney</a><p>
<li><a href="lettrejerriaisecl17.html">Lettre J&egrave;rriaise - Clifford Laisney</a><p>
<li><a href="lettrejerriaisecl18.html">Lettre J&egrave;rriaise - Clifford Laisney</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/lettrejerriaisecl19.html by HTTrack Website Copier/3.x [XR&CO'2014], Tue, 15 Jul 2025 13:58:18 GMT -->
</HTML>

