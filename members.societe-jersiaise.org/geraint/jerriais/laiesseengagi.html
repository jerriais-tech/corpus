<HTML>
<HEAD>
<TITLE>Laiesse est engagi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Laiesse est engagi</h2></font></center><p>
<i>La Porte Inf&eacute;,<br/>
Octobre 14, 1897<br/></i>
<br/>
A M. l'&Eacute;diteu de la Nouvelle Chronique.<br/>
<br/>

Moussieu, - Vos pli&eacute;tha t'y mertchi, sans faute, sus yeunne de vos prechainnes gazettes, qu&eacute; j'soumes settl&eacute;s, et qu'pus n'est besoin &egrave;s villaises ou autres filles, ou veuves, d&eacute; s'd&egrave;srangi pour v'n&eacute; r&ocirc;d&eacute; autouore d'la Porte-Inf&eacute; faithe sembliant d'&ecirc;te &agrave; tchillyi des muothes, ou &agrave; cherchi des flieurs sauvages. Not fils Laiesse est engagi, et d'chu coup j'pense qu&eacute; j&eacute; t'nons eunne fille faite au moule, ben d&egrave;shall&eacute;e et &egrave;sdutchie (ou sait l'Anglyais, l'Fran&ccedil;ais d'France - et tout l'monde s'met &agrave; plieuth&eacute; quand ou chante) et tchi s&eacute;tha appr&eacute;ci&eacute; la chance qu'ou'l a d'av&eacute; 'tai r'mertchie par un Bilo.<br/>
<br/>
La nouvelle qu&eacute; j'vos envie s'en va, chose seuthe, d&egrave;spi&eacute;t&eacute; hardi d'gens d'note v&egrave;sin&eacute;; mais, ch'&egrave;s d'lus faute, y n'ont pon seu appr&eacute;ci&eacute; l'tr&eacute;sor qu'est La&iuml;esse, ni tuos l's'avantages qu'y'avait &agrave; nos faithe buonne mine et &agrave; attriotchi not gar&ccedil;on. Y'av&eacute; des filles a mathi&eacute; tchi l'traitaient d'buzard et d'achocre tchi maigrithont achteu ds'd&egrave;spi&eacute; d'av&eacute; mantchi chute chance l&agrave;, et quand vindra les neuches, ou verrez qu'l'Eglyise s'sa trop p'tite pour cont'n&eacute; tout l'monde, et y s'sont toutes &agrave; s'mangi les d&eacute;ts d'rage d'av&eacute; laissi &egrave;scapp&eacute; l'preumi prix d'la paraisse et l'honneu d'av&eacute; peut dithe pus tar' &quot;Man bieau-p&egrave;the l'Chantnyi Bilo.&quot; Enfin, tant pi&egrave;the pour yeux - ch'est d'lus faute, et si La&iuml;esse mathie eunne hors-paraissienne, ch'qui n's&eacute; v&eacute; qu'rar'ment par siez nous, ch'est qu'les filles n'ont pon seu coument s'y prendre. La&iuml;esse a 'tai dans des maisons pour accat&eacute; d's'oeux pour mettre &agrave; cou&eacute;, coumme la monniethe en est quand un jeune gar&ccedil;on veut dounn&eacute; &agrave; entendre qui voudrait hant&eacute; eunne fille. A la pli&egrave;che de lis dithe d'&eacute;ntr&eacute;, et d'lis d'mand&eacute; si n'&eacute;thait pon besoin d'poulettes toutes cou&eacute;es, coumme v'la tchi s'fait quand nou veux faithe comprendre que l'gar&ccedil;on pourra r'v&eacute;n&eacute; - nou lis disait qu'nou n'avait que des oeus d'coq.<br/>
<br/>
Quand y fut eunne bord&eacute;e siez Sam D&eacute;fr&egrave;sl&eacute; tch'a deux filles a mathi&eacute;, de tchi j'nos s'saimes graies faute d&eacute; mus, pour dithe qu'il avait oui qu'sa fille aima&icirc;t les flieurs et qu'il en avait d'eunne rare sorte de tchi y y'&egrave;sp&egrave;innait ben d'la graine; &agrave; la pli&egrave;che d&eacute; dithe &quot;mercie monsieur, ma fille s'sa ben aise d&eacute; tchultiv&eacute; d'vot s'menche dans san gardin et ou n'mangtha pas d'l'arouz&eacute; quand y faudra, y lis fut secqman r&egrave;sponnu qu'sa graine d&eacute; flieurs n'tait qu&eacute; d'la s&egrave;rclye et qu'lus gardin n'tait pon fait pour ditet.&quot; L'puore gar&ccedil;on s'en r'vint tout peineux ov sa graine dan sa main et conti ses peinnes &agrave; sa memm&eacute;e. Eh ben, ach'teu, qui s'liquent. Ch'n&eacute; s'sa pon une St.-Ouennaise qui s'sa ma&icirc;tresse &agrave; la Porte Inf&eacute;, et quand vindra les neuches et l&eacute; p'tit viage d&eacute; la leunne de mi - y n'en guottont pas, d'not mi, j's'sa eunne Saint-Martinaise tch'&eacute;tha toute la rueutchie.<br/>
<br/>
Pus tard, si j'ai l'temps, et s'y'ou m'faites dithe qu'ou s'aimthaites &agrave; l'sav&eacute;, j'vos &egrave;scrithai ben coumment la chose s'est emmanchie, et coumment j'nos y soummes prins pour d&egrave;shoutchi la nouvelle madame - ch'est madame qu'nou'z'a amor d&eacute; dithe en p&acirc;slant des Bilos. En attendant, ythaites-ous ben ov La&iuml;esse lis montr&eacute; ou&egrave;s qu'nou-s accate des bagues? J'y mettrais ben tchinze ou djix huit shlings; pus tard j'vos invit'ons a vn&eacute; b&egrave;the du t&eacute;e pour faithe counnaissance avec not fututhe belle fille et p't-&ecirc;tre y'apport&eacute; un p'tit pr&eacute;sent.<br/>
<br/>
Yours truly<br/>
<i><a href="brambilo.html">Bram Bilo</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="neucheslaiesse.html">Les Neuches de La&iuml;esse</a><p>
<li><a href="brambilo1897.html">Eune Lettre d&eacute; Bram Bilo</a><p>
<li><a href="mathiage.html">L'amour et l'mathiage en J&egrave;rriais</a><p>
<li><a href="tomavry.html">L'Engagement &agrave; Tom Avry</a> <p>

<li><a href="panpheque1.html">Laiesse est un panph&egrave;que</a><p>
<li><a href="panpheque2.html">Chu Panph&egrave;que</a><p>
<li><a href="nancybilo.html">Lettre de Nancy &agrave; la Nouvelle Chronique</a><p>

<li><a href="mathious.html">Mathi'-ous, Garcons, Mathi'-ous</a><p>
<li><a href="painvalentines.html">Who sent those Valentines to Lonore?</a><p>
<li><a href="pmcourting.html">Courting Days</a><p>
<li><a href="painscheming.html">A Scheming Mother's Little Plot</a><p>
<li><a href="sornettes2.html">I' s'trouv'tha!</a><p>
<li><a href="jemtrouvi.html">Coumme je m'trouvi!</a><p>
<li><a href="faitlamour.html">Chaque jour &agrave; son tour, Tout l'monde fait l'amour</a><p>
<li><a href="pmpeace2.html">Peace and Quiet in the Home</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

