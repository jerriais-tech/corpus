<HTML>

<!-- Mirrored from members.societe-jersiaise.org/geraint/jerriais/pmvendredi.html by HTTrack Website Copier/3.x [XR&CO'2014], Tue, 15 Jul 2025 13:59:10 GMT -->
<HEAD>
<TITLE>Nou S&eacute;tha Vendr&eacute;di</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nou S&eacute;tha Vendr&eacute;di</h2>
Saint Ou, Saint Pi&ecirc;rre et la Ville<br/></font></center><p>

<font size="-1"><i>&Agrave; Portinf&eacute;,<br/>
Saint Ou.</i><br/></font>
<br/>
Moussieu l'Editeu,<br/>
<br/>
Y'a d&eacute;j&agrave; une vol&eacute;e que j'vos avais &eacute;crit au sujet des &ecirc;lections pour S&eacute;nateurs et derni&egrave;thement pour D&eacute;put&eacute;s, mais apr&egrave;s agniet j'n'&eacute;thai qu'&agrave; vos p&acirc;sler des r'sultats, tchi s'sont annonc&eacute;s vendr&eacute;di tchi veint, quand nou s&eacute;tha tch&egrave;squ'a r&eacute;ussi et tch&egrave;squ'a perdu.<br/>
<br/>
La grande surpr&icirc;nse dans la Campagne ch'est que y'&eacute;tha deux candidats &agrave; <a href="st_pierre.html">Saint Pi&ecirc;rre</a>, car j'avions tr&eacute;jous creu la Merrienne et m&eacute;, que l'Sieur Simon pouvait s'faithe seux de se r'trouver dans l's <a href="etats.html">Etats</a> sans aver &agrave; contester une &ecirc;lection. Mais ch'n'est pas la preunmi&eacute;e fais que y'a yeu des surpr&icirc;nses &agrave; Saint Pi&ecirc;rre, et sans doute ch'n&eacute; s'sa pas la draine. J'n'ai autchune id&eacute;e tch&egrave;sque les &ecirc;lecteurs ont contre l&ucirc;s pr&eacute;sent D&eacute;put&eacute;, sinon tch'il a tr&eacute;jous support&eacute; l&eacute; S&eacute;nateur Krichefski. Mais y'en a tchi disent &eacute;tout que l'Chantgni L'M&egrave;rquand, tchi l'oppose, est bein p&ucirc;s populaithe parmi, le jeune &ecirc;l&eacute;ment, parsqu'il a tr&eacute;jous print un gr&aacute;nd int&eacute;r&ecirc;t dans l&ucirc;s activit&eacute;s, tandis que l'Sieur Simon a rest&eacute; trantchilement siez-li.<br/>
<br/>
J'ai veu deus-trais Saint Pi&ecirc;rrais chais jours, mais quand j'l&ucirc;s d'mande tch&egrave;squ'i s'en va y v'nin, y'a deux opinions et nou n'sait pas tchi en craithe. La p&ucirc;s dr&ocirc;le d&eacute; chose que nou m'a dit ch'est qu'un certain moussieu, ayant sign&eacute; l'papi du Sieur Simon, 'tait tout pr&ecirc;t &agrave; prendre contre li. J'n'ai pas d'peine &agrave; craithe chonna car y'a tr&eacute;jous yeu d'bein dr&oacute;les d&eacute; gens &agrave; Saint Pi&ecirc;rre. J'ai id&eacute;e d'sauter jusqu'l&agrave; d'vant din&eacute; pour t&acirc;chi d'en saver un mio p&ucirc;s long. Quant &agrave; la Merrienne, oulle est pour l&eacute; Chantgni L'M&egrave;rquand, car une bord&eacute;e, y'a p't'&ecirc;tre une do&ucirc;zaine d'ann&eacute;es, i' li'avait donn&eacute; un p&acirc;ssage dans san car d'la Ville jusqu'ichin. Ou dit que chonna montrait tch'il est un homme de bouon-tchoeu, et qu'ch'est une qualit&eacute; qu'oulle admithe hardi.<br/>
<br/>
Mais si j'vais jusqu'&agrave; Saint Pi&ecirc;rre pour une d&eacute;m'ieuthe ou d'm&ecirc;me ou pouvez vos fier, Moussieu, qu'apr&egrave;s chonna j'restithai dans la noblye p&acirc;raisse d&eacute; Saint Ou, pas lien d'la Salle P&acirc;rouaissiale, pour l&eacute; restant du jour. Nou d&eacute;v'thait aver l'r&eacute;sultat au p&ucirc;s tard &agrave; djais heuthes, et malheutheusement la Merrienne ne m'laiss'sa pas tout-seu apr&egrave;s huit heuthes ou un p'tit p&ucirc;s tard quand nou s'mettra &agrave; conter les vouaix. J'ai tchiquechose ichin dans une boutelle pour empouaison&eacute; les rats, et j'avais pens&eacute; d'li en verser deux d'gouts dans une t&acirc;sse d&eacute; tais, mais p't'&ecirc;tre que ch'est trop ristchi!<br/>
<br/>
En Ville, sam'di j'rencontris yun des grands d'la p&acirc;raisse, mais tout ch'qui m'dit ch'tait que l'M&acirc;jeur &eacute;thait p't'&eacute;tre bein p&ucirc;s d'vouaix que nou n'criyait. Dans san portrait s&ucirc;s la &quot;Post&quot; le M&acirc;jeur pathaissait d&ecirc;termin&eacute;, mais j'f&ucirc;mes bein d's'appoint&eacute;s la Merrienne et m&eacute;, quand i' n'voulit pas adresser l's &ecirc;lecteurs, disant tch'il avait d&eacute;j&agrave; explitchi ses principes et tch'i' n'avait pas changi. Nou voudrait, s&ucirc;s un sens l&eacute; r'vaie dans l's Etats, car il est l'seul d&eacute; sa sorte, et quand i's'sa hors nou n'en v&ecirc;rra pas d'autres. L&eacute; Sieur Tch&eacute;th&eacute;e p&acirc;slit bein, et l'Ec&ocirc;ssais &eacute;tout, un charmant moussieu tch'aime Saint Ou et les Saint Ou&euml;nnais, et tch'est d&eacute;j&agrave; bein populaithe, mais j'crais tch'il &eacute;tha ocquo &agrave; arr&ecirc;ter pour un si&egrave;ge dans l's Etats.<br/>
<br/>
Pour la Ville? Eh bein, Moussieu, un Avocat qu'ou d'vez conna&icirc;tre a cri&eacute; ichin en passant, car i' voulait ch&acirc;tchi d'main avec la Merrienne, tch'est souo-disant pathente du bord d&eacute; san grand'-p&egrave;the. Ou fut si contente qu'ou d&eacute;shallit la boutelle qu'ou garde dans l'armouaithe, et i'vos en avalit deux ou trais lachis dans p'tit-d'temps, et &eacute;thait sans doute vi&eacute;dgi la boutelle si la bouonne-femme n'avait pas print la pr&eacute;-caution d'la r'mettre &agrave; la cli&eacute;. M&eacute;, j'en eus un p'tit l&egrave;rmin et j'profitis de l'occ&acirc;sion pour d'mander &agrave; notre visiteur tch&egrave;squ'i' pouvait nos dithe au sujet des trais &ecirc;lections &agrave; Saint H&eacute;lier. <br/>
<br/>
En qu'menchant, i' dit que hardi des voteurs n'taient pas int&eacute;rr&ecirc;ssis, et que probablyement la maintchi rest&eacute;thaient siez-yeux. &quot;Je n'sais vraiement pas tch&egrave;squ'i' faudrait pour r&eacute;villyi l's &ecirc;lecteurs d'la p&acirc;raisse,&quot; i' dit. &quot;I sont pr&egrave;sque endormis.&quot;<br/>
<br/>
Dans l'District Num&eacute;tho 1 il 'tait seux que l'D&eacute;put&eacute; Dupr&eacute; et l'Sieur Tanguy &eacute;thaient p&ucirc;s qu'assez d'vouaix, mais pour l&eacute; restant i'n'pouvait garanti rein. L&eacute; Sieur Hettich pou&ocirc;rrait y v'nin malgr&eacute; s'n &acirc;ge, et l'D&eacute;put&eacute; Smale p&acirc;slait d&eacute;j&agrave; de chein tch'il avait id&eacute;e d'faithe dans 1961, mais p't'&ecirc;tre tchi s'faisait un mio trop seux.<br/>
<br/>
Dans l'District Num&eacute;tho 2, les D&eacute;put&eacute;s Baal et Troy ne d'vaient pas l&ucirc;s g&ecirc;ner du-tout, car i' 'taient seux d'r&eacute;ussi. &quot;Bill&quot; Perchard d&eacute;v'thait v'nin traisi&egrave;me, car i' n'avait pas grand'chose &agrave; battre. S'i' pouvait faithe trais ans d'apprentisage et pouvait tch'i' m&eacute;thitait tchiquechose d&eacute; miyeu, nou l'v&ecirc;rrait sans doute S&eacute;nateur p&ucirc;s tard.<br/>
<br/>
Dans l'traisi&egrave;me District, l&eacute; Sieur Venables, tch'avait d&eacute;j&agrave; 't&eacute; l&agrave; pour des ann&eacute;es, &eacute;thait, sans doute, assez d'support, et l'M&acirc;jeur Blakeway, un homme tchi n'avait jamais yeu peux d'p&egrave;rsonne, avait une raide chance, pourvu qu'ses supporteurs travaillaient assez d&ucirc;. L&eacute; D&eacute;put&eacute; McCarthy, &eacute;tout, avait d&eacute;j&agrave; prouv&eacute; tch'i' 'tait un homme bein capablye. Pour l&eacute; quatri&egrave;me,  Norman L&eacute; Bro &eacute;thait 't&eacute; dans l's Etats y'a longtemps s'i' n'tait pas un <a href="pmcommunist.html">Communiste</a>. Il &eacute;thait des vouaix sans doute, mais pas assez. Ch'tait grand dommage, car i' 'tait bein &ecirc;dutchi, et, comme nou pouvait vaie par ses lettres dans la &quot;Post&quot;, un homme bein intelligent.<br/>
<br/>
Mais, Moussieu, je r'veins tr&eacute;jous &agrave; Saint Ou. Tch&egrave;squ'i' s'en va s'arriver l&agrave;?<br/>
<br/>

<i><a href="lebrocq.html">PH'LIP</a><br/>
3/12/1960</i><br/>
<br/>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="politics.html">La Politique en J&egrave;rri</a><p>
<li><a href="pmring.html">How Ph'lip Bought a Ring</a><p>
<li><a href="pmshows.html">L's Elections et les 'Shows'</a><p>
<li><a href="pmsenators.html">The Election For Senators</a><p>
<li><a href="pmsenateur.html">Des S&eacute;nateurs Batilleux</a><p>
<li><a href="pouaison.html">La Pouaison et les S&eacute;nateurs</a><p>
<li><a href="pmsenbetes.html">Les S&eacute;nateurs et les B&ecirc;tes</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="senateurs1948.html">Aux Electeurs de l'ile de Jerri</a><p>
<li><a href="gdfelect.html">Eune bouanne &ecirc;lection!</a><p>
<li><a href="partijerriais.html">Un Parti J&egrave;rriais?</a><p>
<li><a href="pmetats.html">Un Jour &egrave;s &Ecirc;tats</a><p>

<li><a href="pmbliaume.html">Ph'lip bliaume les campagnards</a><p>
<li><a href="pmmembre.html">Pourtchi vouler &ecirc;tre membre d's &Eacute;tats?</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmvendredi.html by HTTrack Website Copier/3.x [XR&CO'2014], Tue, 15 Jul 2025 13:59:10 GMT -->
</HTML>
