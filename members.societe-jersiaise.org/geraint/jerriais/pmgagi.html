<HTML>

<!-- Mirrored from members.societe-jersiaise.org/geraint/jerriais/pmgagi.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>La Merrienne n'veurt pas gagi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Merrienne n'veurt pas gagi</h2></font></center><p>

<i>&agrave; Portinf&eacute;. Saint Ou. </i><br/>
<i>Vendredi au s&eacute;.</i><br/>
<br/>
Moussieu l'Editeu,<br/>
<br/>
Je n'crais pas que j'peux qu'menchi m&ucirc;s agniet que d'mentionner les &eacute;lections pour S&eacute;nateur et pour les D&eacute;put&eacute;s. Quant &egrave;s S&eacute;nateurs, je n'peux pas vaie que la situ&acirc;tion a hardi changi d&eacute;pis la s'maine p&acirc;ss&eacute;e: ch'est &aacute; dithe y'a ocquo chinq candidats pour les quatre vacances, mais personne n'pathait saver pour seux tchesqu'i' s'en va tchais de d'sous. La Merrienne a s'n id&eacute;e l&agrave;-d's&ucirc;s et m&eacute; j'ai la menne, et je n'sommes pas d'accord, mais quand j'ai offert de li gagi une pi&egrave;che d'&eacute;tchu que man candidat &eacute;tha p&ucirc;s d'vouaix que l'sien, ou n'a pas voulu m'prendre. Nou-s-&eacute;thait esp&eacute;th&eacute; que tchiques autres candidats se pr&eacute;sent'taient mais jusqu'ich&icirc;n j'avons 't&eacute; desappoint&eacute;s. I' n'est pas ocquo trop tard, et si j'tais un mio p&ucirc;s jeune j'crais que je m'm&eacute;tt'rais s&ucirc;s les rangs. Si j'n'y v'nais pas, tant pi&eacute;the, mais si j'y v'nais, j'pou&ocirc;rrais tr&eacute;jous r&eacute;signer par cause de mal sant&eacute;. La Merrienne, tchi n'est pas de trop bouonne humeur chais jours, m'asseuthe que sans autchune diffitchult&eacute;, j'pou&ocirc;rrais trouver un docteur &agrave; certifier que je n'sis pas trop bein dans ma t&ecirc;te. Je n'crais pas que ch'est un bieau complyiment! <br/>
<br/>
A ch'teu' pour les D&eacute;put&eacute;s. Y'en a chinq, la g&acirc;zette dit, tchi n's'en vont pas r'prendre, mais je n'crais pas que dans la Campagne y'&eacute;tha hardi d'&eacute;lections contest&eacute;es, sinon &agrave; Saint Sauveux, ou&egrave;sque la Missis Green est opp&ocirc;s&eacute;e par une Missis Perkins, tch'est une Communiste tchi m'semblye d'aver p&ucirc;s d'couothage que d'bouon-sens. Je n'li donnons pas hardi d'vouaix. ma bouonnefemme et m&eacute;. <br/>
<br/>
Y'&eacute;tha, sans doute, p&ucirc;s d'r&ecirc;mouage dans les trais districts de Saint H&eacute;lyi, et nou-s-entend que le Norman Le Brocq s'en va r'&ecirc;prouver pour la traisi&egrave;me ou quatri&egrave;me fais. Il a appr&eacute;chi un mio p&ucirc;s pr&egrave;s chaque coup, mais, avec chonna, j'crais que m&eacute;me &agrave; ch'teu' i' n'trouv'tha pas assez d'support. Comme je l'ai dit d'vant, il a toute la capacit&eacute; n&ecirc;cessaithe et ch'n'est pas l'couothage tchi li manque. Mais il est un Communiste et les J&ecirc;rriais n'veulent aver rein &agrave; faithe avec chais gens-l&agrave;. Nou-s-entend que l'Sieur Cronshaw pou&ocirc;rrait prendre et si ch'est vrai, j'li souhaitons tout succ&egrave;s, la Merrienne et m&eacute;.<br/>
<br/>
Nou-s-a yeu grand r'gret d'entendre de la mort de Paul de Villiers du sud d'l'Afrique. De touos l's ach'teurs que J&ecirc;rri a connu, i' n'y en a pas yeu san sup&eacute;rieur. Ch'est bouonne nouvelle qu'i' laisse un fils tchi' s'en va continuer l'commerce.<br/>
<br/>
Les deux jeunes filles tch'avaient mantchi sont r'venues saines et sauves et tout est bein, mais la Merrienne dit que si ch'tait &agrave; li - mais nouff&eacute;, Moussieu, je n'&ocirc;se pas vos dithe tch&egrave;squ'ou f'thait, car j'comprends que dans la Pr&icirc;son les femmes ne sont pas tr&eacute;jous bein confortablyes, m&ecirc;me avec de bouons r'pas et l'privil&egrave;ge de sonner la clioche toutes les fais tch'i' veulent se l'ver dans la niet.<br/>
<br/>
Le sujet du tunnel souos l'<a href="fort_regent.html">Fort R&eacute;gent</a>, que nou pensait aver 't&eacute; abandonn&eacute;, a 'te r&eacute;suscit&eacute; dans l's Etats et s'en va &ecirc;tre d&eacute;cid&eacute;, d'un bord ou d'l'autre, le pr&eacute;chain mais. Il a 't&eacute; sugg&eacute;th&eacute; que touos chais vacabonds tchi donnent tant d'peine au public et &agrave; la police, s'saient m&icirc;ns &agrave; cre&ucirc;ser au lien d'&ecirc;tre enfreum&eacute;s dans la Pr&icirc;son et s'saient bein p&ucirc;s utiles l&agrave;. Si, par malchance, i' s'en trouvait tchiques do&ucirc;zaines &ecirc;cras&eacute;s par chein tchi pou&ocirc;rrait tchais d's&ucirc;s, j'crais que J&ecirc;rri n'les manq'thait pas fort. <br/>
<br/>
A ch'teu', pour nos fermiers et tchultivateurs, car ch'est ocquo s&ucirc;s yeux que la prosp&eacute;thit&eacute; de l'Ile d&eacute;pend en grande m'suthe. J&ecirc;rri a v&ecirc;tchu sans les visiteurs d'vant agniet, et quand i' n'en r'veindrait pas yun, ou pou&ocirc;rrait ocquo subsister s&ucirc;s les produits d'la t&ecirc;rre. Nou peut s'faithe seux que l'id&eacute;e n'plia&icirc;thait pas &aacute; nos h&ocirc;teliers, mais s'ils avaient &agrave; s'mettre &agrave; d&eacute;foui des patates ou haller s&ucirc;s un griffon, i n'en s'saient que d'm&ucirc;s en sant&eacute;. Et ch'est tout ch'que j'ai &agrave; dithe agniet. Ch'est pourtchi, Moussieu, jusqu'&agrave; la s'maine tchi veint. <br/>
<br/>
<i><a href="lebrocq.html">Ph'lip</a></i><br/>
<i>Jersey Weekly Post 9/11/1963</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmcourses2.html">Ph'lip va &egrave;s courses</a><p>
<li><a href="pmcourses3.html">Pas d'chance &egrave;s courses</a><p>

<li><a href="pm3candidat.html">Ph'lip et un traisi&egrave;me candidat</a><p>
<li><a href="pminsular.html">Ph'lip and Merrienne Discuss Insular Affairs</a><p>
<li><a href="pmsendep.html">Senator Or Deputy?</a><p>
<li><a href="pmsenateur.html">Des S&eacute;nateurs Batilleux</a><p>
<li><a href="pmdilemma.html">Merrienne Faces a Dilemma</a><p>

<li><a href="pmelection.html">L'&Ecirc;lection</a><p>
<li><a href="pmelection2.html">L'Election</a><p>
<li><a href="pmsaintmartin.html">L'&eacute;lection &agrave; Saint Mart&icirc;n</a><p>
<li><a href="pmdepute.html">L'&Eacute;lection pour D&eacute;put&eacute;</a><p>
<li><a href="pmsenators.html">The Election For Senators</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="pmconnetablye.html">L'&ecirc;lection pour Conn&eacute;tablye</a><p>
<li><a href="elections_4.html">Les &Ecirc;lections</a><p>
<li><a href="pmmultitude.html">Les Elections</a><p>
<li><a href="pmshows.html">L's Elections et les 'Shows'</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmgagi.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

