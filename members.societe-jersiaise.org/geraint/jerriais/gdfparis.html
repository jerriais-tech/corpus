<HTML>

<!-- Mirrored from members.societe-jersiaise.org/geraint/jerriais/gdfparis.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
<HEAD>
<TITLE>Paris</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Paris</h2></font></center><p>

<font size="1"><i>Ottawa, Ontario.<br/>
Canada.<br/>
L&eacute; 23 d'octobre, 1965.<br/></i></font>
<br/>
Moussieu l'R&eacute;dacteu,<br/>
<br/>
Quand j'tais &agrave; Paris dans l'mais d'ao&ucirc;t, j'pensais &agrave; nouot' vi&egrave;r anm&icirc;n <a href="brambilo.html">Bram Bilo</a>, et j'&egrave;rgrettais tch'i' n'taient pon l&agrave; auve m&eacute;, li et sa bouannefemme. I' m'thaient p't &ecirc;t' &icirc;nvit&eacute; &agrave; aller auve ieux vaie l'Pr&eacute;sident d'la R&eacute;publique. J'&eacute;thais quand-m&ecirc;me ieu &agrave; r'f&ucirc;ser l'&icirc;nvitation, viyant qu'j'avais laissi ma c&acirc;saque &agrave; pannieaux et man bil tappeur en Am&eacute;thique! J'&eacute;thais ieu d'la peine &agrave; empreunter d's habits d'm&ecirc;me pour l'occasion, sustout comme j&eacute; n'sis pon a&icirc;si &agrave; habilyi, n'&eacute;tant qu'haut comme un pot d'cidre et trop gros l'tou d'la t&acirc;lle!<br/>
<br/>
Ch'est seux que l'Pr&eacute;sident s'&egrave;rsouveint d'la v&icirc;site d&eacute; Bram, tch'&eacute;tait Chent'nyi d'<a href="st_ouen.html">St. Ou</a> dans l'temps tch'il allit &agrave; Paris. Sans doute, l&eacute; Pr&eacute;sident l'trouvit charmant. J'rencontris san fis Ernest &agrave; Auckland dans la Nouvelle Z&eacute;lande y'a deux ans. Un charmant corps &eacute;tout - i' tcheint d'san p'p&eacute;e!<br/>
<br/>
L'Chent'nyi Bram, fonc&eacute; dans la diplomatie et accouoteunm&eacute; &agrave; garder la paix parmi les fanmiles d&eacute; sa p&acirc;raisse, es'sait just&eacute;ment l'homme tchi faudrait pour faithe &agrave; saver au pr&eacute;sident qu'J&egrave;rri n'est pon m&acirc;rri tch'i' n'veurt pon la&icirc;ssi l'Angli&eacute;t&egrave;rre faithe partie du Marchi commun, car j'avons assez du <a href="royal_square.html">Vi&egrave;r Marchi</a> en J&egrave;rri, et i' n'est pon commun, ch't il&agrave;! J'avons d&ecirc;j&agrave; p&egrave;rdu l'marchi &agrave; patates, &eacute;tout, et abandonn&eacute; l'marchi &egrave;s b&ecirc;tes, &quot;La Faithe&quot;, o&ugrave;-est qu'man papa acatait un p'tit couochon touos l's ans quand j'tais mousse. Et j'avons la&icirc;ssi couorre l&eacute; marchi d'St. Aub&icirc;n. D&eacute; nouos jours i' patha&icirc;t qu&eacute; l'marchi n'vaut pon la chandelle, et Bram pouorrait explyitchi tout ch'la au Pr&eacute;sident d'la R&eacute;publique! J'voudrais tout d'm&egrave;me l&eacute; vaie, l'Bram, d&eacute;vant sa pr&eacute;chaine visite au Quai d'Orsay, car j'voudrais li dithe d&eacute; d'mander au Pr&eacute;sident s'il est pr&ecirc;t &agrave; accepter la prov&icirc;nce d&eacute; Tcheubec au <a href="cannada.html">Canada</a> si les Fran&ccedil;ais-Canadgiens m&eacute;nagent &agrave; lus s'pather du reste du Canada, car ch'est probabl'ye tch'i' n'pouorront pon navidgi touos seurs! Et pis li d'mander, &eacute;tout, si ch'est vrait tch'i' veurt s&eacute; d&ecirc;faithe d'un Am&eacute;thitchain tch'a nom NATO. Si ch'est vrai, i' faudra l&icirc; trouver eune aut' d&eacute;meuthe d&eacute; tchique bord et i' s'sa temps d's'en entch&ecirc;ter!<br/>
<br/>
En f&icirc;n d'compte, j'm&icirc;ns toutes ches tchestchions-l&agrave; dans l'dri&eacute;the d&eacute; ma t&ecirc;te et j'm&eacute; d&eacute;cidis d'vaie un mio d'Paris acouo eune fais. J'rencontris ma p'tite-fil'ye Carole tch'a dgi&ecirc;x-sept ans et tch'&eacute;tait l&agrave; pour la preunmi&eacute; fais, et nouos v'l&agrave; dans la chapelle d&eacute; l'H&ocirc;tel des &Icirc;nvalides &agrave; admither la tombe du fanmeux <a href="napoleon.html">Napol&eacute;on Bonaparte</a>. J'pensais &agrave; bein des choses comme j'&egrave;rgardais chu bieau tomb&eacute;-l&agrave; - &agrave; la glouaithe d&eacute; ses contch&ecirc;tes en dg&egrave;rre, d&eacute; sa grand' capacit&eacute; comme gouv&egrave;rneux, auteur du Code Napol&eacute;on et g&eacute;n&eacute;ral d'arm&eacute;es - et au fait qu'la mort veint &agrave; tout l'monde, m&egrave;me &egrave;s rouais et emp&eacute;reurs!<br/>
<br/>
Dans eune p&eacute;tite chapelle &agrave; c&ocirc;t&eacute; du tomb&eacute; d'san p'p&egrave;e, nou vait l'c&ocirc;ffre d&eacute; l'Aiglon, l&eacute; Duc d&eacute; Reichstadt (1811-1832), fis d'Napol&eacute;on et d'sa deuxi&egrave;me femme, Marie Louise, Pr&icirc;nc&ecirc;sse d'Autriche. I' mouothit d'la conseumption &agrave; l'&acirc;ge d&eacute; v&icirc;ngt-iun ans en &acirc;utriche. San corps avait r'p&ocirc;s&eacute; dans la crypte d'eune cath&eacute;drale l&agrave;-bas jusqu'en 1942, quand <a href="hitleur.html">Adolf Hitler</a> l'f&icirc;t r'v&eacute;n&icirc;n en France pour &ecirc;t' m&icirc;ns aupr&egrave;s d'san p'p&egrave;e. L'&icirc;nscription sus l'c&ocirc;ffre est &quot;Napol&eacute;on II, Rouai d'Rome&quot;. I' n'eut pon d'chance, chu pouorre janne homme-l&agrave; tchi n'avait pon fait d'ma &agrave; p&egrave;rsonne. I' n&eacute; jouit pon d'eune sant&eacute; robuste et passit sa courte vie dans l'Ch&acirc;t&eacute; d'Scho&euml;nbrunn auve san grand-p&eacute;the l'Empereur Fran&ccedil;ouais II d'Autriche. I' patha&icirc;t qu'sa m'm&egrave;e n'l'aimait pon fort, et i' n'pouvait pon vaie san p'p&egrave;e tch'&eacute;tait pr&icirc;sonyi d's Angliais &agrave; <a href="saintehelene.html">Ste. H&eacute;l&egrave;ne</a> o&ugrave;-est tch'i' mouothit en 1821. Sa vie n'fut pon bein plia&icirc;sante. Il &eacute;thait sans doute 't&eacute; pus heutheux s'il avait 't&eacute; l'gar&ccedil;on d'un bouan f&egrave;rmyi en J&egrave;rri. Il &eacute;thait au mains ieu la chance d'aller &egrave;s pihangnes et &egrave;s <a href="ormers.html">orm&egrave;rs</a> en saison et s'pronm'ner au rotchi d'temps en temps!<br/>
<br/>
I' n'y a pon d'doute que y'a des chose &icirc;nt&eacute;r&ecirc;ssantes &agrave; Paris. Eune fais j'passis une heuthe ou deux dans l'vi&egrave;r ch&icirc;nm'tchi&egrave;the d&eacute; Montmartre. J&eacute; n'criyais pon d'y vaie un tomb&eacute; en m&eacute;mouaithe d'autcheune p&egrave;rsonne que j'avais connue, mais v'la tch'i' montre qu&eacute; nou peut s'tromper! J&eacute; n'tais pon bein miain d'la grand' porte quand j'app&egrave;rchus l'tomb&eacute; d'Alphonsine Plessis, la janne fille d'Alexandre Dumas fis, et la Marguerite Gauthier d&eacute; san livre &quot;La Dame aux Cam&eacute;lias&quot; Chutte pouorre janne fille-l&agrave; mouothit d'la conseunmption en 1847 &agrave; l'&acirc;ge d&eacute; 23 ans. Ch'est vrai qu&eacute; j&eacute; n'l'ai janmais veue, mais s'n histouaithe est bein connue par un tas d'monde dans bein des pays.<br/>
<br/>
En r'fli&eacute;chissant d'vant chu tomb&eacute;-l&agrave;, j'pensis qu'les distances d&eacute; la t&egrave;rre lus rappr&eacute;chent quand nou viage un mio. J'ai 't&eacute; dans l'&icirc;le d&eacute; St. Domingue o&ugrave;-est qu&eacute; l'grand-p&egrave;the (l&eacute; g&eacute;n&eacute;ral Alexandre Dumas) du fanmeux Dumas tch'&ecirc;crivit l'histouaithe d&eacute; chutte janne fille-l&agrave; fut n&eacute; en 1762. L'histouaithe nouos rappr&eacute;chent du temps pass&eacute; &eacute;tout. J'm'&egrave;rsouveins qu'un jour j'tais &agrave; r'garder, dans l'&icirc;le d&eacute; Martinique (Dans l's &Icirc;ndes Occidentales du Ouest), la ma&icirc;son o&ugrave;-est qu'Jos&eacute;phine Tascher de la Pagerie, femme du Vicomte de Beauharnais et pus tard d&eacute; Napol&eacute;on, fut n&eacute;e en 1763. Ch'est tout d'm&egrave;me &icirc;nt&eacute;r&ecirc;ssant d'viagi!<br/>
<br/>
<i><a href="lefeuvre.html">George d'La Forge</a></i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfparis2.html">Paris</a><p>
<li><a href="gdfparis1948.html">Les D'vis du Bouan'homme George</a><p>
<li><a href="gdfnouor.html">En Nouormandie</a><p>
<li><a href="nouormandie1955.html">Un viage en Nouormandie</a><p>
<li><a href="dinard1.html">How Piteur and Sam Go to Dinard</a><p>
<li><a href="dinard2.html">That Dinard Excursion</a><p>
<li><a href="saintmalo1913.html">Eune Visite &agrave; St. M&acirc;lo</a><p>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="pmcasino.html">Le Grand Bal et l'Casino</a><p>
<li><a href="assembliee/bretagne.html">Excursion en Br&eacute;tagne</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="lettrejerriaise6.html">La Lettre J&egrave;rriaise</a><p>
<li><a href="brambilo1889.html">Eune Lettre d&eacute; Bram Bilo</a><p>
<li><a href="brambiloparis.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis3.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis4.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis5.html">Bram Bilo &agrave; l'Exposition &agrave; Paris en 1889</a><p>
<li><a href="samuelparis.html">Notre Samuel va &agrave; Paris</a><p>
<li><a href="painlarmor.html">Larmor ch&egrave;s preumi S'tembre, 1911</a><p>
<li><a href="gdfangouleme1.html">Angoul&ecirc;me</a><p>
<li><a href="gdfangouleme2.html">Angoul&ecirc;me</a><p>
<li><a href="bastille.html">Qu'i' mangent des m&egrave;rvelles!</a><p>
<li><a href="buonvier.html">Un Buon Vier Jerriais</a><p>
<li><a href="napoleon.html">Napol&eacute;on</a><p>
<li><a href="saintehelene.html">La Sainte H&eacute;l&egrave;ne</a><p>
<li><a href="gdffran.html">Les Fran&ccedil;ais chang&icirc;drent d'id&eacute;e!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfparis.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
</HTML>

