<html>

<!-- Mirrored from members.societe-jersiaise.org/geraint/jerriais/fat.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
<head>
<title>Un Portr&egrave;t du Fat</title>
<META  name="keywords" content="Jèrriais, Jersey language, langue jersiaise">
</head>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>PORTR&Egrave;T DU FAT.</h2></font></CENTER><br>
<CENTER><TABLE><TR><TD>
&nbsp;<p>
<i>"Je sis le fils du fils du Rou&eacute;<br>
de Biri-bia-bia-bia!"<br>
Cri du PINCHON.</i><br>
<p>
&nbsp;<p>

J'ai ch&egrave;rchi en vain dans l'Dictionnaire<br>
J&egrave;rrio-Normand, pour vais s'i ya<br>
Au-mains un seul mot qui pou&ocirc;rait f&ecirc;re<br>
Pour bain noum&eacute; chu-t-&ocirc;ti-l&agrave;;<br>
Mais j'ai, dans l'Fran&ccedil;ais, trouv&egrave; en-l'heure<br>
L&eacute; p'tit mot "Fat," qui m's&egrave;rvira<br>
Pour noum&eacute; l' chain qui s' crait oeun' doleure<br>
Du Rou&eacute; d&eacute; Biri-bia-bia-bia!<br>
<p>
Bouann's gens, n&eacute; s&eacute;yis pas &ecirc;tonn&egrave;es<br>
Qu'chu mot i m'a falu tche&ucirc;t&eacute;,<br>
Car ch&eacute; n' est qu&eacute; d' ch&eacute;s draines ann&egrave;es<br>
Qu'en J&egrave;rri s'vait chu <I>bel ou&ecirc;s&eacute;</I>:<br>
D'vant, nou n'y-avait pon - j&eacute; vos l'aseure,<br>
Occouo connu ch't-origina,<br>
Qui, dans s'n-id&egrave;e, s' crait oeun' doleure<br>
Du Rou&eacute; d&eacute; Biri-bia-bia-bia!<br>
<p>
Le Fat est, j'cr'ai, bain erconna&icirc;sable -<br>
I-l-est dr&ocirc;l'ment &ecirc;pinpent&egrave;;<br>
A si&ecirc;r' la mode i-l-est indontable,<br>
Et f&egrave;t des teurs jeanmais d'it&egrave;.<br>
Erm&egrave;rtchiz un miot, quand i s'proumainne,<br>
Les m&egrave;rlifich's qu&eacute; f&egrave;t chonna;<br>
Osin, ch' est l'mignon qui s' crait d'la grainne<br>
Du Rou&eacute; d&eacute; Biri-bia-bia-bia!<br>
<p>
<p>
I porte lun&egrave;t's, ou v&egrave;r'-d'aproche,<br>
Un p'tit b&acirc;ton, ou un p'tit fou&egrave;t;<br>
Ove un blianc mouoch&egrave; souvent i s'mouoche,<br>
Pour f&ecirc;r' vais d&eacute; tchi qu'i-l-est f&egrave;t.<br>
A l'vais, nou dirait qu'i-l-est en sceinne<br>
Et qu'i joue tchiqu' r&ocirc;le d' extra:<br>
I veur m&ocirc;tr&eacute; qu' i-l' est d'la grainne<br>
Du Rou&eacute; d&eacute; Biri-bia-bia-bia!<br>
<p>
L'pus souvent l&eacute; Fat n'a qu'chain qu'i gangne,<br>
Et tout san gans i s'm&egrave;t sus l'co;<br>
Tchiqu' s fais ch' est un parv&eacute;nu, qui souogne<br>
D&eacute; sm'ari&eacute; ov' fill' d'aristo.<br>
I li p&acirc;s' tant d'tchai dans la ch&egrave;rv&eacute;le,<br>
Qu&eacute; yun d'ch&eacute;s jours i rafol'ra;<br>
I 'rchant'ra: "N'sis-je pon oeun' cart&eacute;le<br>
"Du Rou&eacute; d&eacute; Biri-bia-bia-bia!"<br>
<p>
Ch' est un grivouais, qu' ov' san d' sir extr&ecirc;me<br>
D's'&ecirc;lv&eacute; au-d'sus d&eacute; miyeu qu'li<br>
Est d' cendu, ma fingr' pus bas qu'li-m&ecirc;me -<br>
Coume l&eacute; l&egrave;t qui d'vain c&acirc;lyi.<br>
S'ou li dit's qu'i n'ya pas oeun' hard&egrave;le<br>
Qui n&eacute; l'admire, i vos dira:<br>
"Osin, sav'-ous bain qu' j'sis oeun' cart&eacute;le<br>
"Du Rou&eacute; d&eacute; Biri-bia-bia-bia!"<br>
<p>
Man dr&ocirc;l' n' est pas &agrave; s'n-aise en compengnie<br>
D' gens qui sont un miot coume i faut:<br>
Sus ch&acirc;tchun, d' z-y&egrave;rs d&eacute; travers i-l-envyie, -<br>
Ch' n' est pas l&agrave; san pus grand d&eacute;faut;<br>
Un houm' sens&egrave; p&acirc;le - &egrave;t notre entue&ucirc;le,<br>
Sus ch'qu'i dit, vite, l'erprendra. . . .<br>
V'la l' comport du chain qui s' crait oeun' fre&ucirc;le<br>
Du Rou&eacute; d&eacute; Biri-bia-bia-bia!<br>
<p>
I-l-a des menni&ecirc;res qui vos fique:<br>
Si ou l'salu&egrave;z, i n'vos vait pas;<br>
D'v&icirc;s&egrave;z &agrave; tchiqu'un - ch'est li qu'erplique;<br>
P&acirc;lez-li, i n'vos &ecirc;cout' pas!"<br>
San parent qu' est pauvre, i l'trait' d&eacute; "pe&ucirc;le!"<br>
D'l'ami&egrave;tchi d'un grand i s'vant'ra,<br>
Quou&eacute;qu' l&eacute; grand n'ait jeanmais veu "la fre&ucirc;le<br>
"Du Rou&eacute; de Biri-bia-bia-bia!"<br>
<p>
Mais ch'n'est pas l&agrave; tout san sav&eacute;-f&egrave;re:<br>
A cheux qu'en sav'nt chent fais pus qu'li,<br>
I donn' des avis - i n'peut pas s'taire;<br>
Est-ch' qu'i sait chain qu'ch'est qu'd'&ecirc;t' poli?<br>
Corps-d'&acirc;me n&eacute; l'vaut - d&eacute; tout i s'fiche -<br>
Tout aut' qu&eacute; li est annima!….<br>
Ch' est la ch'qui crait, l'chain qui s'dit d'la pliche<br>
Du Rou&eacute; d&eacute; Biri-bia-bia-bia!<br>
<p>
<I>Mousieu</I> l'Fat, d'vant l&eacute; b&ucirc;zard qui l'admire,<br>
p&acirc;s' pour aval hardi d'sav&eacute;;<br>
Es y&egrave;rs du mond' sens&egrave;, nou peut dire<br>
Qui n'est prins qu'pour yun sans ch&egrave;rv&eacute;.<br>
I n'a pas l'esprit, ch't-esp&ecirc;ce d&eacute; g'niche,<br>
D&eacute; vais qu&eacute; d'tous i-l-est l'&ecirc;bat….<br>
<I>Tch' est qu' chl&agrave; f&egrave;t?</I> pourv&eacute; qu'i sait d'la pliche<br>
Du Rou&eacute; d&eacute; Biri-bia-bia-bia!<br>
<p>
Ch' est un bat-d'la-goule, un fi&egrave;re cratcheux,<br>
Qui t&acirc;che d&eacute; f&ecirc;r' d&eacute; l' esprit&egrave;;<br>
Nou n'l&eacute; crairait pas - ch'est un t&egrave; menteux -<br>
Quand i dirait la v&eacute;rit&egrave;.<br>
I faut crair' qu&eacute; ch'est l'Satan qui l'digue,<br>
Et li soufl' toute sort' d&eacute; mat,<br>
Et l'f&egrave;t crair' qu'i-l-est 'rsourdu d'la tigue<br>
Du Rou&eacute; d&eacute; Biri-bia-bia-bia!<br>
<p>
Qui y-entr' don, dans sa t&ecirc;te &ecirc;cherv&eacute;l&egrave;e,<br>
Que Jerri est trop p'tit pour li;<br>
Chl&agrave; l'f'rait prendr' l'mors &egrave;s dents - ch'est m'n-id&egrave;e;<br>
I fil'rait p't&ecirc;t' jusqu'au Br&eacute;zi.<br>
I s'rait prins du coup pour tchiqu' ch&ocirc;s' d&eacute; <I>big</I>;<br>
En l'saluant, nou crierait par l&agrave;:<br>
" <I>Honneu!</I> au chain <I>qu'est 'rsourdu d'la tigue<br>
</I>"Du Rou&eacute; d&eacute; Biri-bia-bia-bia!!!"<br>
<p>
<a href="jdr.html">J. D.</a><br>
</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="craqueux.html">Le Craqueux</a><p>
<li><a href="moque.html">Faire d'une Moque un &Ecirc;l&eacute;phant</a><p>
<li><a href="braquet.html">Un Braquet</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



</body>

<!-- Mirrored from members.societe-jersiaise.org/geraint/jerriais/fat.html by HTTrack Website Copier/3.x [XR&CO'2014], Tue, 15 Jul 2025 14:04:15 GMT -->
</html>
