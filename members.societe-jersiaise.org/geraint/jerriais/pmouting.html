<HTML>

<!-- Mirrored from members.societe-jersiaise.org/geraint/jerriais/pmouting.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip wants an outing</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip wants an outing</h2>
But Merrienne says no</font></center><p>


Moussieu l'Editeu,<br/>
<br/>
En b'vant l'tais lundi au s&eacute;, je r'mertchit qu'y'avait toute appathence de biau temps pour le show des trais p&acirc;raisses. &quot;J'ai oui,&quot; j'dis &agrave; la Merrienne que y'a tchiques bouons boeux &agrave; Saint-Pierre, mais faut &ecirc;tre l&agrave; pour les vais.&quot;<br/>
<br/>
La bouonnefemme mordit s&ucirc;s une gal&eacute;tte. &quot;Et j'pense ben,&quot; ou dit &quot;que d'main, comme de cou&ocirc;tume, tu me d'mand'das, apr&egrave;s d&ecirc;jeun&eacute;, pour ta bianche qu&eacute;m&icirc;nse et ta dj&ecirc;ne, pour t'en all&eacute; prendre tan temps &agrave; chu show.&quot;<br/>
<br/>
&quot;Nouff&eacute;,&quot; j'l'y dit, &quot;che s'sa apr&egrave;s d&icirc;n&eacute;, car ch't'ann&eacute;e ch'est dans l'arlev&eacute;e. N'oublie pas d'bi&eacute;tchin&eacute; mes bottes et d'bringi ma c&acirc;saque, et d'pr&eacute;path&eacute; l'd&icirc;n&eacute; pour douze heuthes.&quot;<br/>
<br/>
&quot;Et y'a-t'y tchique autre chose que tu m'voudrais vais faithe?&quot; ou d'mandit. &quot;Tu n'as qu'&agrave; d'mand&eacute; tu sais ben. Tu n'&eacute;thais pas par chance besoin d'un pathe de gants et d'un mouochet en souaie? et, tandis qu'j'ys'y, j'pou&ocirc;rrais aussi ben t&eacute;l&eacute;phon&eacute; pour un m&ocirc;teur. Un grand moussieu comme t&eacute; n'peut pas all&eacute; &agrave; pid.&quot;<br/>
<br/>
Ach'teu, Moussieu, quand la Merrienne se met &agrave; p&acirc;sl&eacute; d'm&ecirc;me faut s'en m&eacute;fi&eacute;, car ben seux qu'y'a tchiquechose tchi l'y pique au n&eacute;z. Et y faut sav&eacute; comment la prendre. Ch'est tout &agrave; la douoche ou nou n'en f'tha rain.<br/>
<br/>
&quot;Je n's'y pas si b&ecirc;te comme chonna,&quot; j'l'y dit, &quot;mais l'trav&acirc;s n'pr&ecirc;sse pas, et tu sais ben qu'j'ai tr&eacute;jous aim&eacute; les b&ecirc;tes. J'n'ai s'sait pas longtemps hors, et as&ecirc;s&eacute; j'pouorrai t'dithe tch&egrave;sque a yeu les prix et les b&ecirc;tise que les juges on fait.&quot;<br/>
<br/>
La Merrienne ch&acirc;tchit la t&ecirc;te. &quot;Tout chonna est ben bouon,&quot; ou dit, &quot;mais &agrave; m'n'id&eacute;e un homme tch'y n'a pas d'boeux &agrave; montr&eacute; d&eacute;v'thait rest&eacute; siez-l'y.&quot;<br/>
<br/>
&quot;A chu compte-l&agrave;,&quot; j'l'y dit, &quot;n'y'&eacute;thait pas gand monde. Mais arr&ecirc;te jusqu'au mais d'Octobre. J'l&ucirc;s en montr&eacute;thai yun m&eacute;, un boeu comme y n'ont ocquo jamais veu.&quot;<br/>
<br/>
&quot;Est-che ch't'em&acirc;nue-l&agrave; d'sept mais tch'est dans l'&ecirc;tablye?&quot; ou d'mandit.<br/>
<br/>
&quot;Ben se&ucirc;x, qu'ch'est l'y.&quot;<br/>
<br/>
Ou hautchit l's'&ecirc;paules. &quot;Si tu-avais pr&icirc;nt m'n'avis,&quot; ou dit, &quot;y'a longtemps que l'bouochi l'&eacute;thait yeu, la qu&eacute;dolle. Il a l'nez d'travers, la coue crotchie et un dos comme un chameau. Ch'est une disgr&acirc;ce &agrave; l'&ecirc;tablye.&quot;<br/>
<br/>
&quot;Il amend'da en cra&icirc;ssant,&quot; j'l'y dit, &quot;et n'oublie pas qu'sa grand'm&egrave;the fut ben pr&egrave;s de v'nin quatri&egrave;me dans sa cl&acirc;sse une ann&eacute;e au show des trais p&acirc;raisses. Mais quand y n'veindrait pas dans les prix, y'&eacute;tha tr&eacute;jous tchique Am&eacute;thitchain ou tchique Angliais pour l'accat&eacute;.&quot;<br/>
<br/>
&quot;B&acirc;ille-l'y un coup d'maillot,&quot; ou dit. &quot;Tu'en s'sa tchitte de chutte mani&egrave;the-l&agrave;, et che s'a yun d'mains &agrave; soigni. Il est si laid qu'j'en r&ecirc;ve de niet. J'avons gard&eacute; des b&ecirc;tes toute notre vie, et jamais j'n'avais ocquo veu un patheil obj&eacute;t.&quot;<br/>
<br/>
&quot;Ch&acirc;tchun s'pliait,&quot; j'l'y dit. &quot;Mais enfin, j'esp&egrave;the que tu f'thas comme j't'ai d'mand&eacute; pour demain. J'ai grande envie d'vais si Saint-Ou peut montr&eacute; tchiquechose pour battre les autres p&acirc;raisses.&quot;<br/>
<br/>
&quot;Quand &agrave; chonna,&quot; ou s'fit, &quot;tu peux t'en faithe seux sans y'all&eacute;. Reste ichin, et tu v&eacute;rras les r'sultats s&ucirc;s la g&acirc;zette.&quot;<br/>
<br/>
Et don, Moussieu l'Editeu, j'n'y fut pas mais la Merrienne avait raison, car ch'fut Saint-Ou tchi fit l'championnat.&quot;<br/>
<br/>
<i><a href="lebrocq.html">Ph'lip</a></i><br/>
<i>1949</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>

<li><a href="pmheifer.html">Ph'lip shows his heifer in milk</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="painshow2.html">Why Piteur would not take Lonore to the Show</a><p>
<li><a href="painshow.html">How Lonore and Mamma went to the Show</a><p>
<li><a href="cahouain_kasteway.html">Le boss me dit l'aoutre jour l'arlev&eacute;e: I faout que tu faiche tchique ch&ocirc;se pour l'Almonas</a><p>
<li><a href="cahouain_betes.html">T&eacute; r'connais-tu un mio dans les b&ecirc;tes?</a><p>
<li><a href="painbullshow.html">Piteur reports on the bull show</a><p>
<li><a href="painnoble.html">All about Golden Fern's Noble</a><p>
<li><a href="pmboeu.html">Ph'lip et san boeu</a><p>
<li><a href="pm3000boeu.html">Trais mille louis pour un boeu!</a><p>
<li><a href="mavieillenancy.html">Ma vieille Nancy</a><p>
<li><a href="joey.html">Joey</a><p>
<li><a href="cahouain_shows1923.html">N'v'la encoure une fais la saison des shows pass&eacute;e</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmouting.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

