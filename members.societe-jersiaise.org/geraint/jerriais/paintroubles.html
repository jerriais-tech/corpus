<HTML>

<!-- Mirrored from members.societe-jersiaise.org/geraint/jerriais/paintroubles.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Les troubles de P&icirc;teur</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les troubles de P&icirc;teur</h2></font></center><p>

J'sis d'eunne humeu de tchan! de tchan, pl&eacute; d's&eacute; sus tchi tchiq'un &eacute;thai envi&eacute; eunne bouq't&eacute;e d'chendres caudes. Nos gens sont a &quot;spring clean&quot; et tout est chen-d'sus-d'sous, p&eacute;que m&egrave;le, et n'y'a ni fond ni coup&eacute; nul part. En m'&eacute;svillyant j'me sis trouv&eacute; tout seu dans l'li&eacute;t. De ouachstan, titheurs, ridjeaux, tchaises, baisinne, y n'y avait pon sinne; et Laiz&eacute; 'tait en bedgone et mieux pids, jutchie sus eunne &eacute;stchelle a &eacute;spoust&eacute; l'haut du &quot;wardrobe&quot; ov eunne aile de rouge gorge qui soulait &ecirc;tre sus un chap&eacute; a not' fille. J'eut bin d'la peine a r'trouv&eacute; m's'habits: i' fallut d'cendre m&eacute; lav&eacute; dans la tchuzinne, sans savon, et quand vint pour met' mes bottes - n'y'en avait qu'yeunne. J'sis a chavt&eacute; en slippeurs et veste, ov un sch&acirc;le a Laiz&eacute; sus l's'espaules - ma casaque a tch&eacute;e dans eunne bouc't&eacute;e d'caux.<br/>
<br/>
J'n'ai pas d&eacute;sjunn&eacute;. En bouojeant l'dr&eacute;cheux, la cli&eacute; d'l'armou&eacute;the &egrave;s provisions a 't&eacute; rompue, et nou n'peut av&eacute; ni pain, ni viande, ni rin! J'm'en s'ais all&eacute; d&eacute;sjeunn&eacute; tchiq bord en ville, mais, habillyi coumme je sis, les mousses de la ville &eacute;thaient fait des h&eacute;llo! et pis, pour ac'v&eacute; tout, Lonore a ronbli&eacute; ou-&eacute;s qu'oul a serr&eacute; ma bourse.<br/>
<br/>
Par bounheu j'ai trouv&eacute; eunne boutelle de bi&eacute;the dans la bou&eacute;te a chendres, et un restant d'cr&egrave;pes freddes qu'avait 't&eacute; mins d'cot&eacute; pour dounn&eacute; a la couosinne Alice Jane pour ses poulets. V'la tout ch'qu&eacute; j'ai yeu a matin. Pour din&eacute;, a ch'que j'comprends, y'etha du fromage, d'la galette, et du t&eacute;e - s'nou peut appr&eacute;chi du gr&eacute;e pour faithe au feu.<br/>
<br/>
Persounne ne semblye sav&eacute; ou-&egrave;s qu'est l'papi sus tchi j'ai amor d'&eacute;scrithe: nous a cherchi pour souos les d'gr&egrave;s, dans l'creux a tcherbon, dans l'ponnyi a linge: il est tout a fait esdj&eacute;t&eacute;. J'sis a &eacute;scrithe cheunchin, assis sus les d'gr&egrave;s d'la mansarde, et coumme la boutelle a encre a 't&eacute; faite servi pour nierpliounn&eacute; l'bouan fendeur et qu'man crayon d'pliomb a 't&eacute; mins au feu par m&eacute;sprinze, j'&eacute;scris avec un morc&eacute; d'craie sus l'dos du grand mitheux qu'est appi&eacute; contre la path&eacute;. Y'etha du bri dans l'imprimthie quand j'arrivthai portant ma composition a ma brachie.<br/>
<br/>
Y'a eunne moniethe de vieille Irish maigre et pliatte coumme eunne mouothue, dans l'parleux. Oul arrivi a matin ou un boutchet et san d'vant&eacute;. La preumi&eacute; chose qu'ou fit, ch'fut d'&eacute;strueull&eacute; eunne bouct&eacute;e d'ieau dans man fauteuil et pis d'sitchi la mess ov un cotillon &agrave; Lonore. Y'eut d'la rouabli&eacute;thie! A ch't'heu, j'l'entends d'ichin, qu&eacute;tillyi le braslage ov sa bringe, &eacute;scliatchi d'l'ieau contre la path&eacute;, et d'p&acirc;sl&eacute; a san tout seu.<br/>
<br/>
Quand ches Irish s'p&acirc;slant a lus tout seu, n'y'a qu'eunne chose a faithe - un gobin d'g&acirc;che et un verre de biethe.<br/>
<br/>
Et dithe que, manque de bottes et d'casaque, je n'peux m'scodd&eacute; d&eacute;hort! J'ithais au mains manji eunne bouochie tchiq' bord, et feumm&eacute; eune pipe a man laizi. Mais ichin! Man p'tun est dans l'pot-a-t&eacute;e, ma bourse est je n'sai iou, et j'sis bin malheutheux!<br/>
<br/>
Laiz&eacute; n'dit mot! Ou va et vint - la bouoche pinchie, la tete enfliub&eacute;e d'un mouochet, les bras r'trouss&eacute;s jusqu'au coude et les cotillons jusqu'au g'nou, ses cauches lis pendent sus les talons, et oul a un back eye qu'ou s'est faite en s'drotchant par dessus la cage &agrave; la canarienne.<br/>
<br/>
Ch'est bin fait! j'en sis bin aise, m&eacute;.<br/>
<br/>
Lonore est enfreumm&eacute;e dans sa chambre, a peintuth&eacute; ses meubyes en &quot;art colour&quot;. Ch&eacute; s'a d'tchi b&eacute;! Ses tithettes sont pour etre couleu d'lilas, ses tchaises couleu d'rose, et l'ouachstan &eacute;tha eunne couoche de couleu d'jaune tulipe: mais coumme ou n'a qu'eunne brinje pour tout faithe, et qu'chest san preumi&eacute; &quot;try&quot; j'ai dans l'id&eacute;e qu'y'&eacute;tha des riles sus chu meubliye la.<br/>
<br/>
J'en avons pour chinq ou siex jours coumme cheunna! La lav'thes se plient qu'man mitheux la badre pour pass&eacute; ov des bouct&eacute;es d'ieau, Laiz&eacute; m'a d&eacute;j&agrave; dit tr&egrave;s fais, &quot;carre-ou que j'passe!&quot; et ma propre &eacute;sfant ma dit &quot;gedout&quot; quand j'ai voulu all&eacute; dans sa chambre vaie si parchance tchiqu'un &eacute;thait muchi ma pipe dans sa bou&eacute;te a ribans.<br/>
<br/>
<i><a href="brambilo.html">Piteur Pain</a></i><br/>
<i>La Chronique de Jersey 25/4/1914</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="painspringclean.html">Spring clean interferes with letters</a><p>
<li><a href="cahouain_springcleaning.html">Spring Cleaning</a><p>
<li><a href="springcleaning.html">L&eacute; Spring Cleaning</a><p>
<li><a href="painhousehold.html">Piteur complains of household management</a><p>
<li><a href="pmhousework.html">Ph'lip does a spot of Housework .. and catches it from Merrienne</a><p>
<li><a href="nettvoc.html">La nettithie en J&egrave;rriais</a><p>
<li><a href="maison.html">La ma&icirc;son en J&egrave;rriais</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>


<li><a href="tomato.html">The Ladies Quit Tomato Picking</a><p>
<li><a href="lettrejerriaise18.html">La Lettre J&egrave;rriaise</a><p>
<li><a href="pmtomatoes.html">Merrienne on tomatoes</a><p>
<li><a href="pmdistress.html">More distress at Portinfer</a><p>
<li><a href="pmtomato.html">Tomato failure at Portinfer</a><p>
<li><a href="cahouain_tonmates.html">Mait'e Cli&eacute;ment d'Caen est bain d&ecirc;termin&eacute; de jamais n'cra&icirc;tre d'aut'es tomates</a><p>

<li><a href="cahouain_tonmates3.html">Mait'e Charles Meudron est bain d&eacute;cid&eacute; de jamais ne r'cra&icirc;tre d'tomates</a><p>
<li><a href="cahouain_tonmates2.html">Je sis certain, mes chiers lecteurs, qu'ou d'vez tous &ecirc;tre bain enni&eacute;s</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/paintroubles.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>

