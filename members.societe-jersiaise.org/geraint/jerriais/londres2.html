<HTML>
<HEAD>
<TITLE>Flip, Merrienne et la mousse vont &agrave; Londres</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Flip, Merrienne et la mousse vont &agrave; Londres</h2></font></center><p>

La Merrienne Le Gresley avait tr&eacute;jous desclaith&eacute; a son Flip que jamais ou n'vendrait sa bouanne vache, &#8220;La Jenny.&#8221; Ch'tait la milleuthe vache du vaisin&eacute; pour le lait. Mais un bouan jour la merveuilleuse &#8220;Jenny&#8221; abandonnit tout d'un coup et pas une goutte de lait ne v'nait. Dans un rein d'temps ou vint maigre comme une hache et ou n'valait pas chinq chelins.<br/>
<br/>
Un bouan jour ne v'la un Anglais q'arrive et en offrit vingt-chinq louis. En bein! s'fis Merrienne : &#8220;L'en vl'a une achorche.&#8221; Ou l'tait si contente qu'ou dis au Flip : &#8220;Si touous l's'Anglais sont aussi b&ecirc;te comme le sien qu'a achat&eacute; notre b&ecirc;te de vache j'allons aller a Londres.&#8221; Le Flip protesti, mais coumme une partie touous l's'hommes y n'tait que l'bouffon et fallit bein y consentit. La mousse dis a sa m&egrave;the : &#8220;M&eacute;m&ecirc;s, faudra que p&eacute;p&egrave;s achate des pyjamas.&#8221; &#8220;Les pyjamas!&#8221; s'fis Merrienne, n'ya que l'Gouverneux qu'en met, qui prend sa grand ch'imsole. J'nai pas id&eacute;e de passer mes gniets a cauffer ses pis.<br/>
<br/>
Yen eu tintamarre d&eacute;vant que l'balichon fut pr&egrave;s, et les siens qu'&eacute;thaient peut vaient l'contenu &eacute;thaient bost&eacute; d'rithe. Des cotillons par la douzaine, et des robes qui l'taient si us&eacute;es qui l'taient couleur de cuckoo.<br/>
<br/>
Quant y vinrent au bat&eacute; la brave Merrienne prins des billets de deuxi&egrave;me classe, mais tu sait bein Flip, j'allons all&eacute; dans la premi&egrave;the classe. On n'avait pas r&eacute;alis&eacute; que l'inspecteur voudrait vais les billets. Vos billets, Mrs., y l'y dis. &#8220;J'peux pas vos les montrer, j'ai l's&eacute; mins dans ma pouchette de sous. Ou n'pouvait pas l'v&eacute; sa robe en d'vant tout l'monde, chez pourchi ou s'mins a gnors et la mousse et Flip se minrent le tout d'yi, mais h&eacute;las quant ou &eacute;thaient yeu une pathe de longues veux ou n'&eacute;thaient pas seulement veut l'but d'ses ort&egrave;s. Ou l'tait futhieuse, notre Merrienne.<br/>
<br/>
A l'arriv&eacute;e &agrave; Southampton fallait pass&eacute; la Douanne et quant l'Monsieur vit la Merrienne y l'y d'mandit si oulle avait du s'no. &#8220;Est-ce la une question a me d'mander, ou s'fis. Y l'y dis pas, mais y vit bein que son nez &eacute;tait un mio croutteux. Y la fis ouvri son balichon mais quant y vit l'contenu y riait comme un bossu et l'y dis bein vite de frem&eacute; la boutique. Ou dis a yi m&ecirc;me &#8220;p'tit senteux, grand salope.&#8221; &#8220;M&eacute;m&egrave;s, s'fis la Mousse, j'ensais que touos l's'anglais &eacute;taient des b&ecirc;tes.&#8221; &#8220;Ma laid p'tite garce,&#8221; se fis la m&egrave;the, et l'y fianchit une bouanne chliamuse.<br/>
<br/>
L'affaithe n'avait pas tounn&eacute; coumme n'ou s'attendait. Avec les milles mins&egrave;thes y trouvirent une hotel, et y t'est si lass&eacute;es qui s'en furent tout drait a haut. Le pourre Flip eut la pus mauvaise d'mehieuthe de sa vie. Ou n'fut pas assuth&eacute;e devant que l'Flip eu ergarder souos l'yi&egrave;t. N'ya rein la, autrement qu'la grande tasse, y lis dis. Chez bein, met l'yiet contre la porte.<br/>
<br/>
Notre brave couple n'avaient pas oui p&acirc;ler de la veue electrique. Pour t'chi avaient t'y la veue au haut du pliafond. Comment s'y prendre a la soufflier. La Mousse monti sus s'espaules a son p&egrave;the. Le Flip monti dans une chaise et soufflit qu'il en vint a but d'vent, mais la boustre d'veue n'en changeait pas, tans que si bein y perdi sa patience, prend sa botte et la fiche a travers du bulb. &#8220;La, y dis, la v'la souffli&eacute;e.&#8221;<br/>
<br/>
Dans la gniet la Mousse se resveillit et ouit t'chique chose grat&eacute;. &#8220;M&eacute;m&egrave;s,&#8221; ou dis, &#8220;j'entends une southie.&#8221; La Merrienne fis une tait saut que l'Flip en sauti hors du yi&egrave;t et s'trouvi dans l'fond d'la chambre. Ils ecoutirent pour deux minutes et y crurent que ch'tait des nouveaux mathi&eacute;s en d'sus d'yeux.<br/>
<br/>
A peine le soleil l'v&eacute; les v'l&agrave; en route. Au Zoo fallait vaies les marmouss&eacute;es, mais quant ils aperchurent la Merrienne y lus minrent tous sus lus jethets d'ri&egrave;the a la l'regarder. Chez pourre petits animaux sans doute virent une ersemblance. Les v'l&agrave; aller au th&eacute;&acirc;tre, mais quant Flip vit les belles jeunes filles, y vint mani&egrave;the d'excit&eacute;, quasiment mauvais, et la Merrienne criait qui s'nallait prendre le mors &egrave;s dents.<br/>
<br/>
L'affaithe allait de pi&egrave;the en pi&egrave;the, mais l'adji&egrave;vement du pliat ch'tait quant y furent dans l'train souos terre. Quant la Merrienne mins son pid sus la mont&eacute;e electrique ou s'trouvit emport&eacute;e et fis l'pus laid cri : &#8220;Flip! Flip! j'men vais au ciel, soigne de la catte.&#8221; Et bein minse s'fis Flip, si s'sis pas pu important qu'la catte le ciel est trop bon pour y'i. &#8220;P&eacute;p&egrave;s!&#8221; s'fis la mousse, &#8220;j'allons &ecirc;tre port&eacute;es nous, j'nai pas d'peux, mai.&#8221; Quant y vinrent au haut la Merrienne tait a gnors. T'chi d'j&acirc;tre et que tu'est a faithe la, s'fis Flip. &#8220;J'pensais que ch'tait la fin du monde, et t'chest a pri&eacute;.&#8221;<br/>
<br/>
Par chu temps l&agrave; tous en n'avaient yeu lus t'choeu content, comme nou di ten pliat Jerriais y n'avaient yeu plien lus braies, Flip voulait du lard et des dumplings, Merrienne avait mat dans l'corps et faisait la peignole comme une poule qu'a la p&eacute;pie, et la mousse tait d'mauvais humeur, un vrais tr&eacute;pi, j'vos l'garantis. Y s'en n'virent bein vite en Jerri. Y l'&eacute;thaient bein b&eacute;ni le sien qu'avait achat&eacute; la &#8220;Jenny&#8221;. Si ch'est qui vint d's'anglais lus offrir un bouan prix pour auchune de lus vaches, y l'accepteront, et mettront lus sous a la Banque. Quant a yeux, Jerri est la mielleuthe pieche du monde.<br/>
<br/>
Deux ou trais jours apr&egrave;s le Flip avait attachi un bouan d&icirc;ner et tout tranquillement dis :<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&#8220;Merrienne,&#8221;<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&#8220;J'avons tait et sommes ervenus touos les deux,<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;N'ya pas doute l'Angleterre chez merveilleux.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Par les Anglais Londres est ercherchi,<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais quant a nous j'aimons t'y le p'tit Jerri.&#8221;<br/>
<br/>
<br/>
<i><a href="leruez.html">S. P. Le Ruez.</a>  </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
    <li><a href="expomousses.html">Une exposition d'mousses</a><br/></li>
    <li><a href="lanchon3.html">Flip et Merrienne vont au Lanchon</a><br/></li>
    <li><a href="jeuchandelle.html">Le Jeu n'en vaut pas la Chandelle</a><br/></li>
    <li><a href="onclejoe.html">L'Oncle Joe</a><br/></li>
    <li><a href="malintrompe.html">Le pus malin s'y trompe</a><br/></li>
    <li><a href="vallait2.html">T'chest qui vallait l'mus des deux</a><br/></li>
    <li><a href="tempschangent.html">Les Temps Changent</a><br/></li>
	<li><a href="toutestbein.html">Tout est bein qui finit bein</a><br/></li>
	
<li><a href="visite1950.html">Flip et Merrienne vont en visite</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

