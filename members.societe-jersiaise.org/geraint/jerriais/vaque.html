<HTML>
<HEAD>
<TITLE>La Compliainte d'une Vaque.</TITLE>
<META  name="keywords" content="Jèrriais, Jersey cow, cattle breeding, vache jersiaise, vache normande, dairy, agriculture, farming, poetry, langue normande, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>MA TRISTE AUTOBIOGRAPHIE.<p>
La Compliainte d'une Vaque.</h2></font></center><p>

<TABLE align="right">
<TR>
<TD>
<CENTER><img src="jerseycow.jpg" WIDTH=327 HEIGHT=350 alt="Eune vaque J&egrave;rriaise"><br>
<FONT SIZE=2>Ch'est eune vaque J&egrave;rriaise</FONT><br>
<A HREF="vaque.wav"><IMG SRC="ecoute.jpg" WIDTH=25 HEIGHT=23 border=0 alt="clyiquez pouor ou&iuml; les mots"></A>
</CENTER>
</TD>
</TR>
</TABLE>

<CENTER><TABLE><TR><TD>
<font color="#215e21"><P>Pr&eacute;face.</P></font>

<P>J&eacute; n'sis qu'une vaque, il est bein vrai,<BR>
Mais, s&acirc;presti! je sis bein mins&eacute;thabl'ye;<BR>
Et 'n'faut pas, dame! en &ecirc;tre surprins:<BR>
La vie ach'teu' deveint insupportabl'y'e,<BR>
A un t&egrave; point que dans des temps<BR>
Je voudrais bein n'aver jamais veu l'monde.<BR>
J'en brai' parfais coumme un &ecirc;fant.<BR>
Que nou m'en ouait pus d'un mille &agrave; la ronde -<BR>
Voul'ous m'&ecirc;couter pour un p'tit,<BR>
Tandis que j'vos f'thai ma triste compliainte?<BR>
J'sis se&ucirc;the qu'ou'z'eth&egrave;z pitchi d'mai<BR>
Quand ou verr&egrave;z &agrave; tchi que j'sis contrainte.</P>

<P><font color="#215e21">Ma Naissance.</font></P>

<P>Je vins au monde un M&ecirc;cr&eacute;di<BR>
N'y'a pon rein d'dr&ocirc;le &agrave; chein qu&eacute; j'm'en rappelle:<BR>
Toute la s&eacute;th&egrave;e, en m'attendant,<BR>
Jean L'Brun, man ma&icirc;tre, assis sus la scabelle,<BR>
Et Louis, l'val&egrave;t, sus un soubat,<BR>
Ch&acirc;tchun &agrave; san tou' li&ecirc;saient la gazette<BR>
Qu'Maitr' Jean Du Heaume avait, l'matin,<BR>
Apport&egrave; d'vaut qu'les vaques fussent occouo traites -<BR>
La vielle lanterne, au cro' pendue,<BR>
N'lus dounnait pon une grand' sorte d'lumi&eacute;the;<BR>
Mais quand m&ecirc;me, i' s'griyaient occouo<BR>
A d&ecirc;chiffrer touos les ni&egrave;rs caract&eacute;thes.<BR>
Y'un d'ieux li&ecirc;sait et l'autre, d'un yi,<BR>
Dgh&eacute;ttait ma m&eacute;the, couochie au bas d'sa stalle,<BR>
Tandis que l'vi&egrave;r brun maringo<BR>
S'rouolait, s'grattait et dormait dans la paille.<BR>
La poule, &agrave; couer dans un bathi,<BR>
Clionq'tait parfais, coumme s'ou n'tait pas contente<BR>
De vaie la ni&egrave;t touann&egrave;e en jour<BR>
Pour tchique raison qui n'tait pon appathente.<BR>
La brune g&eacute;niche - une soeur &agrave; m&eacute; -<BR>
De temps en temps saq'tait sus sa t&ecirc;tchi&eacute;the<BR>
Et se r'mettait &agrave; ruminer<BR>
Ou &agrave; mauler s'n'&ecirc;train ou sa fe&ucirc;gi&eacute;the.<BR>
il appr&eacute;chait d&ecirc;ja d'min-ni&egrave;t,<BR>
Les hoummes h&ocirc;taient, &agrave; la veue d'la chandelle,<BR>
Tchan, g'niche et poule avaient l's'i&egrave;rs clios,<BR>
Et par la f'n&ecirc;tre, nou viyait l'cliai d'&ecirc;telles<BR>
Quand j'arrivi au monde, enfin......<BR>
"Viy'ons tch'est qu'ch'est, chutte fais, qu'ou nos rapporte,'<BR>
Se fit man ma&icirc;tre en me r'gardant..<BR>
- "Passe don l'gros s&egrave;, - il est aupi d'la porte -<BR>
Si ch'est un boeu j'ne l'garde pon,<BR>
Mais dans l'autr' cas, si ch'est une belle g&eacute;niche,<BR>
Je l'&ecirc;lev'thai, la demande ach'teu<BR>
Est tr&eacute;jous bouanne et - sans vouler &ecirc;tre riche -<BR>
Nou-z'aime aver de tchi montrer<BR>
Quand les marchands veinnent vos payi visite..."<BR>
"Oh! Ha! Moussieu, se fit l valet,<BR>
Ch'est une g&eacute;niche, viy'ous la belle petite!....'</P>

<P><font color="#215e21">Triste qu'menchement.</font></P>

<P>Je fu' pitchie en un instant<BR>
Les fi&egrave;rs en l'air sans &eacute;gards pour ma m&egrave;the<BR>
Qui pour me vaie et m'embrachi<BR>
A tigue de corps hallait sus sa t&ecirc;tchi&eacute;the,<BR>
Tithait la langue, long coumme le bras.<BR>
Souffliait, be&ucirc;lait, en ouvrant sa grand' goule,<BR>
T&acirc;cher d'm'agner aver ses pi'ds,<BR>
Et faisait tant de tin&eacute; qu'la pouorr' poule,<BR>
Dans san bathi, s'effr&eacute;dolait...<BR>
Ma&icirc;tre et val&egrave;t me frottaient a raidde brache<BR>
Ov du gros s&egrave;, sus touos les bords,<BR>
Sus les dgh&eacute;thets, le dos, l'ventre et la fache,<BR>
Jusqu'&agrave; ce que j'fusse &agrave; bu d'man vent!<BR>
Ma m&eacute;the be&ucirc;lait tristement, chutte pouorre vielle,<BR>
En aloignant l'mus&eacute; d'man bord<BR>
Tandis que j'tais &agrave; tremblier coumme une fielle<BR>
Entre les mains d'maitre et d'val&egrave;t...<BR>
Ch'est du', viy'ous, en arrivant au monde,<BR>
D'&eacute;tre ergard&egrave;e avec soup&ccedil;on;<BR>
Et d'se d'mander si dans deux-trais secondes,<BR>
Nou n'ou&iuml;tha pon l'verdict cruel:<BR>
"Che n'est ichin qu'une faillie p'tite bricole,<BR>
L'bouochi l'&eacute;tha d&egrave;s l'pr&eacute;chain mais<BR>
Nou n's'abuse pas &agrave; garder des qu&eacute;dolles<BR>
Qui d&ecirc;hont'taient ch't'&ecirc;tabl'ye ichin...!"<BR>
Ma&icirc;tre et val&egrave;t, sans s'g&ecirc;ner d'ma minz&eacute;the,<BR>
M'examinaient d'la t&ecirc;te &egrave;s pids,<BR>
Ass&egrave;z pour que j'en fusse pus tard de pi&eacute;the.<BR>
J'en 'tais tout &agrave; fait au m'sesp&eacute;.<BR>
I'voulaient vaie s'i' y'avait esp&eacute;thance<BR>
Que j'eusse un jour un bieau pi&eacute;cho:-<BR>
Si ch'est qu'j'avais justement la distance<BR>
Qui' faut aver entre les trans;-<BR>
S'ils 'taient, les quatre, d'la londgheu' n&eacute;cessaithe -<BR>
Pas &ecirc;lindghis, et pas trop courts;<BR>
Et si je t'nais, pour chounna, d'ma grand'm&eacute;the<BR>
Qu'avait, j'comprends, unn' t&egrave; pi&eacute;cho<BR>
Qu'nou le r'gardait tr&eacute;jous coumme un mod&egrave;le.<BR>
l' continuaient, don, &agrave; m'gorner<BR>
S'entre &ecirc;cliaithant ov la veue d'la chandelle<BR>
I' s'asseuthaient qu'man co 'tait fin,<BR>
Man mus&eacute; n&eacute;, le d'dans de m's'ouothelles jaunes;<BR>
Ils &eacute;thaient m&ecirc;me voulu saver<BR>
Dans combein d'temps qu'nou pouorrait vaie mes c&ocirc;nes!<BR>
Ma langue et l'bu d'ma coue 'taient ni&egrave;rs,<BR>
J'avais les gambes fines et pas trop mal faites,<BR>
Ils aimaient bein assez mes yi&egrave;rs,<BR>
Et i' trouvaient ma croupe qu&acirc;si parfaite.</P>

<P><font color="#215e21">Compathaison.</font></P>

<P>Lus examen finit enfin<BR>
I' n'duthi que deux minutes &agrave; vrai dithe, -<BR>
Assez longtemps pour que l'fermi<BR>
R'm&egrave;rtchisse les points qu'i' faut si bein d&ecirc;crithe<BR>
Pour les messieux qui font l'Herd Book.<BR>
Ah! chu Herd Book, ch'est la minz&eacute;the &egrave;t g'niches<BR>
Es boeux &egrave;s vaques et &egrave;s p'tits viaux!<BR>
Les b&ecirc;tes &agrave; saie, les brebis et les biches<BR>
Sont-i' heutheux d'en &ecirc;capper!<BR>
Pour yeux occouo la vie est agriabl'ye.<BR>
I' naissent et vivent et meuthent en r'pos:<BR>
Mais nous! J'avons d's'embarras incriyabl'yes<BR>
Tout ch'que j'faisons va dans l'Herd Book!<BR>
Ah! que l'monde est cruel au vieau!<BR>
J'veins d'vos montrer coumment qu'd&egrave;s sa naissance<BR>
De tout ch'qui peut l'faithe erm&egrave;rtchi<BR>
Nou s'm&egrave;t bein vite &agrave; prendre counnaissance.<BR>
N'y a pas d'pitchi pour autchun d'nous:<BR>
Un houmme est ma&icirc;tre absolu d'sa persounne;<BR>
I' peut na&icirc;tre ov de rouoges cheveux<BR>
D'un p&eacute;the Indien, d'une m&eacute;the Juive ou Bretonne<BR>
Et pour grand p&eacute;the aver un Turc,<BR>
Un Japonais, un Suisse ou m&ecirc;me un n&eacute;gre;<BR>
Tout l'monde le laisse; il est en r'pos.<BR>
Aussi longtemps qu'i' vit en houmme int&eacute;gre!<BR>
Qu'i' s'sait b&eacute; coumme un ange du ciel<BR>
Ou laid coumme le matin esprit li-m&ecirc;me,<BR>
San pedigree i' n'est pas t'nu<BR>
D'exposer, p't'&ecirc;tre avec une honte extr&egrave;me!<BR>
L'houmme ne dit pon d'y'o&ugrave; qu'i' proveint:<BR>
Mais pour les viaux la chose est diff&eacute;thente,<BR>
Et ch'est h&eacute;las! &agrave; nos d&ecirc;pens.<BR>
Sans qu'la raison m'en s'sait trop appathente;<BR>
- A mains qu'che s'sait que j'valons l'mus!<BR>
Et que les hoummes, qui s'consid&eacute;thent nos ma&icirc;tres.<BR>
Sont r&eacute;ellement nos inf&eacute;rieurs -<BR>
Et opr&egrave;s tout, i' pouorraient p't'&ecirc;tre bein l'&ecirc;tre!!</P>

<P><font color="#215e21">Prumi&eacute; R'pas</font>.</P>

<P>Ch'tait quand j'f&ugrave; sal&egrave;e coumme un lard<BR>
Qu'ma m&eacute;the, enfin, pu embrachi sa fille.<BR>
Mais dans p'tit d'temps, nou me r'halli..<BR>
N'faut pasles vaques aient autchune jouaie d'famille!<BR>
Mais ervenons &agrave; nos moutons...<BR>
Si ma vie d'vieau fut paisibl'ye et trantchille<BR>
Oulle 'tait bein triste et sans pliaisi:<BR>
D&egrave;s l'prumi&eacute; jour nou s'pathi m&eacute;the et fille!<BR>
Je fu' pitchie &agrave; grenotter<BR>
Dans un p'tit coin y'o&ugrave; qu'le jour v'nait &agrave; peine,<BR>
Tandis qu'ma m&eacute;the, &agrave; san tout seu,<BR>
Toute attrist&egrave;e, hallait de longues haleines:<BR>
La faim qu'menchi a m'digotter;<BR>
J'&eacute;thais voulu tetter, je m'mins &agrave; braithe;<BR>
Mais persounne ne s'en vint d'man bord<BR>
Pour me condithe &agrave; la stalle de ma m&eacute;the.<BR>
Le val&egrave;t vint ov un boutch&egrave;t<BR>
Et s'mins &acirc; traithe, assis sus sa scabelle,<BR>
Ma m&eacute;the, m&acirc;rrie, le coup-d'p&icirc;sait:<BR>
Il avait bieau lis crier "Ouais, ma vielle!"<BR>
Ou faisait servir sa coue d'fouet<BR>
Ou' l'is fichait raidde &agrave; travers la fache<BR>
(Il en juthait coumme un perdu)<BR>
Des laches - et pis de raidde bouannes laches!<BR>
I finit d'traithe, emportit l'lait,<BR>
Et frumit l'us en sortant d'dans l'&eacute;table, -<BR>
I' r'vint au bu' de tchics instants:<BR>
Mais &ecirc;cout&egrave;z de tch'est qu'i' fut coupabl'y'e..<BR>
Il engambi dans man cottin<BR>
- J'pensais de l'vaie me condithe &agrave; ma m&eacute;the<BR>
Pour me laissi' tetter en r'pos...<BR>
H&eacute;las! nouffait. I v'nait pour me faithe baithe,<BR>
Pour me faithe baithe dans un boutch&eacute;t!<BR>
M&eacute; qui n'savais pas sus tchi plian m'y prendre<BR>
Je m'accliutchi dans un p'tit coin...<BR>
"V&eacute;-t'en, s'fit-i', j'm'en vais b&eacute;t&ocirc;t t'apprendre,"<BR>
I' m'attrapi avec un bras.<BR>
En me r'gardant sans pitchi dans sa fache;<BR>
Et bein rud'ment, en m'capuchant.<BR>
Contre les plianches, m'env'yi a raidd&eacute;-brache.<BR>
Avec sa gambe contre man corps<BR>
I' me t'nait bon, tout &agrave; fait immobile,<BR>
J'&egrave;prouvi bein &agrave; m'&ecirc;capper<BR>
Mais &agrave; tchi bon? Ch'tait d'la peine inutile!<BR>
Et tout d'un coup, j'senti sa main<BR>
Qui m'empoignait par le haut d'ma pouorre t&ecirc;te<BR>
Et i' m'poussait l'm&ucirc;s&eacute; en bas<BR>
En m'qualifiant de "Boustre-de-p'tite-b&ecirc;te!"<BR>
I'm'entonci l'nez dans l'boutch&egrave;t...<BR>
J'avais du lait amont les deux n&acirc;zilles<BR>
Mais pas moyen d'rein avaler<BR>
Quand nou-z'a peux, nou r'd&eacute;gozille!<BR>
J'trembliais, j'souffliais, j'bouffais tout l'temps,<BR>
J'&ecirc;cliatchais l'lait partout dans ma minz&eacute;the<BR>
Mais j'&ecirc;couochais man pouor' mus&eacute;<BR>
Dans chu boutch&egrave;t sans parvenin &agrave; b&eacute;the!<BR>
Enfin, i' m'pitchi deux d'ses daigts<BR>
Dans l'bord d'la goule et j'fini' par comprendre<BR>
Comment chuchi au lieu d'tetter.<BR>
Oui, mais qu'j'avais en hann&egrave; pour l'apprendre!!<p>

<font color="#215e21">Le Malheur d'&ecirc;tre Belle.</font><p>

Ma vie entchi&eacute;the a 't&egrave; coumme ch'la...<BR>
Tout ch'que j'aim'thais ou qu'je f'thais par natuthe<BR>
Les hoummes tr&eacute;jous m'l'ont interdit;<BR>
Pour yeux, je sis une chose et pas une criatuthe!<BR>
Un bouan matin, avec pliaisi,<BR>
Je m'ap&egrave;rchu qu'au front j'avais des c&ocirc;nes<BR>
Qui justement se faisaient jour,<BR>
Et j'en' 'tais fi&eacute;the coumme une reine sus san tr&ocirc;ne.<BR>
Car les c&ocirc;nes sont pour le b&eacute;sti&acirc;<BR>
Chein qu'les chignons sont pour toutes les d'mou&eacute;selles<BR>
Et les moustaches pour les gar&ccedil;ons;<BR>
I' font les boeu's pus bieaux, les gn'iches pus belles,<BR>
Mes c&ocirc;nes craissaient &agrave; lus bouan gr&eacute;:<BR>
I' n'taient p't'&ecirc;tre pon exactement patheilles,<BR>
Mais tchil effet qu'ch'la peut aver<BR>
Sus chein qu'une vaque fournit pour dans la selle?<BR>
Et bein m'cr&eacute;th'ous quand j'vos dithai<BR>
Que pour mes c&ocirc;nes je subis un martythe<BR>
Es mains d'man ma&icirc;tre et d'san valet -<BR>
Deux vrais bouochi&egrave;rs, autant faut-i' en dithe?<BR>
Un jour je v'nais d'mangi man fain<BR>
Et j'en avais occouo tout pliein la bouoche,<BR>
Quand i 's'en vindrent &agrave; c&ocirc;t&eacute; d'mai<BR>
Avec chatchun lus r&acirc;pe et lus brioche<BR>
H&eacute;las! j'pensi, ch'est tout fini,<BR>
Me v'la ach'teu' que j'sis bein grosse et grasse,<BR>
Comme le poul&egrave;t qui tuidrent hier,<BR>
A l'us d'la vie et i 'faut que j'tr&eacute;passe!<BR>
Mais che n'tait pas pour me sangni,<BR>
A ch't'&ecirc;gard-l&agrave;, je n'avais rein &agrave; craindre;<BR>
Quoiqu'&agrave; m'n'id&egrave;e en v&eacute;thit&egrave;,<BR>
Pour chein qu'i' m'fidrent, j'&eacute;tais autant &agrave; pliaindre;<BR>
Car m'attrapant entre les deux,<BR>
Mes c&ocirc;nes si belles, i s'mindrent, &agrave; raidd&eacute;-brache,<BR>
A gobill'yi et &agrave; coper<BR>
Ov lus brioches, en morcieaux et b&eacute;daches.<BR>
Ils app'laient ch'l&agrave; "les affini," -<BR>
Ch'tait l&agrave; un plian pour les mettre r&eacute;dghuli&eacute;thes,<BR>
Car de nos jours, ch'qu'est naturel.<BR>
Ne convient pus, faut l'faithe m'illeu'.. ou pliaithe.<BR>
Apr&egrave;s aver don dolfitchi,<BR>
R&acirc;p&egrave;, frott&egrave; et cop&egrave; jusqu'au jaune<BR>
I' m'pitchidrent un esp&egrave;ce d'&eacute;tau<BR>
Qui p'sait un pliomb et qui m'teurtait les c&ocirc;nes!<BR>
J'fu d'm&ecirc;me attint&egrave;e pour des mais<BR>
J'pouvais &agrave; peine erl&eacute;ver ma pouorr' t&ecirc;te.<BR>
Mais fallait bein enduther l'ma'<BR>
Et m'laissi vaie ov une si vilaine cr&ecirc;te.</P>

<P>* * *</P>

<P>I' y'eut pus tard d'autre embarras:<BR>
L'exposition. qui s'tcheiut dans la p&acirc;raisse<BR>
Les obl'yigi &agrave; m'pr&eacute;pather<BR>
Pour que j'fusse belle, &agrave; man r'gr&egrave;t je l'confesse!<BR>
J'tais tout &agrave; fait bein dans m'n'&ecirc;tat<BR>
Mlais ch'la n'tait pas suffisant pour le ma&icirc;tre<BR>
J'n'eu' pus un seul instant de r'pos<BR>
Sinon quand j'tais dans la vallette &agrave; pa&icirc;tre.<BR>
A tout moment maitre et valet<BR>
S'en v'naient avec des bringes et des &egrave;cr&eacute;des<BR>
Et i' s'mettaient &agrave; tigue-de-corps<BR>
Entouor de m&eacute;, sans interm&eacute;de!<BR>
Souvent j'avais les l&eacute;rmes es yi&egrave;rs,<BR>
Quand une &ecirc;cr&eacute;de me capuchait la croupe<BR>
Ou qu'dans l'ouoth&egrave;lle i' m'bringeaient du,<BR>
Ou qu'i' m'faisaient, sus l'&eacute;paule, de grosses loupes.<BR>
Touos les jours quand l'temps 'tait mauvais<BR>
Ch'tait bringe, &ecirc;cr&eacute;de; - j'en' 'tais qu&acirc;si malade,<BR>
Pour m&eacute;, n'y'avait pus au tchun r'pos,<BR>
J'en perdais l'app&eacute;tit: j'trouvais tout fade!<BR>
Si ch'tait l&agrave; tout, ch'ne s'sait qu'mi&eacute; ma'.<BR>
Mais ne f'chin chein qu'est pi&eacute;the occouo que l'reste:<BR>
M&ecirc;me pour not tchoeu' n'y'a pas d'&ecirc;gards...<BR>
Nou m'a mathi&egrave;e &agrave; tchic un que j'd&ecirc;teste!<BR>
Ch'est une horreur et j'n'en r'veins pas!!<BR>
Mais &agrave; tchi bon vouler montrer mes c&ocirc;nes?<BR>
J'n'y gangn'rais pas, ch'est bein certain,<BR>
M&ecirc;me s&icirc; j'briais coumme un vi&egrave;r gramophone.</P>

<P><font color="#215e21">Responsabilit&egrave; et dignit&egrave;.</font></P>

<P>Man prumi&eacute; vieau fut un p'tit boeu<BR>
(Il a d&eacute;j&agrave; gangni l'prix d'la p&acirc;raisse<BR>
Et san portrait et san nom tout au long<BR>
Ont y'eu l'honneu' d'patha&icirc;tre dans la Presse).<BR>
Il 'tait au monde ded'pis un mais<BR>
Quand Jean L'Brun vint me qu'si dans la Vallette<BR>
Le jour d'l'examen du Herd Book<BR>
Qu'avait 't&egrave; annonc&egrave; sus les gazettes.<BR>
Nou s'assembl'yi dans l'grand carrefour<BR>
Entre l'egl'yse et la salle paroissiale<BR>
J'&eacute;tions, j&eacute; crai, quatorze en tout<BR>
D'vant les messieux d'la Soci&eacute;t&eacute; Royale.<BR>
Je n'eumes pas nus', d'peine a passer<BR>
Et pour ma part, je veurs bein vos l'admettre<BR>
J'tais fi&eacute;the quand j'ou&iuml; dithe qu'&agrave; l'av'nin<BR>
Opr&egrave;s man nom, je port&egrave;thais deux lettres...!<BR>
Je n'le dis pas par vanit&eacute;;<BR>
Coumme pour les hoummes, ch'est &egrave;tou pour les b&ecirc;tes<BR>
Les siens qui gagnent le pus d'honneurs,<BR>
Sont extchusabl'yes si ch'est qui draichent la t&ecirc;te!</P>

<P><font color="#215e21">Cruaut&egrave; et Injustice.</font></P>

<P>Je n'fu' pas traite le ser de d'vant<BR>
L'exposition. - La ni&egrave;t, j'fus mal &agrave; m'n'aise<BR>
Man lait sembliait p'ser d'pus en pus<BR>
L'pi&eacute;cho m'craissait en londgheur et en laize<BR>
Mes trans se mindrent &agrave; m'pitchi du,<BR>
I' grossissaient et dev'naient du&egrave;rs et raiddes<BR>
Je pi&eacute;tinais mais &agrave; tchi bon?<BR>
A man malaise, 'n'yavait qu'un seul &egrave;rmi&egrave;dde -<BR>
Je l'savais bein et d'vant longtemps<BR>
Je n'pouvais pus y t'nin, je m'mins &agrave; braithe...<BR>
J'm&eacute; l'vi' d'pus bouanne heuthe que d'amor<BR>
Esp&eacute;thant qu'ma&icirc;tre ou val&egrave;t veindraient m'traithe<BR>
Sus l'matin, j'les vi' bein s'en v'nin<BR>
Avec couleux d'vant&eacute; canne et s'cabelle...<BR>
J'pensais qu'i' s'en v'naient m'soulagi<BR>
Mais j'oubliais qu'faut souffrir pour &ecirc;tre belle<BR>
Les filles et femmes le savent &egrave;tou<BR>
Dans lus habits qui l's'emp&ecirc;chent d'aller vite,<BR>
Avec lus corps si raidde &ecirc;treint<BR>
Et lus pouorres pi'ds dans des bottes bein trop p'tites!<BR>
Et quand i' mettent ches grands chapieaux,<BR>
Aussi grands comme les roeux de tchique chivi&eacute;the,<BR>
Et les font t'nin ov de long clious<BR>
I' daivent pus tard, j'sis seux, en &ecirc;tre de pi&egrave;the!<BR>
M&eacute;, qu'avais l'pi&eacute;cho pi&eacute;the que pliain,<BR>
Qui m'en trouvais d&eacute;j&agrave; toute minz&eacute;thabl'ye,<BR>
Man tou' n'vint pas: j'plieuthais d'd&ecirc;pi&egrave;d<BR>
En viyant traithe toutes les autres dans l'&ecirc;tabl'ye.<BR>
Je fu bringie et em'n&egrave;e d'hors<BR>
Nou m'fit marchi une terribl'ye distance;<BR>
Sus le qu'min mes chabos b&ucirc;chaient;<BR>
Si je n'les perdit pon, ch'est qu'j'eu d'la chance!!<BR>
J'souffrais-t'i' sus chu traj&egrave;t-l&agrave;...<BR>
J'trouvais qu'la route est bein autrement duthe<BR>
Que notr' valette et notr' grand pr&egrave;,<BR>
Avec lus frais tapis de riche verduthe!<BR>
Ov sept autres b&ecirc;tes nou m'fit marchi<BR>
Dans un grand' tou' endrait un fliotch&egrave;t d'monde<BR>
Tandis qu'des juges lus abusaient<BR>
A nos pinchi la couenne toutes les secondes!<BR>
I' voulaient vaie ch&acirc;tchun d'nos points,<BR>
Et s'asseuther d'la grosseu' d'notr' lumi&eacute;the,<BR>
Saver si nos trans 'taient beins mins.<BR>
Et si j'avions d'bieaux quartch&egrave;rs de dri&eacute;the!<BR>
J'tais si lass&egrave;e opr&egrave;s tout ch'l&agrave;,<BR>
Que quand nou m'mins le prix pardessus toutes<BR>
Je n'y prins pon autchun pliaisi<BR>
J'pensais tout l'temps &agrave; mes deux milles de route!<BR>
Et m'en r'venant, ov le val&egrave;t,<BR>
Ma t&ecirc;te orn&eacute;e d'ribans, je m'trouvais triste.<BR>
Le ma&icirc;tre, li, 'tait au d&icirc;ner<BR>
Et il avait pus d'vingt pliats sus sa liste!<BR>
Pour nous, h&eacute;las! le sort est du,<BR>
J'gangnons les prix, mais ch'est d'autres qu'en amendent<BR>
J'enhannons pour faithe profiter<BR>
Des gens qui tout d'un coup nos vendent!<BR>
Tout l'long du qu'min en m'en r'venant<BR>
Je m'trouvais b&ecirc;te et p'sante coumme une baleine<BR>
Toute &ecirc;call&egrave;e et tout d'travers<BR>
Je n'gabathais qu'avec la pus grand peine.<BR>
Man pouorre pi&eacute;cho, tout gros enfli&ecirc;,<BR>
M'faisait souffrir d'v&eacute;thitabl'yes tortuthes<BR>
Et goutte &agrave; goutte j'perdais man lait<BR>
Car nou n'peut pas s'mettre au d'sus d'la natuthe.<BR>
Quand j'fu' r'venue, enfin, siez nous,<BR>
J'tais certain'ment bein pus morte qu'vivante<BR>
Et j'n'avais pus le tchoeu d'penser<BR>
Au premi&eacute; prix de tchi que j'tais gagnante!<BR>
Nou m'fliatti quand j'passi dans l'b&egrave;l<BR>
Et pis je r'fu' condite &agrave; ma vielle stalle,<BR>
Nou s'mins &agrave; m'traithe - et pas trop t&ocirc;t -<BR>
Car &agrave; mi&eacute;-morte, je m'rouolli sus ma p&acirc;lle.<BR>
Nou m'baillit d'ieau dans un boutch&ecirc;t<BR>
Et nou m'fliantchi une brachie d'grain d'Espagne,<BR>
Ch'tait l&agrave; tout chein qu'y'avait pour mai<BR>
Mais l'ma&icirc;tre, ailleurs, avalait du champagne!<BR>
Viy'ous l'contraste entre nos deux,<BR>
N'tait-che pon &agrave; m&eacute; que v'naient les r&ecirc;compenses?<BR>
Mais l'ma&icirc;tre, h&eacute;las, m&eacute; gobait tout.<BR>
Ah, si j'osais vos dithe tout chein qu'j'en pense!!</P>

<P><font color="#215e21">L'inhumanit&eacute; des hoummes.</font></P>

<P>J'ai 't&eacute; minze au Concours Beurrier<BR>
J'ai gangni man Certificat d'M&eacute;rite<BR>
Mais pour l'aver que j'ai souffert<BR>
En avalant tant d'ingr&eacute;dients qu'excitent!<BR>
J'ai l'estouma' tout deslotchi<BR>
Et j'ai tr&eacute;jous mauvais go&ucirc;t dans la bouoche...<BR>
Quand les hoummes veulent des mathes de lait<BR>
Les vaques, h&eacute;las! n'ont pas la vie bein douoche!<BR>
L's'humains, tout d'm&ecirc;me, sont-i' cruels!<BR>
A bouan d'lus faits m'ont souvent fendu l'&acirc;me;<BR>
Mais &agrave; l'&eacute;gard de man drain vieau<BR>
Man ma&icirc;tre a yeu une condite pus qu'inf&acirc;me!<BR>
Tout chein que j'e&ucirc;mes &agrave; enduther<BR>
Es mains des hommes m&eacute; et ma pouorre vielle m&eacute;the<BR>
Quand j'vins au monde 'tait mal assez;<BR>
Mais ch'est qu'l'av'nin m'en r&ecirc;servait bein plaithe...<BR>
Faut que j'vos diche qu'un bieau matin<BR>
Quand, bein trantchille, j'&eacute;tais dans l'clios &agrave; pa&icirc;tre,<BR>
Je vi rond'ment s'en v'nin d'man bord<BR>
Deux &ecirc;trangi&egrave;rs en compagnie d'man ma&icirc;tre.<BR>
Je l'vi la t&ecirc;te et m'mins &agrave; ruminer.<BR>
Ils appr&eacute;chidrent en pilv&acirc;tchant men' herbe<BR>
Et s'apitchidrent &agrave; me r'garder:<BR>
Viy'ous, s'f&icirc;t l'ma&icirc;tre. Oulle est superbe:<BR>
Les &ecirc;trangi&egrave;rs ne disaient mot<BR>
Mais i' m'trouvaient tout d'm&ecirc;me assez passabl'ye,<BR>
Car tout d'un coup sans m'en dgh&egrave;rni!<BR>
Les v'la &agrave; faithe un bardghin d&ecirc;testabl'ye!<BR>
- Man vieau 'tait pour v'nin dans huit jours<BR>
Et que ch'fusse boeu ou bein que ch'fusse g&eacute;niche,<BR>
Ils acat'taient m&eacute;the et &ecirc;fant!<BR>
Faut-i' souffri' pour le pliaisi des riches!!<BR>
Ch'tait des marchands Am&eacute;thitchains<BR>
Mais Jean L'Brun t'nait &agrave; conserver ma race. -<BR>
Par int&eacute;th&ecirc;t, erm&egrave;rtchiz bein,<BR>
Pas par pitchi, l'houmme n'en a autchune trace..<BR>
I' lus dit don, qu'si ch'tait un boeu,<BR>
Ni vaque ni vieau n'sortithaient de s'n'&ecirc;tabl'ye;<BR>
Si ch'tait une g'niche, i' vendrait bein<BR>
Sait m&eacute;the ou fille pour un prix raisonnabl'ye.<BR>
Monstre qu'il est: d'vant qu'i' vaie l'jour<BR>
Vendre un &ecirc;fant, pour le s'pather d'sa m&eacute;the!<BR>
Ou la m&eacute;the pour l'env'yer au lliain<BR>
Plieuther tr&egrave;jous les siens qu'ou laisse dri&egrave;the.</P>

<P><font color="#215e21">Tortuthe et Exil.</font></P>

<P>- Ch'fut une g&eacute;niche... J'en eu' l'tchoeu gros<BR>
En me r'souv'nant d'chu bardghin satanique<BR>
- Ma pouorre &ecirc;fant reste en Jerry<BR>
Et nou m'exile, toute seule, en Am&eacute;thique!<BR>
J'm'en vais pour ne r'venin jamais<BR>
J'ne r'verrai pus nos clios ni notre &ecirc;tabl'ye;<BR>
J'ne r'mettrai pus les pi'ds ichin;<BR>
La lou&eacute; m'le d'fend. N'est-che pas abominabl'ye?<BR>
Et pis j'entends que d'vant m'n'aller<BR>
Faudra subir les pus affreuses tortuthes...<BR>
Jusqu'&agrave; une pli&egrave;che app'l&egrave;e <a href="springfield.html">Springfield</a><BR>
Nou m'chabol'la dans tchique sorte d'v&eacute;tuthe.<BR>
Un houmme ov un grand blianc d'vant&eacute;<BR>
Dait m'enfoncer une adjulle longue et fine<BR>
Bein liain dans l'co - pour m'&ecirc;prouver<BR>
Et se faithe seux qui n'y'a pas d'ma' qui m'mine.<BR>
I' sembli&eacute;thait qu'ch&eacute; s'sait assez.<BR>
Helas, nouffait! I' prendront un fer rouoge<BR>
Et m'br&ucirc;l'lont d'tchi sus y'un des pi'ds -<BR>
Et m'capuch'chont sans doute si ch'est que j'bouoge!<BR>
I' s'en vont m'faithe &eacute;tou un creux<BR>
- Ov un gimblet, j'crai bein, - dans un ouothelle<BR>
Pour mettre une pliaque &agrave; num&eacute;thos<BR>
Et faut qu'j'enduthe des actions si cruelles!...<BR>
- J'tchitte ma patrie, et mes &ecirc;fants,<BR>
- J'men vais parce que j'tais belle et bouanne laitchi&eacute;the,<BR>
- J'sis vendue car j'faisais d'man mus...!<BR>
-Dans une autre monde, je trouv'thai man chim'tchi&egrave;the.</P>
&nbsp;<p>
<P><i><a href="ejluce.html">ELIE.</a></i></P>
</TD></TR></TABLE></CENTER>

&nbsp;<p>
<FONT SIZE=2>
<i>Viyiz &eacute;tout</i>:<p>
<ul>
<li><a href="vaquevoc.html">Les parties d'eune vaque</a><p>
<li><a href="jerseycow.html">Les vaques d&eacute; J&egrave;rri</a><p>
<li><a href="jerriaises.html">Les J&egrave;rriaises</a><p>
<li><a href="gdfvaque.html">Nouot' chi&eacute;the p&eacute;tite vaque</a><p>
<li><A HREF="pinel.html">Le Bouan Docteu' pour les Vaq's et les Jhvaux</A><p>
<li><a href="fermethie.html">La f&egrave;rmethie en J&egrave;rriais</a><p>
<li><a href="bellevaque.html">La Belle Vaque &agrave; Charlie</a><p>
<li><a href="betesacones.html">Les B&ecirc;tes &agrave; C&ocirc;nes</a><p>
<li><a href="milk.html">L&eacute; c'menchement d'la Jersey Milk Marketing Board</a><p>
<li><a href="laittie.html">La lait'tie</a><p>
<li><a href="achocre.html">L'Achocre</a><p>
<li><a href="gdftouau.html">Av'-ous consult&eacute; l'touauth&eacute;?</a><p>
<li><a href="mithaclye.html">Un Mithacl'ye</a><p>
<li><a href="boeux1914.html">Une nouvelle sorte d'Boeux</a><p>
<li><a href="gniche.html">La g'niche &agrave; m'n oncle</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="lettre1912.html">Eune lettre d&eacute; 1912</a><p>
<li><a href="vaque_phlip.html">La Vaque &agrave; Ma&icirc;tre Phlip</a><p>
<li><a href="vaque2001.html">2001: L'ann&eacute;e d&eacute; la Vaque J&egrave;rriaise</a><p>
<li><a href="amuser1920b.html">Pour vos amuser</a><p>
<li><a href="amuser1920d.html">Pour vos amuser</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="painnoble.html">All about Golden Fern's Noble</a><p>
<li><a href="painexpert.html">Rapport d'Expert?</a><p>
<li><a href="cahouain_betes.html">T&eacute; r'connais-tu un mio dans les b&ecirc;tes?</a><p>
<li><a href="painbullshow.html">Piteur reports on the bull show</a><p>
<li><a href="pmheifer.html">Ph'lip shows his heifer in milk</a><p>
<li><a href="pmboeu.html">Ph'lip et san boeu</a><p>
<li><a href="pm3000boeu.html">Trais mille louis pour un boeu!</a><p>
<li><a href="mavieillenancy.html">Ma vieille Nancy</a><p>
<li><a href="bullchinashop.html">Coumme un touauth&eacute; dans eune boutique &agrave; porc&eacute;laine</a><p>
<li><a href="joey.html">Joey</a><p>
<li><a href="vaquesmucres.html">Les vaques sont mucres</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



</BODY>
</HTML>
