<HTML>

<!-- Mirrored from members.societe-jersiaise.org/geraint/jerriais/gdftresor.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Un Tr&eacute;sor</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un Tr&eacute;sor</h2></font></center><p>

<i><font size="-1">Fort Lauderdale, Florida,<br/>
U.S.A.<br/>

L&eacute; 18 d'avri, 1970.<p></font></i>

Moussieu l'R&eacute;dacteu,<p>

Nou m'a tchiquesfais dit qu&eacute; j'd&eacute;v'thai &ecirc;crithe tout ch'qu&eacute; j'connais entouorre les vielles cou&ocirc;teunmes J&egrave;rriaises. eh bein, i' m'sembl'ye qu&eacute; j'en ai tellement &ecirc;crit au sujet avau l's ann&eacute;es qu'vouos lecteurs s'en vont &ecirc;t' enn'y&eacute;s d'li&eacute;the mes lettres s'maine aupr&egrave;s s'maine si j'continnue &agrave; p&acirc;ler du temps pass&eacute;. &quot;Ch'est tr&eacute;jous la m&egrave;me turlutte!&quot;, i' s'en vont dithe!<p>
<img src="dictionnaithe.jpg" width="150" height="163" alt="Dictionnaithe J&egrave;rriais-Fran&ccedil;ais" title="" align="right" />

Un vi&egrave;r <a href="ditons.html">diton</a> nouos dit qu'changement d'p&acirc;tuthe fait les vieaux gras, ch'est en tchi changement d'lectuthe dait enrichi l'esprit, et v'la tchi m'fait penser qu's'ou-s-aimez &agrave; li&eacute;the l&eacute; J&egrave;rriais mais qu'ou-s-&ecirc;tes enn'yes d'li&eacute;the man bargou&ecirc;ch&icirc;n ouvrez l'fanmeux <a href="gdfdictionnaithe.html">Dictionnaithe J&egrave;rriais-Fran&ccedil;ais</a> et ou-s-y trouv'thez eune grand' richesse d'histouaithes et des cou&ocirc;teunmes du temps pass&eacute;. Comme j'l'ai probli&eacute;ment mentionn&eacute; d'vant, chu dictionnaithe-l&agrave; a la pliaiche d'honneu sus m'n &ecirc;critouaithe ich&icirc;n en Am&eacute;thique, et j'en ai un deuxi&egrave;me sus m'n &ecirc;critouaithe au M&eacute;nage &egrave;s Feuvres en J&egrave;rri &eacute;tout. J&eacute; n'voudrais pon &ecirc;t' sans, et j'm&eacute; d'mande souvent comment qu'j'&ocirc;sais &ecirc;crithe en langue J&egrave;rriaise d&eacute;vant l'aver d'amain comme dgide! Il est l'ma&icirc;tre d'&ecirc;cole d&eacute; ma vieill&egrave;che!<p>

I' d&eacute;v'thait y'en aver iun siez touos les J&egrave;rriais. I' n'y a qu'&agrave; l'consulter pour saver tch'est tch'i' s'passait dans l'&Icirc;le au temps jadis. Tant pus qu&eacute; j'l'ouvre, tant pus j'sis &ecirc;m&egrave;rvilyi d'vaie un accompte des vielles cou&ocirc;teunmes d&eacute; nouos anch&ecirc;tres. I' n'y a qu'&agrave; l'ouvri &agrave; Dgi l'Ad&egrave;rt - y'en a dans toutes les pages. Ouaithe qu&eacute; j'appr&eacute;che d&eacute; la huptantaine, j'li&eacute; hardi d'choses d&eacute;dans qu&eacute; j'n'ai pon veu ni seu quand j'tais mousse. Par exempl'ye, j&eacute; n'savais pon tch'i y'avait ieu telle chose comme d&eacute; foui &agrave; la tch&eacute;thue. J'n'ai janmais veu ch'la s'faithe. L&eacute; dictionnaithe nouos dit qu'eune douzaine ou pus d'hommes suivaient la <a href="touonnnie.html">tch&eacute;thue</a> &agrave; br&icirc;si dans chaque raie atout lus b&ecirc;ques, pour y b&ecirc;tchi eune profondeu d'pus. V'la tchi m'fait penser qu&eacute; ch'tait d'vant qu'la <a href="grand_tchethue.html">grand' tch&eacute;thue</a> f&icirc;sse s&eacute;n appathence. I' patha&icirc;t qu&eacute; ch'tait pour la tchultuthe des p&acirc;nnais tch'i' fallait foui ou touanner profondement. I' d'vait &ecirc;t' &icirc;nt&eacute;r&ecirc;ssant d'vaie eune douzaine d&eacute; b&ecirc;ques suivre eune tch&eacute;thue &agrave; br&icirc;si! Ch'est du fort travas, et ch'est seux tch'il' 'taient alt&eacute;th&eacute;s et tch'i' fallait au mains eune joudgie dg'ieau d'vie pour les d'salt&eacute;ther!<p>
<img src="pannais.jpg" width="180" height="100" alt="des p&acirc;nnais" title="" align="left" />
Chein tchi m'&icirc;nt&eacute;r&ecirc;sse est qu'chutte profonde fouithie-l&agrave; 'tait faite pour la tchultuthe des p&acirc;nnais. J&eacute; l's aiment hardi, les p&acirc;nnais, mais quand j'tais en J&egrave;rri l'&ecirc;t&eacute; pass&eacute; j'n'en viyais pon souvent dans l'marchi. Un marchand m'd&icirc;sait tch'i' fallait attendre pour la preunmi&eacute; g'l&eacute;e pour tch'i' f&ucirc;ssent bouannes &agrave;  d&ecirc;foui, mais quant &agrave; m&eacute; j'les trouvent bouannes en autcheun temps, et j'en mange souvent ich&icirc;n ches jours. Eune dr&ocirc;le d&eacute; chose est qu'j'&ecirc;prouvis &agrave; en acater dans les marchi&egrave;rs &agrave; <a href="saintmalo.html">St. M&acirc;lo</a> et St. S&egrave;rvan l'&ecirc;t&eacute; pass&eacute; et qu'p&egrave;rsonne n&eacute; patha&icirc;ssait saver tch'est qu&eacute; ch'tait qu'eune p&acirc;nnais! J'eus &agrave; lus en montrer la description dans l&eacute; p'tit dictionnaithe Larousse pour les p&egrave;rsuader tch'i' y'avait telle chose!<p>

D'apr&egrave;s nouot' dictionnaithe J&egrave;rriais, il ont 't&eacute; tchultiv&eacute;es en J&egrave;rri d&eacute;pis siex chents ans! Et au c'menchement du drein si&egrave;cl'ye la r&eacute;colte d'p&acirc;nnais couvrait un dgi&ecirc;xi&egrave;me d&eacute; la t&egrave;rre labouothabl'ye d'l'&Icirc;le! I' faut penser qu'les va&icirc;th&icirc;ns s'entr'-a&icirc;dgeaient comme pus tard &agrave; la grand' tch&eacute;thue et qu&eacute; ch'tait eune occ&acirc;sion d'fest&icirc;n, car l&eacute; Sieur <a href="lemaistre.html">L&eacute; Maistre</a> nouos d&icirc;t tch'i' chantonnaient, en s'mant: &quot;Belles et bouannes, belles et bouannes et sans filots; grosses et longues et pas fourtchies; belles et bouannes, belles et bouannes et sans filots!&quot; Appathemment, la r&eacute;colte 'tait &icirc;mportante pour la nou&ocirc;rrituthe des b&ecirc;tes &agrave; saie et des bestchieaux, ouaithe qu&eacute; les couochons, patha&icirc;t-i', aimaient mus les chours. I' l's engraissaient quand-m&egrave;me dans siex s'maines sus des p&acirc;nnais, et des boeufs dans trais mais! Et l'beurre des vaques tch'en mangeaient 'tait d'eune qualit&eacute; sup&eacute;rieure.<p>
<img src="chours.jpg" width="180" height="350" alt="chours" title="" align="right" />
En p&acirc;lant d'<a href="chours.html">chours</a>, v'la tch'i' m'fait penser qu'nou n'en vait pon fort des cheins tch'ont <a href="10feet2.html">dgiex pids d'hauts</a> en J&egrave;rri &agrave; ch't heu, mais y'en avait tout pliein quand j'tais mousse, et nou chantait souvent: &quot;<a href="perdu.html">J'ai p&egrave;rdu ma femme en pliantant des chours, v&egrave;rse dans man v&egrave;rre!</a>&quot; Et j'm'&egrave;rsouveins tch'i' y'avait tr&eacute;jous eune racachie d'b&acirc;tons d'trous d'chours raides et v&egrave;rnis, atout eune ronde t&ecirc;te en argent tch'avait l'<a href="etchusson.html">&ecirc;tchusson d'J&egrave;rri</a>, auve ses trais lions, grav&eacute; d'ssus, dans un pot &agrave; l'entr&eacute;e d'la boutique &agrave; p'tun au Sieur Belford dans La Rue du Marchi - appel&eacute;e &quot;Halkett Place&quot; &agrave; ch't heu. I' m'sembl'ye qu&eacute; ch'tait &agrave; l'entr&eacute;e d'chutte boutique-l&agrave; qu&eacute; l'estatue d'un soudard &agrave; cotillons 'tait m&acirc;t&eacute;e &agrave; faithe la beinv'nue &agrave; tout l'monde. Oulle est dans l'mus&eacute;e d'La Soci&eacute;t&eacute; Jersiaise &agrave; ch't heu. Les visiteurs tchi v'naient en J&egrave;rri en &ecirc;t&eacute; dans chu temps-l&agrave; lus en r'allaient tr&eacute;jous atout iun d'ches b&acirc;tons d'trous d'chours-l&agrave;. J&eacute; n'sai pon si nou peut en acater aujourd'aniet.<p>

Eune chose est bein se&ucirc;the. L'histouaithe d&eacute; J&egrave;rri, et la vie et les vielles cou&ocirc;teunmes et crianches des J&egrave;rriais du temps jadis n'&icirc;thont janmais dans l's oubliettes. Gr&acirc;ce &agrave; L'Acad&eacute;micien Fra&icirc;nque L&eacute; Maistre i' sont r'cord&eacute;es pour touos temps dans san fanmeux dictionnaithe J&egrave;rriais!<p>

<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="perdu.html">J'ai P&egrave;rdu Ma Femme</a><p>
<li><a href="10feet2.html"> L'&Icirc;le De J&ecirc;rri</a> - Cabbages ten feet high<p>
<li><a href="10feet.html">Not' &Icirc;le d&eacute; J&egrave;rri</a> - Cabbages ten feet high<p>
<li><a href="gdflangue.html">Nouot' vielle langue</a><p>
<li><a href="gdfraresmots.html">Des rares mots</a><p>
<li><a href="gdfraresmots2.html">Acouo des rares mots</a><p>
<li><a href="gdfrares.html">Des rares mots</a><p>
<li><a href="gdfcherchi.html">&Agrave; forche d'ch&egrave;rchi nou trouve!</a><p>
<li><a href="gdfouie.html">J'avais l'ou&iuml;e finne!</a><p>
<li><a href="gdforth.html">Orthographique</a><p>
<li><a href="gdfrichesse.html">La richesse d&eacute; nouot' langue</a><p>
<li><a href="gdfviersmots.html">Tchiques vi&egrave;rs mots</a><p>
<li><a href="gdfcorps.html">Un tas d'corps</a><p>
<li><a href="gdfpataflias.html">Tchi pataflias!</a><p>
<li><a href="dictionnaithe2.html">L&eacute; Dictionnaithe J&egrave;rriais-Fran&ccedil;ais</a><p>
<li><a href="gdftutelle.html">&Agrave; tout seigneur tout honneur!</a><p>
<li><a href="ecrivoc.html">&Ecirc;crithe et li&eacute;the</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftresor.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>

