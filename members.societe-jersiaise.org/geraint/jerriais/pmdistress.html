<HTML>

<!-- Mirrored from members.societe-jersiaise.org/geraint/jerriais/pmdistress.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
<HEAD>
<TITLE>More distress at Portinfer</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>More distress at Portinfer</h2>
No tomato money yet</font></center><p>

Moussieu l'Editeu,<br/>
<br/>
Me v'la un mio dans l'embarr&acirc;s, et touos les jours l'affaithe empi&egrave;the. Et tout &agrave; cause de chais fichues <a href="pmtomato.html">toumates</a>.<br/>
<br/>
Ch'est comme chonnechin. L'affaithe qu'menchit &agrave; tou&ocirc;n&eacute; salope sam'di pass&eacute; quand y nos vint une lettre du moussieu d'la banque nos disant tch'il avait grand r'gret mais tch'y n'voulait pas vais un seul ch&eacute;que de m&eacute; d'vant r'ch&eacute;v&eacute; tchiques sous.<br/>
<br/>
&quot;Une belle affaithe,&quot; s'fit la Merrienne. &quot;Et me tch'y n'ai qu'djais'huit sous dans la maison. Le boulandgi veint lundi, et y'en &eacute;tha ben d'autres une fais qu'le monde s&eacute;thont que j'sommes souos l'fou.&quot;<br/>
<br/>
&quot;J'n'y sommes pon ocquo,&quot; j'l'y dit, &quot;pas d'un biau but. R'garde toutes les c&acirc;ss&eacute;es d'<a href="pmtomatoes.html">toumates</a> que j'avons envi&eacute; en ville. Y'en a pour une raide bouonne somme l&agrave;.&quot;<br/>
<br/>
&quot;P't'&ecirc;tre ben qu'oui, et p't'&ecirc;tre ben qu'n&acirc;nin,&quot; ou s'fit. &quot;Tch&ecirc;sque-y t'a dit qu't'en r'ch&eacute;v'th&acirc;s un sou. N&eacute; v'la des s'maines et des s'maines que les tounmates vont, et pas un liard de r'chu. Sans doute y'&eacute;tha tchiquechose &agrave; la fin, mais dans l'entretemps tch&ecirc;sque j'allons faithe?&quot;<br/>
<br/>
&quot;J'allons faithe comme le restant,&quot; j'l'y dit. &quot;J'allons faithe de notre m&ucirc;s.&quot;<br/>
<br/>
&quot;V&egrave;the, mais,&quot; ou dit, &quot;quand l'monde veindront pour l&ucirc;s sous, tch&ecirc;sque j'allons l&ucirc;s dithe?&quot;<br/>
<br/>
&quot;Que j'les payethons quand j'&eacute;thons r'chu pour nos toumates,&quot; j'l'y raiponnit.<br/>
<br/>
&quot;Ah,&quot; ou s'fit, &quot;ch'est d'm&ecirc;me! Et crai-tu qu'tan n'veu Liai&ecirc;sse accept&eacute;tha ch't' extch&ucirc;se-l&agrave; quand y veindra lundi matin pour les sous qu'tu l'y dait d'pis l'mais mars pour d'la s'menche?&quot;<br/>
<br/>
&quot;Faudra ben. Ch'n'est pas d'ma faute.&quot;<br/>
<br/>
&quot;Et touos l's'autres?&quot;<br/>
<br/>
&quot;La m&ecirc;me boutique. Mais pour les encouothagi un mio tu peux l&ucirc;s dithe que j'ai toute &eacute;spethance de r'ch&eacute;v&eacute; d'vant Nou&euml;.&quot;<br/>
<br/>
&quot;Y ne s'sont pas contents,&quot; ou s'fit. &quot;Y'a d&ecirc;ja tchique temps tch'y font des grimaches quand y veinnent pour rain. Tu n'&eacute;thais pas deu accat&eacute; tout chonna &agrave; cr&eacute;dit. J't'l'avais tr&eacute;jous dit.&quot;<br/>
<br/>
&quot;Epis t&eacute;,&quot; j'l'y dit. &quot;Tch&ecirc;squ'y fut accat&eacute; une biche tchi n'donne pas une goutte de lait, sans p&acirc;sl&eacute; d'un couplye d'pithots tchi mangent le long des jours, et pas un oeu d'pis tch'y sont ich&icirc;n, et deux lapines tch'y taient pour av&eacute; des p'tiots en m&acirc;sse, et pas un signe de yun ocquo? Dis-m&eacute; chonna.&quot;<br/>
<br/>
&quot;Ch'n'est pas des lapines du tout,&quot; ou dit, &quot;mais je n'savais pas m&ucirc;s. Quand au restant, j'me fiaias s&ucirc;s les toumates, car touos les jours tu tais &agrave; cont&eacute; combain d'chents louis tchi s'en allaient rapport&eacute;.&quot;<br/>
<br/>
&quot;Eh ben,&quot; j'l'y dit, &quot;je n'sommes pas &agrave; biaum&eacute;, ni l'un ni l'autre, et je n'g&acirc;gnons rain d'nos entre faithe des r'proches. D'main au matin j'm'en vais cliou&eacute; un papi s&ucirc;s la porte disant &agrave; nos cr&eacute;anciers d'applitchi pour l&ucirc;s sous &egrave;s m&ecirc;ssieux en ville tch'y nos en d&egrave;vent une tapp&eacute;e, mais tch'y n'sont pas pr&ecirc;ssis d'nos payi.&quot;<br/>
<br/>
&quot;Une raide bouonne id&eacute;e,&quot; s'accordit la Merrienne.<br/>
<br/>
<i><a href="lebrocq.html">Ph'lip</a></i><br/>
<i>4/10/1947 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmtomato.html">Tomato failure at Portinfer</a><p>
<li><a href="pmtomatoes.html">Merrienne on tomatoes</a><p>
<li><a href="pmfarming.html">Is Farming Worthwhile?</a><p>
<li><a href="tomato.html">The Ladies Quit Tomato Picking</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmdistress.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
</HTML>

