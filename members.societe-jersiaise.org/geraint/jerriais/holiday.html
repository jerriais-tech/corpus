<HTML>

<!-- Mirrored from members.societe-jersiaise.org/geraint/jerriais/holiday.html by HTTrack Website Copier/3.x [XR&CO'2014], Tue, 15 Jul 2025 13:53:03 GMT -->
<HEAD>
<TITLE>Le Holiday &agrave; Pierre Rond&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Holiday &agrave; Pierre Rond&eacute;</h2></font></center><p>

Duthant les djaix ans que Pierre Rond&eacute; a 't&eacute; empliy&eacute; dans l'office d'un &ecirc;crivain, jamais i' n'avait profit&eacute; d'ses vacances pour aller faithe un tou en France.<br/>
<br/>
San p&eacute;the faisait valer oquo sa ferme et comme i' tchultivait une masse de tomates Pierre passait ses tchinze jours de vacances &agrave; aidgi au bouan-homme &agrave; tchillyi et &agrave; patchi la r&eacute;colte.<br/>
<br/>
Mais comme le vier Rond&eacute; a tchitt&eacute; le labouothage Pierre se vit libre l'ann&eacute;e pass&eacute;e de joui d'ses vacances d'une diff&eacute;thente mani&egrave;the et i' s'd&eacute;cidi d'aller passer tchiques jours &agrave; St. Malo.<br/>
<br/>
Sa femme &eacute;tait soi-disant pour y aller avec li mais &agrave; la derni&eacute; minute ou changi d'id&eacute;e, oulle a une terriblye peux du ma d'la m&eacute;, et pis quand'm&ecirc;me sa bouonnefemme de m&eacute;the n'&eacute;tant pas dans la miyeu sant&eacute;, ou n'aimait pas &agrave; la laissi toute seule.<br/>
<br/>
Mais ou fut bain raisonnablye. Ou savait que Pierre avait besoin d'un holiday et ou n'vouli pas bouleverser ses plians ch'est pourtchi oulle insisti qu'il y fusse tout seu.<br/>
<br/>
Le pouore gar&ccedil;on n'y t'nait que d'sorte car i' n'avait jamais sorti l'&icirc;le et il avait peux de s'trouver &ecirc;pithot&eacute; sans sa Caroline &agrave; souogni d'li.<br/>
<br/>
Enfin, i' prins couothage et oppress aver remplyi toutes les formalit&eacute;s i' fut ramasser san passeport &agrave; la District Office et s'embertchi &agrave; bord du St. Brieuc.<br/>
<br/>
Le temps n'&eacute;tait pas trop b&eacute; chu jour-l&agrave;, i' ventait une forte brise du seur-vouest et l'bat&eacute; s'mins &agrave; rouler des qu'il eut pass&eacute; l'briselames.<br/>
<br/>
Pierre s'&eacute;tait assis sus un banc sus l'pont mais i' c'menchi &agrave; s'trouver mal &agrave; s'n aise. Il avait allum&eacute; sa pipe en sortant d'la cauchie, mais il l'a mins bain vite dans sa pouchette, il avait perdu l'envie d'fumer.<br/>
<br/>
Chinq minutes oppress, coumme i' passaient au large de la &ldquo;Demie-des-Pas,&rdquo; Cli&eacute;ment Martin, le &ldquo;steward,&rdquo; le trouvi cramponn&eacute; &agrave; la &ldquo;rail&rdquo; &agrave; pousser les pus affreux g&eacute;missements et &agrave; p&acirc;ler &agrave; san tout seu.<br/>
<br/>
Comme i' disait, &ldquo;Extchuse-m&eacute;, ma pouore Caroline, de t'aver tr&eacute;jous dit que l'ma d'la m&eacute; &eacute;tait raique de l'imagination. Oh, que j'voudrais &ecirc;tre siez-nous! Oh, mon doux, mon doux!&rdquo;<br/>
<br/>
Cli&eacute;ment, qu'a tr&eacute;jous d'la sympathie pour les mins&eacute;thablyes, s'appr&eacute;chi d'li et li dit qu'i' s'sait pus confortablye couochi sus l'sofa en bas dans la chambre, et le prenant par le bras, i' li aidgi &agrave; d'valler les d'grets.<br/>
<br/>
Oppr&egrave;s l'aver mins bain confortablye i' li d'mandi si ch'est qu'i' voulait prendre tchiquechose, mais Pierre n'avait pas d'sai &agrave; chu moment-l&agrave; et pis quand-m&ecirc;me i' n'aithait pas peu garder rain sus s'n estoma.<br/>
<br/>
Treis passagiers &eacute;taient &agrave; jouer une gamme de dominos et i' li d'mandithent de les joindre.<br/>
<br/>
&ldquo;Ah, nennin mercie!&rdquo; se fit Pierre, &ldquo;i' n'm'en est pas d'rain &agrave; l'H&ocirc;tel de l'Europe, avec Tom de Gruchy et La&iuml;esse Le Boutillyi, mais pas ichin. Laissiz-m&eacute; trantchille, j'vos en prie!&rdquo;<br/>
<br/>
Le pouore corps fut malade qu&acirc;siment tout l'long d'la traverse et r'gretti bain des fais d'aver tchitt&eacute; san siez-li, mais enfin en appr&eacute;chant de St. Malo i' s'ravigotti un mio et r'&eacute;tait tout-&agrave;-fait li-m&ecirc;me quand i' d&ecirc;bertchi.<br/>
<br/>
Caroline li avait acat&eacute; une toute neuve valise, et avait patchi ses habits d'dans bain soigneusement en li disant qu'i' n'fallait pas la perdre d'veue pour un instant, car i' s'arrivait souvent que des bagages se trouvaient vol&eacute;s ou emport&eacute;s par m&ecirc;prinse.<br/>
<br/>
Ch'tait pour ch'la que quand un Douanier li dit de la d&ecirc;poser sus une tablye, i' li ra&icirc;ponni &ldquo;Oh, ch'n'est pas la peine, mercie, je peux en souogni, m&eacute;!&rdquo;<br/>
<br/>
Et i' cherchi &agrave; s'estchiver hors du bureau.<br/>
<br/>
Naturellement, i' fut prins pour un fra&ucirc;deux et un gendarme le prins par le collet et le rameni &agrave; la tablye.<br/>
<br/>
Le Douanier li airaichi sa valise des mains et faille d'la trillyi en deux, il ouvri si brusquement.<br/>
<br/>
I' vi&eacute;dgi tout l'contenu sus la tablye en un lopin et s'mins &agrave; &ecirc;tcherpi tout, comme un tchan qui gratte dans un t&ecirc;rri d'lapin. Sa bringe-&agrave;-c'veux, san savon, san d&ecirc;m&ecirc;leux, sans wash-glove, san r&acirc;seux, enfin toutes les p'tites &acirc;tivelles que Caroline avait arrangi si bain, tout fut &ecirc;parpillyi sus l'conteux par chu pe&ucirc;le de Douanier dans san z&egrave;le pour trouver du p'tun ou des cigarettes. Mais ch'fut peine perdue pour li car Pierre jamais n'en fait servi, n'&eacute;tant pas fumeux.<br/>
<br/>
Oppr&egrave;s aver tout d&ecirc;labr&eacute; et chiffonn&eacute; touos ses habits i' laissi le pouore Pierre erpatchi les debris du mus qu'i' pu et quand la valise fut r'frum&eacute;e, avec un geste d'm&acirc;rrisson, i' fit une croua&icirc;x avec un morc&eacute; d'craie.<br/>
<br/>
Chute feis dja Pierre Rond&eacute; s'emporti.<br/>
<br/>
Ch'tait pus qu'i' n'pouvait supporter, de vaie la valise &agrave; Caroline &ecirc;grinfli&eacute;e d'chute mani&egrave;the-l&agrave;!<br/>
<br/>
Il &ecirc;prouvi &agrave; fliantchi une cliam&ucirc;se au Douanier, si bain que la police s'en m&ecirc;li, et sinon que deustrais des autres passagiers interc&eacute;dithent pour li, il aithait 't&eacute; mins au cliou.<br/>
<br/>
Une feis cliai de tout ch't embarrass-l&agrave;, i' s'en fut s'promener dans la ville pour vaie les boutiques et cherchi pour des louogements, mais i' n'avait pas marchi djaix perques qu'il aperchu une demoua&icirc;selle &agrave; la porte d'un caf&eacute; qui li dit en Angliais, &ldquo;Hallo, my dear!&rdquo;<br/>
<br/>
&ldquo;Bon,&rdquo; i' pensi, &ldquo;en v'la iune qui pathait m'conna&icirc;tre.&rdquo; Et i' croua&icirc;si la route pour la vaie d'pus pr&egrave;s.<br/>
<br/>
Oulle li fit tout-&agrave;-fait la bainvenue et li d'mandi d'entrer et li servi un caf&eacute;.<br/>
<br/>
Par chu temps-l&agrave;, sa soeur, sa cousine et sa tante, qui d'meuthaient toutes dans la m&ecirc;me maison, s'&eacute;taient appr&eacute;chies d'ieux et oppress aver 't&eacute; pr&eacute;sent&eacute;es &agrave; Pierre, s'assi&eacute;vithent &agrave; la m&ecirc;me tablye et c'mandithent ch&acirc;tchune lus consummation.<br/>
<br/>
Jamais Pierre Rond&eacute; n'avait rencontr&eacute; de pus &ldquo;nice&rdquo; gens.<br/>
<br/>
D&egrave;s qu'i' surent qu'i' cherchait des louogements i' l'invitithent &agrave; rester siez-ieux li disant qu'i' pouvaient l'acc'moder &agrave; un prix raisonnablye.<br/>
<br/>
Pierre s'y arrangi et duthant lus conversation i' d&ecirc;couvri qu'i' connaissaient plusieurs de ses vaisins et sustout les membres de la police de sa p&acirc;raisse. I' patha&icirc;t que quand i' furent pour lus picnique l'ann&eacute;e pass&eacute;e i' passithent une s&eacute;th&eacute;e ou deux siez-ieux.<br/>
<br/>
La petite Yvette li d'mandi comment qu'&eacute;tait le Chantn'yi Sam Desperques et li dit qu'oulle tait m&ecirc;me sa ni&egrave;che.<br/>
<br/>
I'li nommithent ettou Ph'lippe Crespin l'Vingtenyi, Jack Halledoque, Tom Grapin et m&ecirc;me Dan M&ecirc;tin, le pr&eacute;dicateur.<br/>
<br/>
Georgette, la cousine li, montri m&ecirc;me tchiqu'unes de lus photographies.<br/>
<br/>
Pierre Rond&eacute; &eacute;tait comme siez-li, seulement qu'i' vint &agrave; s'aperchever qu'i' l'faisaient d&ecirc;penser une masse de sous et au but d'quatre jours quand i' d&ecirc;couvri qu'i' n'li restait pus que vingt-chinq francs, i' pensi qu'il 'tait temps de s'en r'venin.<br/>
<br/>
Il avait promins &agrave; Caroline de la rapporter un biau pr&eacute;sent, mais tch'est qu'ou voulez faithe avec vingt-chinq francs, avec l'&ecirc;change comme il est? I' savait bain qu'oulle aimait bain l'paisson, ch'est pourtchi i' li remporti siex livres d'capelain.<br/>
<br/>
Quand i' fut r'venu siez-li i' donni naturellement une acconte de san viage &agrave; Caroline qui fut lyi, bain &ecirc;tonn&eacute;e de ou&iuml; que l'Chantn'yi Sam Desperques avait des pathents &agrave; St. Malo, et tchiques jours oppr&egrave;s &eacute;tant grands amins avec Gladys Desperques sa femme ou fut li rendre visite une arlev&eacute;e.<br/>
<br/>
Gladys li d'mandi si Pierre &eacute;tait r'venu et s'il avait enjoy&eacute; san holiday.<br/>
<br/>
&ldquo;Oh oui,&rdquo; Caroline li ra&icirc;ponni, &ldquo;mais comment qu'chenna s'fait que tu n'm'avais jamais dit que Sam avait une ni&egrave;che &agrave; St. Malo?&rdquo;<br/>
<br/>
&ldquo;Une tchi?&rdquo; Gladys s'&ecirc;criyi, tout-&agrave;-fait &ecirc;tonn&eacute;e. &ldquo;Une ni&egrave;che, qu'est &agrave; d'meuther avec deux cousins et sa tante.&rdquo;<br/>
<br/>
&ldquo;Eh bain, par exemplye! Jamais je n'en avait ou&iuml; p&acirc;ler! Arr&ecirc;te une minute, Sam est ichin dans l'gardin &agrave; plianter des caboches, je m'en vais li crier.&rdquo;<br/>
<br/>
Oppr&egrave;s que Sam fut entr&eacute; et eut ch&acirc;tchi d'main avec Caroline, sa femme li dit comme chenna, &ldquo;Tu n'm'avais jamais dit que tu avais des pathents &agrave; St. Malo!&rdquo;<br/>
<br/>
Sam se mins &agrave; rithe et ra&icirc;ponni que ch'tait des nouvelles pour li, que jamais i' n'en avait ou&iuml; p&acirc;ler.<br/>
<br/>
&ldquo;Caroline,&rdquo; se fit Gladys, &ldquo;raconte li tout chein que tu vains de m'dithe.&rdquo;<br/>
<br/>
Et Caroline li dit don, tchi charmantes gens que Pierre avait trouv&eacute; et comment qu'il avait d'meuth&eacute; siez ieux pour quatre jours, que ch'tait une dame et ses deux filles, Yvette et Pauline et lus cousine Georgette qui li avait dit que Sam &eacute;tait s'n onclye, et ainsi d'suite.<br/>
<br/>
Le pouore Chantn'yi rouogi jusqu'&egrave;s ouotheilles et les femmes le tchestionnithent de si pr&egrave;s pour un quart d'heuthe qu'i lus conti pus d'ment'ties qu'i' n'avait de c'veux sus la t&ecirc;te.<br/>
<br/>
Le m&ecirc;me sai i' s'en fut trouver l'Conna&icirc;tablye et deustrais des autres membres de la police et lus raconti comment que l'imb&eacute;cile de Pierre Rond&eacute; &eacute;tait r'venu d'St. Malo et avait chant&eacute; toutes sortes d'histouaithes &agrave; sa femme et qu'achteu che n'tait qu'du brit &agrave; la maison.<br/>
<br/>
Au moment actuel i' n'y a pas un homme mains populaithe dans la p&acirc;raisse que Pierre Rond&eacute;.<br/>
<br/>
Il avait id&eacute;e de prendre pour office du Conna&icirc;tablye, mais il a biau y &ecirc;prouver, jamais i' n'y arrivetha acheteu.<br/>
<br/>
<i><a href="gwdec.html">Caouain</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="saintmalo1913.html">Eune Visite &agrave; St. M&acirc;lo</a><p>
<li><a href="saintmalo.html">Saint M&acirc;lo</a><p>
<li><a href="pmparame.html">La s&eacute;th&eacute;e &agrave; Param&eacute;</a><p>
<li><a href="dinard1.html">How Piteur and Sam Go to Dinard</a><p>
<li><a href="dinard2.html">That Dinard Excursion</a><p>
<li><a href="stmalo.html">L&eacute; Bat&eacute; d'St. M&acirc;lo</a><p>
<li><a href="gdfsaintmalo.html">Les d'vis du Bouan'homme George</a><p>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="pmcasino.html">Le Grand Bal et l'Casino</a><p>
<li><a href="brambilostmalo.html">A M. l'Editeu d'la &quot;Nouvelle Chronique.&quot;</a><p>
<li><a href="samuelparis.html">Notre Samuel va &agrave; Paris</a><p>
<li><a href="brambiloparis.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis3.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis4.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis5.html">Bram Bilo &agrave; l'Exposition &agrave; Paris en 1889</a><p>
<li><a href="france.html">Tchiq' jours a viagi en France</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/holiday.html by HTTrack Website Copier/3.x [XR&CO'2014], Tue, 15 Jul 2025 13:53:03 GMT -->
</HTML>

