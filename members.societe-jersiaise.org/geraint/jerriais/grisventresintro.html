<HTML>

<!-- Mirrored from members.societe-jersiaise.org/geraint/jerriais/grisventresintro.html by HTTrack Website Copier/3.x [XR&CO'2014], Tue, 15 Jul 2025 13:57:00 GMT -->
<HEAD>
<TITLE>Lettre d'&icirc;ntroduction</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lettre d'&icirc;ntroduction</h2></font></center><p>

<i>L&eacute; 16 d&eacute; novembre, 1985.</i><br/>
<br/>
Chi&egrave;r Moussieu l'R&eacute;dacteu,<br/>
<br/>
Un morc&eacute; d'papi d'riz sus tchi nou peut li&eacute;the partie des mots &ldquo;joyeux anniversaire&rdquo; et vaie la r'pr&eacute;sent&acirc;tion d&eacute; deux rouoges roses nos ram&eacute;mouaithe tch'i' y'a d&ecirc;j&agrave; pus d'deux ans qu&eacute; &ldquo;George d'La Forge&rdquo;, d&eacute; m&eacute;mouaithe respect&eacute;e, c&eacute;l&eacute;brit l&eacute; n&eacute;nante-deuxi&egrave;me anniv&egrave;rsaithe d&eacute; san jour d&eacute; na&icirc;ssance &agrave; l'Abbaye d'la Luc&egrave;rne en Nouormandie l&eacute; jour d&eacute; la Saint Mich&eacute;, 1983. L&eacute; papi d'riz, un p'tit souv'n&icirc;n, v&icirc;nt d'la g&acirc;che tchi fut cop&eacute;e au r'pas pour c&eacute;l&eacute;brer l'occ&acirc;sion aupr&egrave;s l's&egrave;rvice sp&eacute;cial en s'n honneu. Chu s&egrave;rvice fut condit dans l'abbaye par l'Abb&eacute; Marcel Lel&eacute;gard, quand Ma&icirc;t' George fut p&egrave;rm&icirc;ns, tout sp&eacute;cialement, d'prendre part et d'li&eacute;the l'&ecirc;p&icirc;tre &agrave; propos pour l&eacute; jour (Apocalypse xii, 7), traduit en J&egrave;rriais d&eacute; d'dans sa pr&eacute;cieuse litourgie (l&eacute; livre d'pri&eacute;thes en Fran&ccedil;ais qu&eacute; nou fa&icirc;thait s&egrave;rvi aut'fais dans nos &eacute;glyises p&acirc;roua&icirc;ssiales).<br/>
<br/>
Tchique temps aupr&egrave;s, Moussieu George Francis L&eacute; Feuvre s'en fut en Am&eacute;thique, comme i' fa&icirc;thait touos l's ans aupr&egrave;s aver p&acirc;ss&eacute; ses &ecirc;t&eacute;s ich&icirc;n, pour n'&egrave;rvaie pus san bieau p'tit J&egrave;rri. Comme bein d'vos lecteurs s'en r'souveindront, i' mouothit &agrave; San Antonio, Texas, un an pus tard, l&eacute; 27 d'octobre, 1984, et sa dreine &ldquo;Lettre du Bouanhomme George&rdquo; fut publi&eacute;e dans la g&acirc;zette dans ches temps-l&agrave;.<br/>
<br/>
Auve les sou donn&eacute;s en sa m&eacute;mouaithe, L&eacute; Don Balleine, tch'a publi&eacute; deux voleunmes d&eacute; ses &ecirc;crituthes - &ldquo;<a href="gdfjerrijadis.html">J&egrave;rri Jadis</a>&rdquo; et &ldquo;Histouaithes et gens d'J&egrave;rri&rdquo; - esp&eacute;the d&eacute; faithe &icirc;mpr&icirc;nmer un livret d'cantiques et lectuthes d&eacute; la Bibl'ye traduits en J&egrave;rriais par l&eacute; Sieur L&eacute; Feuvre m&ecirc;me et par l&eacute; Docteu L'Maistre.<br/>
<br/>
L&eacute; Don Balleine et d'autres, ich&icirc;n en J&egrave;rri et ailleurs mais sp&eacute;cialement en Nouormandie, ont &eacute;tout ieu envie qu'la t&acirc;che &agrave; &ldquo;George d'La Forge&rdquo; d&eacute; vos &ecirc;crithe r&eacute;dguli&eacute;thement en J&egrave;rriais pi&ecirc;sse continnuer. Malheuthe&uacute;sement, les cheins tchi pi&ecirc;ssent l&eacute; faithe en ont d&ecirc;j&agrave; par dessus l's i&egrave;rs, mais pour l'amour d&eacute; la cause et &ldquo;apr&egrave;s m&ucirc;re r&eacute;flexion&rdquo;, comme i' s'dit dans nos r'cords, j'avons d&eacute;cid&eacute; d&eacute; faithe d&eacute; not' mus d&eacute; continnuer la publyic&acirc;tion en J&egrave;rriais d&eacute; choses et autres d'&icirc;nt&eacute;th&ecirc;t - &ldquo;br&eacute;delles et mios&rdquo;, comme l&eacute; dit l'Docteu L'Maistre en J&egrave;rriais dans un v&egrave;rset d'&icirc;ntroduction dans san Dictionnaire J&egrave;rriais-Fran&ccedil;ais.<br/>
<br/>
Autant j'en f'thons d&eacute; temps en temps, esp&eacute;thant qu' nos lettres s'sont complyimentaithes au bou&ocirc;n travas &egrave;s cl&acirc;sses du s&eacute; pouor apprendre l&eacute; J&egrave;rriais et &egrave;s mangnifiques &ldquo;Lettres J&egrave;rriaises&rdquo; sus Radio J&egrave;rri touos les d&icirc;nmanches matins &agrave; dgiex minutes d&eacute; neuf. Et en p&acirc;lant du Radio J&egrave;rri, j'esp&eacute;thons qu'ches enregistr&eacute;ments sont &agrave; &ecirc;t' pr&ecirc;s&egrave;rv&eacute;s, car i' r'pr&eacute;sentent un r'cord bein &icirc;mportant du parler J&egrave;rriais mod&egrave;rne dans ses diff&eacute;thentes formes.<br/>
<br/>
Ch'est p't-&ecirc;tre &agrave; propos qu&eacute; d's articl'yes en J&egrave;rriais r'appathaissent dans la g&acirc;zette en m&ecirc;me temps comme la publyic&acirc;tion par L&eacute; Don Balleine, subventionn&eacute;e par les &Ecirc;tats, du livre d&eacute; grammaithe &ldquo;L&eacute; J&egrave;rriais pour tous&rdquo; par Paul W. Birt, M.A. Cont'nant dans les 350 pages et envithon 90,000 mots, chutte oeuvre &egrave;rm&egrave;rquabl'ye tchi n'cou&ocirc;te qu&eacute; &#1027;5 - un vrai bardg&icirc;n - d&eacute;vthait encouothagi autcheune p&egrave;rsonne tch'a l&eacute; d'si d&eacute; l'faithe, d'apprendre l&eacute; J&egrave;rriais aussi a&icirc;siement comme autchun autre langue.<br/>
<br/>
J'&ecirc;crithons dans l'J&egrave;rriais du ou&ecirc;st d&eacute; l'&Icirc;le pa'ce qu&eacute; chutte forme-l&agrave; nos est la pus fanmili&eacute;the. Mais v'l&agrave; tchi n'veurt pas dithe qu&eacute; j'favorisons chenna pus qu' autcheune autre v&acirc;ri&acirc;tion d'not' langue J&egrave;rriaise, tchi j'aimons ou&icirc; dans diff&eacute;thentes parties d'l'&Icirc;le. En &ecirc;ffet, si autcheunes p&egrave;rsonnes voudraient nos a&icirc;dgi en contribuant &egrave;s articl'yes, i' pou&ocirc;rraient l'faithe dans l'dialecte d&eacute; lus chouaix. Tout en maint'nant eune orthographe standard&icirc;s&eacute;e, v'l&agrave; tchi s'sait r'produit comme tel. Enf&icirc;n, j&eacute; s&eacute;thions &eacute;tout bein aise d'&egrave;rch&eacute;ver pour publyic&acirc;tion autchuns mios d'&icirc;nformation ou d'autre &icirc;nt&eacute;th&ecirc;t s'i' nos s'saient env'y&eacute;s en &ecirc;crituthe, en Fran&ccedil;ais ou Angliais, via la &ldquo;Jersey Evening Post&rdquo;.<br/>
<br/>
L&agrave;, n'en v'l&agrave; assez pouor la preunmi&eacute; fais, mais j'attendons f&ecirc;te d&eacute; vos r'contacter tant&ocirc;t.<br/>
<br/>
<b><i>GRIS VENTRES</i></b> 

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="peuxpaix.html">Peux ou paix?</a><p>
<li><a href="miyeunouvelle.html">La miyeu nouvelle d&eacute; tout temps</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/grisventresintro.html by HTTrack Website Copier/3.x [XR&CO'2014], Tue, 15 Jul 2025 13:57:00 GMT -->
</HTML>

