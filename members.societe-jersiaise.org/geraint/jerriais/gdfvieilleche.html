<HTML>

<!-- Mirrored from members.societe-jersiaise.org/geraint/jerriais/gdfvieilleche.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>Vieill&egrave;che s'atchitte!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Vieill&egrave;che s'atchitte!</h2></font></center><p>

<font size="-1"><i>San Antonio, Texas,</i><br/>
<i>U.S.A.</i><br/>
<br/>
<i>L&eacute; 15 d&eacute; janvyi, 1972.</i><br/></font>
<br/>
Moussieu l'R&eacute;dacteu,<br/>
<br/>
&Agrave; ch't heu qu&eacute; j'vieillis, ch'est seux qu' un tas d'mes anm&icirc;ns en J&egrave;rri disent qu&eacute; j&eacute; c'menche &agrave; aver l's os mos! Eh bein, il' ont raison, mais i' n'peuvent pon dithe qu&eacute; j'n'ai pon fait d'vi&egrave;rs os, car ma vielle poutchie d'os d&ecirc;passent la huiptantaine. En m&egrave;me temps i' faut avouer qu&eacute; j'n'ai pus l'estouflia d'man janne temps! En p&acirc;lant d'os, v'la tchi m'ram&eacute;mouaithe qu&eacute; quand j'tions mousses, man fr&eacute;the Frainque et m&eacute;, Papa nouos d&icirc;sait - en p&acirc;lant des malfaiteurs d&eacute; chu temps-l&agrave; - &#8220;S'ous alliez faithe un 't&eacute; dro, j'vouos fich'chais l's os dans eune pouque!&#8221; Et si nou s'pliaingnait qu' un restant d'lard ou d'viande n'&eacute;tait qu&eacute; d's os, i' nouos disait : &#8220;Eh bein, ch'est l's os tchi portent la b&ecirc;te au clios!&#8221;<br/>
<br/>
Y'avait toutes sortes d'os, &eacute;tout, l'temps p&acirc;ss&eacute;. Par exempl'ye, l's os d'la t&egrave;rre - voulant dithe les tchiques pi&egrave;rres qu&eacute; nou trouve en labouothant la t&egrave;rre dans les clios. L's anciens nouos d&icirc;saient tch'i' fallait les laissi l&agrave; car il' a&icirc;dgaient &agrave; garder la t&egrave;rre ouv&egrave;rte. Et pis, les baleines d&eacute; cor qu&eacute; les femmes mettaient entre la c'm&icirc;nse et l'cor pour les garder draites 'taient, en &ecirc;ffet, d's os, ouaithe tch'i' f&ucirc;ssent barbe ou dent d'baleine.<br/>
<br/>
Et l'mot &#8220;os&#8221; m'fait penser &agrave; l' &#8220;&ocirc;ssyi&#8221; - l'homme tchi savait comment r'mett' les os quand nou s'rompait l'bras ou la gambe. Un &ocirc;ssyi n'&eacute;tait pon p&ucirc;t&ocirc;t docteu, mais un docteu d'vait &ecirc;t' &ocirc;ssyi! J&eacute; n'sai pon s'i' y'en a acouo en J&egrave;rri d'nouos jours, d&eacute; ches m&ecirc;ssieux-l&agrave;, mais i' n'en mantchait pon quand j'tais mousse. L&eacute; drein qu' j'ai connu 'tait un Dg&egrave;rn&eacute;siais.<br/>
<br/>

Et pis, l'mot &ocirc;ssyi m'fait penser &agrave; l' &#8220;&ocirc;syi&#8221; - tchi n'a rein &agrave; faithe auve des os. L'temps p&acirc;ss&eacute;, ch'tait un pliaisi d'vaie les cliavieaux en &ocirc;syi l'tou des c&ocirc;tes d&eacute; l'&Icirc;le. Il' 'taient faichonn&eacute;s d'eune forme r&eacute;dguli&egrave;the et assez artistique. &Agrave; ch't heu, quand j'sis en J&egrave;rri j'vai des cliavieaux brall&icirc;ndgis atout eune fr&ecirc;me faite d&eacute; plianches d'autcheune sorte d'vi&egrave;r bouais et entouoth&eacute;e d'fi d'f&eacute; tr&eacute;l&icirc;ndgi, comme nou met l'tou d'un poulailli (&#8220;chicken wire&#8221; en Angliais). Les clios et grillage sont touos rouis par le temps et la m&eacute;, et l'appathence d&eacute; l'entchi n'est pon amend&eacute;e par les pi&egrave;rres amath&eacute;es atout du fi d'f&eacute; ou du vi&egrave;r filin dans l'fond pour les faithe couler &agrave; fond quand i' sont pliaichis en m&eacute;. J'en p&acirc;lais &agrave; un vi&egrave;r p&ecirc;tcheux l'&ecirc;t&eacute; p&acirc;ss&eacute;. I' m'dit : &#8220;Tch'est qu' ou voulez? D'nouos jours i' y'a bein p'tit d'fa&icirc;seurs d&eacute; clavieaux en &ocirc;syi, et l'p&ecirc;tcheux, tch'est pus &agrave; s'n aise au bat&eacute; qu&eacute; dans la tch&egrave;rpent'tie, les fait li-m&egrave;me du mus tch'i' trouve d'amain. Les gens gangnent lus vie si a&icirc;siement &agrave; ch't heu qu&eacute; les jannes aiment mus travailli dans l's h&ocirc;tels ou &agrave; cachi des camions ou cl&egrave;rcotter en ville qu&eacute; d' passer lus temps &agrave; apprendre des voc&acirc;tions. Les temps ont changi quandy qu' ou-s-avez 't&eacute; &agrave; p&acirc;sser l's ann&eacute;es en Am&eacute;thique&#8221;.<br/>
<br/>
Ch'est vrai. L'p&acirc;ssage du temps am&egrave;ne des changements. Nou n'gangne rein d'&ecirc;prouver &agrave; aller contre la math&eacute;e, mais des vi&egrave;rs comme m&eacute; n'pou&ocirc;rront janmais abandonner les vielles cou&ocirc;teunmes engendr&eacute;es par la s&icirc;mplyicit&eacute; d'la vie qu&ocirc;tidienne du temps p&acirc;ss&eacute;. J'y pense souvent ich&icirc;n en Am&eacute;thique quand j'vai la vie a&icirc;sie et luxueuse des fanmiles. Y'a pus en pus d'motos par les c'm&icirc;ns, et ch'n'est pon r&acirc;re d&eacute; vaie trais ou quat' motos dans l'bel d&eacute; la m&egrave;me fanmile. V'la tchi montre qu&eacute; les mousses d&eacute; seize ans ont la leur. Les gens n'veulent pus marchi deux pas. Quand j'tais mousse, j'marchions, Papa et Manman et m&eacute;, d&eacute; La Forge, &egrave;s Landes &agrave; St. Ou&euml;n, &agrave; La Mouaie &agrave; St. Br&eacute;lade, l&eacute; sanm'di l'arl&eacute;v&eacute;e, pour p&acirc;sser l'D&icirc;nmanche siez m'n oncl'ye Frainque d'Aubert. Et nou r'marchait en r'v&eacute;nant tard l&eacute; D&icirc;nmanche l'arl&eacute;v&eacute;e viyant qu' Papa avait &agrave; ouvri la forge &agrave; sept heuthes l&eacute; lendemain au mat&icirc;n.<br/>
<br/>
Ich&icirc;n, dans les restaurants, j'vai assez d'mangi env'y&eacute; dans les bathis &agrave; t&eacute;s pour nou&ocirc;rri bein des fanmiles dans l'b&eacute;soin. Ch'est viyant qu&eacute; l'monde, et sustout les mousses, sont ha&icirc;nitcheurs et tch'i' la&icirc;ssent un tas d'mangi sus lus assiettes. Comme mousse, Papa et Manman m'd&icirc;saient tr&eacute;jous tch'i' fallait mangi tout ch'tch'&eacute;tait sus s'n assiette. Rein n'&eacute;tait p&egrave;rdu. Et les r'pas 'taient si bouans : D'la soupe d&eacute; caboches - du lard d&eacute; d'dans l'saleux et des l&eacute;dgeunmes d&eacute; d'dans l'gard&icirc;n, du pod&icirc;n d'riz et du bouan p&acirc;t&eacute; d'pommes! Y'a-t-i' rein d'miyeu?<br/>
<br/>
<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfpid.html">Bou&acirc;n pid!</a> - la neu chentchi&egrave;me lettre du bouanhomme George<p>

<li><a href="gdfraresmots.html">Des rares mots</a><p>
<li><a href="gdfouie.html">J'avais l'ou&iuml;e finne!</a><p>
<li><a href="gdforth.html">Orthographique</a><p>
<li><a href="dictionnaithe.html">Vi&egrave;r coumme un dictionnaithe</a><p>
<li><a href="dictionnaithe2.html">L&eacute; Dictionnaithe J&egrave;rriais-Fran&ccedil;ais</a><p>
<li><a href="gdfcherchi.html">&Agrave; forche d'ch&egrave;rchi nou trouve!</a><p>
<li><a href="grec.html">Ch'est du grec!</a><p>
<li><a href="gdflangue.html">Nouot' vielle langue</a><p>
<li><a href="gdfreunminnant.html">En reunminnant</a><p>
<li><a href="gdfvieilleche2.html">La vieill&egrave;che</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfvieilleche.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>

