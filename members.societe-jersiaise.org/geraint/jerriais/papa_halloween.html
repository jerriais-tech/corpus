<HTML>
<HEAD>
<TITLE>Papa m'a explyitchi tout entouor Halloween!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Papa m'a explyitchi tout entouor Halloween!</h2></font></center><p>
<img src="ballealeunettes.gif" width="304" height="257" align="right" alt="l&eacute; balle-&agrave;-leunettes" title="" />
&quot;Pouortchi?&quot; qu&eacute; j'dis &agrave; Papa eune s&eacute;th&eacute;e aupr&egrave;s l'th&eacute;e: &quot;Pouortchi qu'les chorchi&egrave;rs au temps p&acirc;ss&eacute; 'taient si l&acirc;ss&eacute;s?&quot;<br/>
<br/>
&quot;Tchi qui t'a dit qu'les chorchi&egrave;rs 'taient l&acirc;ss&eacute;s, man fistaud?&quot; qu'Papa m'r&ecirc;ponnit auve eune tchestchion.<br/>
<br/>
&quot;Ch'est en tchi j'tais siez l&eacute; Harvey Pod&ecirc;tre, tch'est un gar&ccedil;on dans ma cli&acirc;sse &agrave; l'&ecirc;cole. Sa fanmil'ye a eune grande ma&icirc;son auve un tas d't&egrave;rrain. Lus ma&icirc;son est grande et vielle et b&acirc;tie en grannit auve un tas d'appart&eacute;ments. La ma&icirc;son soulait &ecirc;t' eune f&egrave;rme et il' ont conv&egrave;rti la vielle &ecirc;tabl'ye en eune bangn&eacute;r&ecirc;sse et la boulangu'thie dans eune salle &agrave; billards...&quot;<br/>
<br/>
&quot;Il' ont un magl'ye d&eacute; bein, don,&quot; qu'Papa dit. &quot;Ch'est-i' qu'i' sont des chorchi&egrave;rs tch'ont enchorch&eacute;l&eacute; tout chenna auve lus sc&icirc;n? Ch'n'est pon ravissant qu'i' sont l&acirc;ss&eacute;s s'i' sont tr&eacute;jous &agrave; envyer des sorts pouor aver des sou!&quot;<br/>
<br/>
&quot;Nou-fait, Papa! I' n'sont pon des chorchi&egrave;rs! Harvey m&eacute; mouontrit les vielles cheunm'n&eacute;es sus les liefs o&ugrave;'est qu'i' y'a des pi&egrave;rres sus les bords, et Harvey m'racontit qu'nou dit qu'les chorchi&egrave;rs soulaient jutchi l&agrave;-haut, sus ches pi&egrave;rres-l&agrave;, quand i' 'taient l&acirc;ss&eacute;s. Pouortchi qu'les chorchi&egrave;rs 'taient l&acirc;ss&eacute;s, Papa, et pouortchi qu'i' jutchaient sus les cheunm'n&eacute;es?&quot;<br/>
<br/>
&quot;Vai-tu, fistaud, qu'ches pi&egrave;rres-l&agrave; ont nom des <a href="witches_stones.html">pi&egrave;rres d&eacute; chorchi&egrave;rs</a>. Y'en a tchi dithent qu'au temps p&acirc;ss&eacute; les chorchi&egrave;rs et chorchi&eacute;thes soulaient lus attrouper &agrave; <a href="rocqueber.html">Rocque B&egrave;r</a> touos les Vendr&eacute;dis. Viyant qu'i' n'y'avaient pon d'vaituthes ni d'beusses dans chu temps l&agrave; et qu'toutes les routes avaient 't&eacute; bliotchies par des tch&ecirc;tes d&eacute; rotchi&egrave;rs - des rotchi&egrave;rs avaient drotchi du Mont F&ecirc;lard, du P'tit Mont, du Mont d'la Ville, du Mont &egrave;s Pendus, du Mont Couochon, bein touos les monts 'taient faillis -  et qu'la Lait'tie d'J&egrave;rri avait d&ecirc;foui les grandes routes &agrave; seule f&icirc;n d'y'ent&egrave;rrer lus tchuyaux d'lait...&quot;<br/>
<br/>
&quot;Des tchuyaux d'lait souos les routes, Papa?&quot;<br/>
<br/>
&quot;Assa, nou-s'avait &ecirc;prouv&eacute; bein d&eacute; manni&eacute;thes d&eacute; d'livrer l'lait partout l'&Icirc;le, m&ecirc;me dans des pithamides.&quot;<br/>
<br/>
&quot;Du lait dans des pithamides? Oh Papa!&quot;<br/>
<br/>
&quot;Mais ch'est la puthe, plieinne et entchi&eacute;the v&eacute;thit&eacute; qu&eacute; nou soulait patchi du lait d'J&egrave;rri dans des pithamides,&quot; qu&eacute; Papa &icirc;nsistit. &quot;Tout coumme j&eacute; n'p&acirc;lons pon des pithamides mais des pi&egrave;rres d&eacute; chorchi&egrave;rs: touos les Vendr&eacute;dis les chorchi&egrave;rs avaient lus assembli&eacute;es &agrave; <a href="st_cliement.html">Saint Cli&eacute;ment</a>, mais l'probli&egrave;me 'tait l'transport. Les c'm&icirc;ns 'taient bliotchis par des rotchi&egrave;rs et des tranchies pouor des tchuyaux. L&eacute; pus conv'nabl'ye 'tait don d'y voler par la chorchell'lie. Nou dit qu'les chorchi&egrave;rs griyaient un ni&egrave;r onguent qu'il' onguennaient sus lus corps &eacute;pis i' pouvaient voler dans l'air, mais il' avaient &agrave; lus r'p&ocirc;ser sus l&eacute; c'm&icirc;n, ou pus &agrave; co par d'ssus du c'm&icirc;n. Et les gens soulaient b&acirc;ti des pi&egrave;rres d&eacute; chorchi&egrave;rs dans lus cheunm'n&eacute;es pouor faithe plia&icirc;si &egrave;s chorchi&egrave;rs, car s'i' un chorchi ou eune chorchi&eacute;the n&eacute; trouvaient pon d'pi&egrave;rre sus tchi jutchi pouor &egrave;rprendre haleine, bein, ch't&icirc;-l&agrave; pou&ocirc;rraient bein envyer un sort sus la ma&icirc;son et la fanmil'ye tch'y d'meuthait.&quot;<br/>
<br/>
&quot;Papa, tch'est qu'i' y'avait dans chu ni&egrave;r onguent?&quot;<br/>
<br/>
&quot;Eh bein, man fistaud, l'&egrave;rchette 'tait un t&egrave;rribl'ye s&eacute;gret et un myst&eacute;the avant et n'y'a fis d'&acirc;me achteu tch'en conna&icirc;t touos l's &icirc;ngr&eacute;dgeins, mais j'ai ou&iuml; dithe qu&eacute; chu m&ecirc;lange ma&ucirc;dit cont'nait tchiques onches d'ongl'yes d'&ecirc;tchutheu, un gros t'ort&eacute;, d's ouongnons picli&eacute;s, d's ohi&egrave;rs, deux oeux et eune preune...&quot;<br/>
<br/>
&quot;Oh, Papa!&quot;<br/>
<br/>
&quot;Mais y'en a d'aut's tch'ont racont&eacute; qu'l'&egrave;rchette du ni&egrave;r onguent &egrave;s chorchi&egrave;rs 'tait m&ecirc;lachie d'auve du tch&egrave;rbon, du tch&egrave;rfais d&eacute; tchitte-tes-clius, d'la tch&egrave;rpie, du tchif-tchif, et eune tchull&eacute;e &agrave; th&eacute;e d'tchu d'tchian.&quot;<br/>
<br/>
&quot;V'l&agrave; tch'est mala&ucirc;c'seux, Papa!&quot;<br/>
<br/>
&quot;V&eacute;the, mais vai-tu qu'les chorchi&egrave;rs n&eacute; gou&ocirc;taient pon lus onguent. Ch'tait pouor les faithe voler dans l'air, et ch'est c&egrave;rtain qu'il &eacute;thait deu aver un go&ucirc;t r'l&eacute;v&eacute;. Mais, man fistaud, y'a un aut' s&eacute;gret entouor les pi&egrave;rres des chorchi&egrave;rs. Sai-tu pouortchi qu'i' sont pliaichies trais sus eune cheunm'n&eacute;e? Ieune &agrave; haut et les aut' deux un mio pus b&acirc;sses par les bords?&quot;<br/>
<br/>
&quot;N&acirc;nn&icirc;n, Papa,&quot; qu&eacute; j'r&ecirc;ponnis. &quot;Pouortchi don?&quot;<br/>
<br/>
&quot;Eh bein, la r&ecirc;ponse est bein s&icirc;mpl'ye,&quot; qu&eacute; Papa explyitchit, en avalant eune gorgie d'sa modgie d'th&eacute;e. &quot;Ch'tait &agrave; seule f&icirc;n qu'trais chorchi&egrave;rs pouvaient lus m&acirc;ter sus eune cheunm'n&eacute;e &agrave; la fais!&quot;<br/>
<br/>
&quot;Papa! Mais pouortchi trais chorchi&egrave;rs &agrave; la fais?&quot;<br/>
<br/>
&quot;Bein, man fistaud, tu sai qu'en 2015 j'allons atchilyi en J&egrave;rri un tas d'joueurs d&eacute; gammes et d'sports pouor les Gammes des &Icirc;les?&quot;<br/>
<br/>
&quot;Tch'est qu'ch'est les Gammes des &Icirc;les?&quot;<br/>
<br/>
&quot;Ch'est coumme des Gammes Ol&ycirc;mpiques pouor les &icirc;les tchi n'sont pon des grands pays. Y'a des comp&eacute;titions dans la tith'thie, l'arbal&ecirc;qu'sie, la p&eacute;dal'lie, la cou&ocirc;rrie, la nagegie, la f&eacute;th'thie, la galva&ucirc;qu'sie, la tchi&eacute;dgie, la vilannie, la dg&eacute;dochie, la pleur&ecirc;sie, l&eacute; tentabis, la ca&ucirc;que-souothis...&quot;<br/>
<br/>
&quot;Oh Papa!&quot;<br/>
<br/>
&quot;Ch'est en tchi les comp&eacute;titeurs d'la ca&ucirc;que-souothis sont bein ad&egrave;rts. Tu sai qu'i' y'en a tchi tithent sus des pigeons en &egrave;rdgile? Assa des comp&eacute;titions d'la ca&ucirc;que-souothis y r'sembl'yent un mio s&eacute;non qu'nou fait s&egrave;rvi des ca&ucirc;que-souothis au run d'pigeons, et tchi n'sont pon en &egrave;rdgile mais en fronmage, et nou n'tithe pon d'ssus mais nous-s'y'&ecirc;copit. Et nou-s'est encafot&eacute;. Et nou g&acirc;ngne des m&egrave;rques pouor l'&ecirc;ffet artistique, coumme dans la patinn'nie.&quot;<br/>
<br/>
&quot;Ch'est tout bein, Papa, mais tch'est qu'en est pouor les chorchi&egrave;rs?&quot;<br/>
<br/>
&quot;Tu vai qu'au jour d'aniet hardi d'monde sont entch&eacute;tha&ucirc;d&eacute;s par les comp&eacute;titions d'sports, et au temps p&acirc;ss&eacute; nou 'tait pus &agrave; co entch&eacute;tha&ucirc;d&eacute;s par les comp&eacute;titions d'sorts. Pouor dithe l&eacute; vrai, nou n'avait pon grand chouaix, car nou 'tait d&eacute;vrai entch&eacute;tha&ucirc;d&eacute; par les chorchi&egrave;rs. Et coumme j'atchilyons d's &ecirc;tchipes d&eacute; partout l'monde pouor les Gammes des &Icirc;les, au temps p&acirc;ss&eacute; les Gammes des Chorchi&egrave;rs attriotchaient d's &ecirc;tchipes d&eacute; gens du grand sang d&eacute; partout. Y'avait d's &ecirc;tchipes d&eacute; chorchi&egrave;rs, d's &ecirc;tchipes d&eacute; chorchi&eacute;thes, d's &ecirc;tchipes d&eacute; tch&eacute;tha&ucirc;ds, et m&ecirc;me eune &ecirc;tchipe d&eacute; '<i>sorchi&egrave;rs</i>' (coumme nou dit) d&eacute; Dg&egrave;rn&eacute;sy. Y'en avait d&eacute; toutes les ma&ucirc;dites sortes! Et ches gammes avaient tr&eacute;jous lieu &agrave; la f&icirc;n du mais d'<a href="octobre_mais.html">Octobre</a>.&quot;<br/>
<br/>
&quot;Et tchi sports qu'i' fa&icirc;thaient, Papa?&quot;<br/>
<br/>
&quot;Ch&eacute; n'tait pon exact&eacute;ment qu'nou fait du sport, man fistaud; ch'tait pus &agrave; co qu'nou bouort. Ch'tait d'la grande bouord&eacute;thie d'onguent. L's &ecirc;tchipes littaient pouor g&acirc;ngnie des m&eacute;d&acirc;les pouor la graiethie d'ni&egrave;r onguent, d'bliu onguent, d'rouoge onguent, d'v&egrave;rt onguent et l'mains fait s&egrave;rvi onguent couleu d'l&icirc;las. Ch&acirc;que &ecirc;tchipe avait &agrave; bouordre l&eacute; miyeu onguent p&ocirc;ssibl'ye et ch'tait l'<a href="dgiablye.html">Pid-Froutchi</a> l&icirc;-m&ecirc;me tch'en 'tait l'juge. J't'en ch&acirc;le qu&eacute; ch'tait eune grande affaithe! Toutes les &ecirc;tchipes &agrave; bouordre lus onguent dans d's &ecirc;normes pe&icirc;les, &agrave; r&ecirc;mouer atout des rabots faits d'os dol&eacute;s, et l'onguent bouoillant &agrave; &ecirc;cliatchi toute eune ni&eacute;tchie d'r&ecirc;mou&ecirc;thie!&quot;<br/>
<br/>
&quot;Ch'tait coumme eune <a href="nierbeurre.html">s&eacute;th&eacute;e d'ni&egrave;r beurre</a>, don, Papa?&quot;<br/>
<br/>
&quot;&Agrave; un fi pr&egrave;s, man fistaud, s&eacute;non pouor l'odeu tchi 'tait abominnabl'ye! Ches pe&icirc;l&eacute;es-l&agrave; d'ni&egrave;r onguent &icirc;nfectaient les sept P&acirc;raisses, et m&ecirc;me les douze! Des grandes a&ucirc;tchies d'feunm&acirc;tchais enchorch&eacute;l&eacute; p&acirc;ssaient par la campangne. Toute l'&Icirc;le en 'tait &icirc;nfect&eacute;e et empoua&icirc;sonn&eacute;e et enfeuntchie. Les chorchi&egrave;rs, en griyant lus pe&icirc;l&eacute;es d'onguent, halaient d's a&ucirc;tchies pouor d's heuthes et d's heuthes. Quand les gens d'J&egrave;rri en avaient eune n&acirc;sil'lie, bein tu p&acirc;le qu'il' en 'taient &ecirc;ffrit&eacute;s. I' lus muchaient siez ieux. I' b&acirc;rraient les portes, &ecirc;toupaient les creux, et lus abriaient du mus qu'i' pouvaient d'la h&ocirc;rribl'ye odeu. Nou n'&ocirc;sait pon mett' l&eacute; nez d'houors. Mais ches a&ucirc;tchies lus silyaient partout, par l's us, par les f'n&ecirc;t's, par les cheunm'n&eacute;es. Les chorchi&egrave;rs pouor lus comp&eacute;titions halaient, halaient, halaient d's a&ucirc;tchies, et les pou&ocirc;rres gens siez ieux partout l'&Icirc;le souffraient h&ocirc;rribli&eacute;ment. Y'en avait-i', des hou&icirc;ns et des ouas! L's a&ucirc;tchies qu'les chorchi&egrave;rs halaient des pe&icirc;l&eacute;es d'onguent fa&icirc;thaient l&egrave;rmer les gens, les fa&icirc;thaient plieuther, les fa&icirc;thaient ou&acirc;ler, les fa&icirc;thaient houinner... Ch'est-i' qu'i' l&egrave;rmaient et plieuthaient et ou&acirc;laient et houinnaient!&quot;<br/>
<br/>
&quot;Oh les pou&ocirc;rres gens, Papa!&quot;<br/>
<br/>
&quot;V&eacute;the, ch'tait p&eacute;nibl'ye. Et tant pus les chorchi&egrave;rs halaient d's a&ucirc;tchies, pus les gens houinnaient. Ch'tait tr&eacute;jous hale, hale, hale, et toute la niet houinne, houinne, houinne. Et par cause qu&eacute; chenna s'adonnait &agrave; la f&icirc;n du mais d'Octobre, n&eacute; v'l&agrave; pouortchi qu&eacute; j'dithons qu&eacute; ch'est &quot;<i>Halle-et-Houinne</i>&quot;!&quot;<br/>
<br/>
&quot;Papa! La comp&eacute;tition!&quot;<br/>
<br/>
&quot;Coumme j't'ai d&ecirc;j&agrave; explyitchi, ch'tait eune comp&eacute;tion parmi les chorchi&egrave;rs pouor graie d'l'onguent magique. Coumme &agrave; l'Eisteddfod, y'avait des prix dans des diff&eacute;thentes cli&acirc;sses. Et pouor des diff&eacute;thents &acirc;ges &eacute;tout coumme d&eacute; ra&icirc;son: pouor les 'souos chent ans', pouor les 'souos chent ch&icirc;nquante ans', pouor l's '&ecirc;tudgiants', pouor l' '&icirc;ncant&acirc;tion en tchoeu', et tout chenna. &Eacute;pis y'avait eune m&eacute;d&acirc;le pouor d'l'onguent, pouor d'l'amalgamot, pouor du margou&ocirc;l&icirc;n, et pouor d'la gel&eacute;e.&quot;<br/>
<br/>
&quot;D'la gel&eacute;e, Papa?&quot;<br/>
<br/>
&quot;Bein, s'i' 'taient &agrave; graie toutes ches pe&icirc;l&eacute;es-l&agrave;, i' 'tait d'm&ecirc;tchi d'graie &eacute;tout d'la gel&eacute;e par d'ssus l'marchi. Sans doute toute la r&ecirc;mou&ecirc;thie et hal'lie d'a&ucirc;tchies, v'l&agrave; tchi lus donnait un bouon app&eacute;tit. Et ch&acirc;que &ecirc;tchipe avait sa gel&eacute;e partitchuli&eacute;the, &agrave; chein tchi patha&icirc;ssait. Nou dit qu'les <i>sorchi&egrave;rs</i> Dg&egrave;rn&eacute;siais griyaient tr&eacute;jous d'la gel&eacute;e d'&acirc;nes: j'ai ou&iuml; dithe qu&eacute; nou n'g&acirc;ngnait dg&eacute;the d&eacute; m&eacute;d&acirc;les auvec - ouaithe qu&eacute; nou-s'y m'ttait du go&ucirc;t d'pas-d'&acirc;ne, entout y'avait trop d'&egrave;rtunf&icirc;n d'chabot...&quot;<br/>
<br/>
&quot;Pu&egrave;que!&quot; qu&eacute; j'excli&acirc;mis.<br/>
<br/>
&quot;V&eacute;the, man fistaud, pu&egrave;que! Et touos ches m&ecirc;langes d&ecirc;gou&ocirc;tants, ches onguents, ches margou&ocirc;l&icirc;ns, ches amalgamots et ches gel&eacute;es tchi fa&icirc;thaient houinner, les gens d'J&egrave;rri app'laient tout chenna d'la '<i>dgemme</i>'.&quot;<br/>
<br/>
&quot;Ch'est d'l'Anglia&icirc;ch&icirc;n, n'est-che pon, Papa?&quot;<br/>
<br/>
&quot;Assa, nou fa&icirc;thait s&egrave;rvi l'mot Angliais 'jam', coumme chenna: '<i>dgemme</i>', car &agrave; chu temps-l&agrave; en J&egrave;rri l'Anglia&icirc;ch&icirc;n 'tait acouo consid&eacute;th&eacute; par les campangnards coumme la langue du dgi&acirc;bl'ye, du d'vis &icirc;nf&egrave;rna, un dg&egrave;rgon dgi&acirc;bolique, et pouor ieux don toute chutte bouord&eacute;thie-l&agrave; 'tait d'la '<i>dgemme</i>'. Et viyant qu'ou dgemmait lus i&egrave;rs, lus gorges et lus ponmons, ch'n'est pon ravissant tout coumme qu'ou fut m&ecirc;nomm&eacute;e d'la <i>dgemme</i>. Et pouor &egrave;rv&eacute;n&icirc;n &agrave; la comp&eacute;tition, &agrave; la f&icirc;n d'la bouord&eacute;thie d&eacute; toute chutte <i>dgemme</i>,  du ni&egrave;r onguent, du bliu onguent, du rouoge onguent, du v&egrave;rt onguent et d'l'onguent couleu d'l&icirc;las, et d'la gel&eacute;e &eacute;tout, les &ecirc;tchipes d&eacute; chorchi&egrave;rs, chorchi&eacute;thes, tch&eacute;tha&ucirc;ds et 'sorchi&egrave;rs' potaient lus m&ecirc;lange pouor la grande jug'gie. Les diff&eacute;thents amalgamots et margou&ocirc;l&icirc;ns 'taient m&icirc;ns en pots, &eacute;pis l'Pid-Froutchi &ecirc;piait ch&acirc;que pot&eacute;e souongneusement pouor en jugi la qualit&eacute;.&quot;<br/>
<br/>
&quot;Coumme tchi qu'nou-s'en jugeait la qualit&eacute; d'l'onguent s'nou n'pouvait pon l'gou&ocirc;ter?&quot; qu&eacute; j'd&eacute;mandis.<br/>
<br/>
<img src="pierre_de_chorchiers2.jpg" width="207" height="250" alt="" title="pi&egrave;rres d&eacute; chorchi&egrave;rs" align="right" />
&quot;Coumme d&eacute; raison,&quot; qu'Papa m'explyitchit, &quot;ch'tait pouor tester la <i>dgemme</i> pouor la cheinne tchi fa&icirc;thaient voler mus. N'oublyie pon qu&eacute; ch'tait en lus onguennant auvec qu'les chorchi&egrave;rs et chorchi&eacute;thes volaient en l'air. Et ch'tait pouor ch't' &ecirc;preuve tch'est la vraie explyic&acirc;tion pouortchi qu'nou-s'a trais pi&egrave;rres d&eacute; chorchi&egrave;rs sus ch&acirc;que cheunm'n&eacute;e. S'nou pouvait aveindre &agrave; la pus haute des pi&egrave;rres auve ra&icirc;que eune p&eacute;tite d&acirc;th&eacute;e d&eacute; <i>dgemme</i>, v'l&agrave; tchi 'tait la preuve qu&eacute; ch'tait d'la bouonne, dgia! Un comp&eacute;titeu d&eacute; ch&acirc;que &ecirc;tchipe s'm&acirc;tait en bas du p&icirc;ngnon d'eune ma&icirc;son (et les gens par d&eacute;dans, trembliaient-i'!) et l'Pid-Froutchi &agrave; d&acirc;ther eune tchull&eacute;e &agrave; th&eacute;e d'la <i>dgemme</i> sus ch&acirc;tchun, et tout l'monde &agrave; vaie combein haut qu'les comp&eacute;titeurs pouvaient voler. La pot&eacute;e d'<i>dgemme</i> au chein tch'av'nait &agrave; la pus haute des trais pi&egrave;rres d&eacute; chorchi&egrave;rs sus la cheunm'n&eacute;e 'tait jugie la miyeuthe et s'n &ecirc;tchipe g&acirc;ngnait eune m&eacute;d&acirc;le d'or. Et l'comp&eacute;titeu g&acirc;ngnant restait m&acirc;t&eacute; sus la pus haute des pi&egrave;rres d&eacute; chorchi&egrave;rs &agrave; seule f&icirc;n d'y'&ecirc;t' m&eacute;dall&eacute; par l'Pid-Froutchi. Sans doute, i' t'nait bou&ocirc;n sa pot&eacute;e d'<i>dgemme</i> tandi qu'san Ma&icirc;t' l&eacute; f&eacute;licitait. &Eacute;pis les comp&eacute;titeurs en s'gonde et tra&icirc;si&egrave;me pliaiches lus m&acirc;taient, ieux &eacute;tout, sus les pi&egrave;rres d&eacute; chorchi&egrave;rs, v&eacute;the, ch&acirc;tchun d'un bord et d'l'aut' sus les pus b&acirc;sses. Et ieux &eacute;tout, sans doute, &agrave; tcheindre ordgilleusement lus pot&eacute;es d'<i>dgemme</i> tandi qu'i' 'taient m&eacute;dall&eacute;s atout eune m&eacute;d&acirc;le en argent (pouor l&eacute; s'gond) et eune m&eacute;d&acirc;le en bronze (pouor l'tra&icirc;si&egrave;me). Et tu pou&ocirc;rras dithe &agrave; tan p'tit Harvey Pod&ecirc;tre qu&eacute; n&eacute; v'l&agrave; pouortchi qu'nou b&acirc;tissait les cheunm'n&eacute;es &agrave; seule f&icirc;n qu'trais chorchi&egrave;rs pouvaient lus y m&acirc;ter &agrave; la fais.&quot;<br/>
<br/>
&quot;Papa!&quot; qu&eacute; j'&ecirc;criyis, &quot;ch'est exact&eacute;ment coumme chenna qu'nou vait &agrave; la t&eacute;l&eacute;vision coumme tchi qu'les comp&eacute;titeurs lus m&acirc;tent sus trais d'gr&eacute;s pouor &ecirc;t' m&eacute;dall&eacute;s!&quot;<br/>
<br/>
&quot;Tu'as ra&icirc;son, man fistaud,&quot; qu'Papa accordit. &quot;Mais avais-tu janmais pens&eacute; qu&eacute; ch'est d'nos vielles gammes d&eacute; <i>Halle-et-Houinne </i>qu'nou-s'a adopt&eacute; ches c&eacute;r&eacute;monnies? Tch'est qu'en est la preuve? Assa, coumme tchi qu'nou-s'appelle chutte manni&eacute;the d'abordas &agrave; trais d'gr&eacute;s sus tchi les trais g&acirc;ngnants lus m&acirc;tent pouor &ecirc;t' m&eacute;dall&eacute;s? Bein seux qu'en Angliais nou l'appelle acouo un <i>'<b>pot d'dgemme</b>'</i>!&quot;<br/>
<br/>
Man Papa sait bouordre et r&ecirc;mouer toute eune pe&icirc;l&eacute;e d'niol&icirc;n, et s'i' y'avait des m&eacute;d&acirc;les pouor les menneties, j'sis seux qu'il en g&acirc;ngn'gait eune m&eacute;d&acirc;le d'or, car il est un fichu vi&egrave;r menteux.<br/>
<br/>
<i><a href="jerpoem.html">Geraint Jennings</a></i><br/>



&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papagalettes.html">Papa et ses galettes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_pizzas.html">Les Pizzas &agrave; Papa</a><p>

<li><a href="halloween2014.html">&Agrave; la S&eacute;th&eacute;e &egrave;s Chorchi&egrave;rs</a><p>
<li><a href="halloween.html">Halloween</a><p>
<li><a href="halloween2.html">Halloween - des mots muchis</a><p>
<li><A HREF="halloween4.html">La Tche&ucirc;t'tie d&eacute; Halloween</A><P>
<li><a href="halloween3.html">Halloween et la S&eacute;thee d'Guy Fawkes</a><p>

<li><a href="chorchigj.html">Chorchi, n&eacute;the m&eacute;the, pons'r&ecirc;sse</a><p>
<li><a href="mefioushalloween.html">M&ecirc;fi'-ous!</a><p>
<li><a href="halloween2023.html">Aniet, la S&eacute;th&eacute;e &egrave;s Chorchi&egrave;rs</a><p>
<li><a href="halloween5.html">La Tche&ucirc;t'tie d'la S&eacute;th&eacute;e &egrave;s Chorchi&egrave;rs</a><p>
<li><a href="blianchefemmegj.html">La blianche femme</a><p>
<li><a href="horreu2.html">L'H&ocirc;rreu d'achteu</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

