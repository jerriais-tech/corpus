<HTML>
<HEAD>
<TITLE>Laiz&eacute; Pain et sa fille</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Laiz&eacute; Pain et sa fille</h2></font></center><p>

D'pis la bord&eacute;e que le p'tit pasteur sus tchi j'comptais pour Lonore nos joui la sale farce qu'ou savez, j'avons t&eacute; pour bin dithe sans gallants. J'p&acirc;sle pour Lonore, s'entend, car, pour de m&eacute;, quand bin m&ecirc;me j'n'en r'verrais pas yun d'ma vie, j'n'en sais pon g&eacute;n&eacute;e; y'a bieau temps qu'les plaisiers du monde ont c&ecirc;ssi d'av&eacute; d'l'attrait pour m&eacute;. Piteur le sait bin, et ch'est viyant que j'n'avons pas les m&ecirc;mes gouts. La peine qui' m'fait, man pouore houmme; ch'est a n'pas l'craithe. Ch'est tr&eacute;jous &quot;<a href="sermon.html">que manj'rons nous, que b&eacute;thons nous</a>&quot; avec li; et si tchiq' fais j'sis r'tenue pus tard que d'amor a un Meetinne ou a eunne Couotuthe; i' vos fait eunne vie si n'y'a rin d'coutchi!<br/>
<br/>
Mais j'taimes en p&acirc;lment sus ma fille. Pour longtemps ou fit la paignolle apr&egrave;s qu'sa bitche de couosinne - autant faut i' que j'dise le mot - y'eut suffli&eacute; san pasteur; et che n'fut que quand vint l'scandale qu'a 't&eacute; &quot;heuchi-up,&quot; et que l'pr&ecirc;cheux eut vite a s'n'all&eacute; sou&eacute;-disant prendre un poste a l'&egrave;stranji - ch&eacute; n'fut qu'la jou&eacute;e d'vaie sa couosinne dans l'pit&eacute; qui consoli Lonore. Mais l'proverbe qui dit que pour yun d'perdu deux de r'trouv&eacute;s, n'a pas fonctionn&eacute; pour nous. J'soummes tr&eacute;jous sans gallant!<br/>
<br/>
N'y'a qu'eunne chose qui nos reste a faithe, j'lis disais l'aut' jour, quand ou s'mint a chant&eacute; &quot;No wan to love me, no wan to bless.&quot; Ch'est de r'qu&eacute;menchi a couore les Anniversaithes! N'y'a pon oquo par d&eacute;vant ch'la pour pliechi sa marchandise. Nou grimpe dans eunne van, nou jibbe dans un clios, nou s'assied souos un bouais; et si eunne fille sait s'y prendre, les chances sont qu'y'etha du nouv&eacute; d'vant la Saint Michet.<br/>
<br/>
Lonore m'&egrave;scoutait de toutes ses ouothelles. &quot;Et j'pouorai ti m'proumn&eacute; dans les rouettes avec un jeunne houmme et nos assi&eacute;the ensemblye contre eunne viellotte de fain&quot;? qu'ou s'fit en me r'gardant d'ses grands yeux. J'n'y v&eacute; pas d'objection, ma fille, que j'fit, a condition que ch'sait un na&iuml;ce jeunne houmme de bouons principyes, qui n'feumme pon, qui n'juthe pon, et qu'ses pathens saient d'bouonne famille. Et pis, v&eacute; tu, ma Lonore, je s'ait l&agrave;, a t'survillyi. <a href="ruthi.html">Partout ou-&egrave;s qu'tu'ithas, j'ithai</a>. Si tu t'proumenne avec tchiq'un dans eunne ruette, je s'ait a vos djett&eacute; par dessus l'foss&eacute;; si ou vos assi&eacute;vez contre eunne viellotte, l'bonnette a ta mem&eacute;e &egrave;spi&eacute;tha par dessus l'pr&eacute;chin tas d'fagots, tu n'&eacute;thais qu'a toutre coumme chen'chin, hem! hem! et en l'heu l'crochet d'man paraplyie s'ait dans l'co d's dj&ecirc;ne et j'l'&eacute;thais b&eacute;tot &egrave;strueull&eacute; les quat' fiers en haut.<br/>
<br/>
Ch'est la nos plians pour ch't'&ecirc;t&eacute;. Lonore pretend que ch'sa hardi d'fatigue pour m&eacute; a m'n'&acirc;ge. Ou s'ait d'avis, j'en soup&ccedil;onne, d'all&eacute; toute seule. Mais oul &eacute;tha bieau faithe! Ch'n'est pas m&eacute; qui m'en vais ristchi ma brebis toute seule dans la djeule du loup - oul est si innocente! Et pis, les jeunnes gens d'a ch't'heu vont d'l'avant bin pus vite que d'man temps - a ch'que j'en comprends par les gazettes.<br/>
<br/>
Ou s'a habillyie en blianc avec eunne blieue sash. J'y'ai permins d'&egrave;schancr&eacute; l'co d'sa blouse un mio pus que d'couotume - san co n'est pas ch'qu'oul a d'piethe, Djeu merci! et - eunne fais n'est pas couotume - j'y'ai accat&eacute; eunne pathe de rouoges cauches que nou v&eacute; l'travers: i' m'dites a la boutique que v'la tchi s'portait hardi &egrave;s anniversaithes.<br/>
<br/>
<i><a href="brambilo.html">Laiz&eacute; Pain</a></i><br/>
<i>La Chronique de Jersey 11/7/1914 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painvalentines.html">Who sent those Valentines to Lonore?</a><p>

<li><a href="lonore_nouvelles.html">Lonore dounne de lus Nouvelles</a><p>
<li><a href="paindistress.html">Lon&ocirc;re in sad distress</a><p>
<li><a href="painshow.html">How Lonore and Mamma went to the Show</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

