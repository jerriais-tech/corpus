<HTML>
<HEAD>
<TITLE>Napol&eacute;on</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Napol&eacute;on</h2>
<br>
Les d'vis du Bouan'homme George<br></font></center><p>


Quand j'tais mousse, j'ouiyais p&acirc;ler d'Napol&eacute;on, et les p&eacute;thes d's'anciens d'chu temps-l&agrave; avaient v&ecirc;tchu dans san temps, car i' n'y'avait pas chent ans d&eacute;pis la dg&egrave;rre d&eacute; Waterloo.<br>
<br>
Ch't'arl&eacute;v&eacute;e j'tais &agrave; r'garder sa tombe, &agrave; Napol&eacute;on, dans l'H&ocirc;tel des Invalides &agrave; Paris. Sans doute, j'l'avais veue d'vant, et j'pensais &agrave; bein des choses comme j'&egrave;rgardais chu bieau tomb&eacute;-l&agrave;. L'y'&agrave; eune chose tch'est bein c&egrave;rtaine, ch'est qu'la mort veint &agrave; tout l'monde &#150; &egrave;s Rouais comme &egrave;s pauvres.<br>
<br>
L'y'&agrave; des tombieaux &egrave;s Invalides que j'n'avais pas veus d'vant dgia, - l'chein du Mar&eacute;chal Foch en est iun. Et pis, &eacute;tou, l'y'a l'chein de l'Aiglon, l&eacute; fis d'Napol&eacute;on et d'sa deuxi&egrave;me femme, Marie Louise Pr&icirc;nc&ecirc;sse d'Autriche. I' mouothit d'la comseum'tion &agrave; l'&acirc;ge de vingt-iun an en Autriche, et san corps avait r'pos&eacute; dans la crypte d'eune cath&eacute;drale l&agrave;-bas jusqu'en mil neu- chent quarante-deux, quand <a href="hitleur.html">Hitler</a> l'fit erven&icirc;n en France, pour &ecirc;t'm&icirc;ns opr&eacute;s d'san p'p&eacute;e. En attendant d'aver eune tombe pr&ecirc;te &agrave; l'met' d&eacute;dans, l'coffre est dans eune simplye &icirc;nscription d&icirc;sant qu'ch'est l'coffre de Napol&eacute;on II, Rouai d'Rome.<br>
<br>
I' n'eut pas grand' chance, chu pouore janne homme-l&agrave;, - tchi n'avait pon fait d'ma &agrave; p&egrave;rsonne. I' n'tait pas bein fort, et i' passit sa courte vie dans l'ch&acirc;t&eacute; d'Schoenbrunn auve s'n'onclye, le Rouai Fran&ccedil;ouais II d'Autriche. I' patha&icirc;t qu'sa m'm&eacute;e n'l'aimait pas fort, et ch'tait p't' &ecirc;t' eune bouanne chose pour li que l'<a href="bouondgieu.html">Bouan Dgieu</a> l'pr&icirc;nt si janne. Il &eacute;thait sans doute 't&eacute; pus heutheux s'il avait 't&eacute; l'gar&ccedil;on d'un bouan vi&egrave;r fermyi en J&egrave;rri!<br>
<br>
Les Fran&ccedil;ais, comme ch'est bein aisi &agrave; comprendre, sont ordgilleux des victouaithes gagnies par Napol&eacute;on. En d&icirc;nant &#147;en famille&#148; l'aut' s&eacute; siez d's'anm&icirc;ns, i' m'd&icirc;saient tch'i' 'tait d'hardi bouan tchoeu, et bein &egrave;rconna&icirc;ssant &egrave;s vi&egrave;rs soudards et au monde tchi l'y'avaient aidgi &agrave; &ecirc;t' Empereur. Iun d'ches soudards-l&agrave; avait nom Lefebvre, et d'v&icirc;nt Mar&eacute;chal de France. Il avait mathyi&eacute; la femme tchi faithait san lavage quand i'l'tait S&egrave;rgeant, et ou' faithait l'lavage d&eacute; Napol&eacute;on, &eacute;tou, quand il 'tait Lieut'nant dans l'Artil'lie. Dans chu temps-l&agrave;, i' n'avait pas grand' sou, et il n'pouvait pas tr&eacute;jous la payi. I' li d'vait acouo des sou quand i' s'n'allit en dg&egrave;rre, et v'l&agrave; tchi fut oublyi&eacute; dans l'couothant d's'ann&eacute;es. Oulle 'tait eune femme de bouan tchoeu et d'caract&eacute;the, et ou' n&eacute; m'tait pas ses comptes entre les mains d'un homme d'affaithes pour erch&eacute;ver. Ch'est seux qu'ou' n'&eacute;thait pas env'yi&eacute; bille &agrave; personne, et oulle aimait bein prendre souain du l&icirc;nge &egrave;s jannes offici&egrave;rs tchi n'taient pas riche, car ou' savait bein qu'lus m'm&eacute;es n'taient pas-l&agrave; &agrave; les souogni.<br>
<br>
Opr&eacute;s que s'n'homme fut fait Mar&eacute;chal, sans doute, Missis Lefebvre 'tait auve li dans l'Palais quand Napol&eacute;on avait des f&ecirc;tes et des danses, et oulle 'tait si franche dans san d'vis qu'ou' faithait ombrage &egrave;s belles dames et d'mouaiselles tchi 'taient-l&agrave;, pr&icirc;ncipal'ment &egrave;s cheinnes tchi 'taient ordgilleuses et tchi faithaient d'lus tchian, et comme i' n'y'en n'tait pas d'rein tch'est qu'ou d&icirc;sait, i' l&icirc; donn&icirc;tent le m&ecirc;nom de Madame Sans-G&ecirc;ne! Les soeurs de Napol&eacute;on n'l'aimaient pas fort, car ou n'lus faithait pas d'bieaux bieaux, et un jour, en lus d&icirc;sant tch'est qu'ou' pensait, ou' l's'offensit, et i' lus pliaingn&icirc;tent &agrave; l'Empereur!<br>
<br>
Napol&eacute;on, tch'avait 't&eacute; hors en dg&egrave;rre bein d's'ann&eacute;es n'avait pas r'connu Madame Sans-G&ecirc;ne comme &eacute;tant la hardelle tch'avait lav&eacute; san l&icirc;nge quand il 'tait janne. Enf&icirc;n, il env'yit pour lyi et ou' l'trouvit assis dans d'n'office. <br>
<br>
&#147;Bon! ch'est vous, Madame Lefebvre!&#148; i' l&icirc; dit: &#147;J'ai env'yi&eacute; pour vous viyant tch'i' patha&icirc;t qu'ou-s &ecirc;tes affront&eacute;e, et qu'ou' n'vouos comportez pas bein vis &agrave; vis des Pr&icirc;nc&ecirc;sses!&#148;<br>
<br>
&#147;Eh bein, m'n'Empereur,&#148; ou l&icirc; reponnit: &#147;Tch'est qu'il' ont fait pour la France, ches filles-l&agrave;? I' n'ont pas l'drouait d'faithe des teurs quand j'sis-l&agrave;, et m'ergarder comme si j'tais eune rein-tchi-v&acirc;lle, - m&eacute; qu'&agrave; t&eacute; en dg&egrave;rre avec vos arm&eacute;es et qu'&agrave; t&eacute; bliess&eacute;e pour la France! L&agrave;! ergardez man bras tch'&agrave;'t&eacute; trav&egrave;rs&eacute; par eune balle! Et pis, quand m'n'homme 'tait S&egrave;rgeant, l's'offici&egrave;rs 'taient bein contents d'm'aver &agrave; laver lus l&icirc;nge! L'y'en a m&ecirc;me iun tchi n'a pas acouo fini d&eacute; m'payi!&#148; <br>
<br>
&#147;Oh! nan?&#148; l&icirc; dit Napol&eacute;on: &#147;J'voudrais bein saver tch'est qu'ch'est, m&eacute;, ch't&icirc;' l&agrave;! J'l&eacute; connais-t-i'?&#148; <br>
<br>
&#147;Ah man doux oui, ou' l'connaissiz bein!&#148; l&icirc; r&ecirc;ponnit Madame Lefebvre: Ou' l'viyiz touos les jours. J'm'en vais vouos montrer san nom dans mon p'tit livre, io&ugrave; qu'j'ai m&icirc;ns bas tch'est qu'i' m'dait. L&agrave;, - l&eacute; v'l&agrave; &#150; au haut d'chutte page-l&agrave;, - Lieut'nant Napol&eacute;on Bonaparte!&#148;<br>
<br>
Napol&eacute;on s&eacute; l'vit d'un embront! &#147;Eh bein maf&icirc;ngre!&#148; i' l&icirc; dit: &#147;Ch'tait vous tchi d'meuthait &agrave; telle et telle adresse, et tchi soulait laver man l&icirc;nge, et tchi m'&eacute;tait si bouanne quand j'n'avais pas un sou dans ma paute? Et penser que je n'vouos avais pas r'connue, - &agrave; ma honte de l'dithe! J'vouos asseuthe que j'm'en vais payi ieune de mes dettes! V'nez auve m&eacute;!&#148; <br>
<br>
I' pr&icirc;nt la bouannefemme par le bras en ouvrant la porte de l'appartainement io&ugrave; qu'les Messieux du Palais et lus dames 'taient &agrave; attendre pour l&icirc;.<br>
<br>
&#147;Mesdames et Messieux,&#148; i' lus d&icirc;t: &#147;J'ai l'honneu d'vouos pr&eacute;senter Madame Sans-G&ecirc;ne, eune h&eacute;ro&iuml;ne d&eacute; France! D&eacute;main, j'allons baithe du th&eacute;e dans l'gard&icirc;n du Palais, et ou' s'en va m'accorder l'honneu d'sa compagnie toute l'arl&eacute;v&eacute;e, et quand j'nouos mettrons &agrave; tablye, ou' m'&agrave; prom&icirc;ns d's'assi&eacute;the la preunmi&eacute;the &agrave; ma drouaite! Madame Sans-G&ecirc;ne: J'vouos salue!&#148;<br>
<br>

<I><a href="lefeuvre.html">George d'la Forge</a><br>
Les Chroniques de Jersey 8/5/1948<br>
</I>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><A HREF="phlippe_dauvergne.html">Ph'lippe D'Auvergne</A><p>
<li><a href="gdfparis.html">Paris</a><p>
<li><a href="gdfparis2.html">Paris</a><p>
<li><a href="france.html">Tchiq' jours a viagi en France</a><p>
<li><a href="brambiloparis.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis3.html">Bram Bilo &agrave; l'Exposition &agrave; Paris en 1889</a><p>
<li><a href="brambilo1889.html">Eune Lettre d&eacute; Bram Bilo</a><p>
<li><a href="buonvier.html">Un Buon Vier Jerriais</a><p>
<li><a href="bastille.html">Qu'i' mangent des m&egrave;rvelles!</a><p>
<li><a href="gdfparis1948.html">Les D'vis du Bouan'homme George</a><p>
<li><a href="saintehelene.html">La Sainte H&eacute;l&egrave;ne</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
