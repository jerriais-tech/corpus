<HTML>

<!-- Mirrored from members.societe-jersiaise.org/geraint/jerriais/gdfvikings.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
<HEAD>
<TITLE>Le Souper des Vikings</TITLE>
<META  name="keywords" content="Jèrriais, language, langue normande, Channel Islands, îles anglo-normandes, Normandie, Normandy">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Le Souper des Vikings</h2></font></center><p>

<font size="-1"><i> Trenton, <p>
Michigan, USA.<br>

 L&eacute; 19 d&eacute; juin, 1982.<p></i></font>

 Moussieu l'R&eacute;dacteu,<p>

 Comme la cons&egrave;rv&acirc;tion d'la langue J&egrave;rriaise par touos les mouoyens p&ocirc;ssibl'yes est l'objet du Don Balleine et d&eacute; L'Assembli&eacute;e d'J&egrave;rriais, l'objet d&eacute; l'associ&acirc;tion Le Souper des Vikings, si&eacute;geant en <a href="nouormandie2002.html">Nouormandie</a>, est d&eacute; cons&egrave;rver l'caract&eacute;the Nouormand en Nouormandie, l's <a href="iles.html">&Icirc;les Anglo-Nouormandes d&eacute; La Manche</a> et dans les pays Scandinaves par touos les mouoyens nobl'yes tchi sont &agrave; sa port&eacute;e.<p>

 Ch'est l'fanmeux savant et anm&icirc;n d'J&egrave;rri, Moussieu l'Abb&eacute; Marcel Lel&eacute;gard, d&eacute; <a href="gdflucerne.html">l'Abbaye d&eacute; La Lucerne</a> (chutte grande abbaye pas liain d'La Haye Pesnel en Nouormandie) et ch&acirc;t'lain du Ch&acirc;t&eacute; d&eacute; Pirou, tch'a pr&icirc;ns l'affaithe en main d'organniser l'associ&acirc;tion du Souper. Il a invit&eacute; les J&egrave;rriais tchi sont Nouormands d'race et tch'ont l'sentiment Nouormand d'en d&eacute;v'n&icirc;n membres. La souscription annuelle d&eacute; chent francs (170 pour un coupl'ye), n&eacute;cessaithe ches jours d&eacute; haut cou&ocirc;tement d'tout, m&ecirc;me d&eacute; la papet'tie et d't&icirc;mbrage, est bein raisonnabl'ye. L&eacute; souper m&ecirc;me, sans doute, est extra. L&eacute; drein eut lieu en 1970 et l'pr&eacute;chain est t&egrave;rm&eacute; pour sanm'di, l&eacute; 18 d&eacute; septembre, 1982, dans la grande Salle des Pl&eacute;s du Ch&acirc;t&eacute; d&eacute; Pirou. L'Abb&eacute; Lel&eacute;gard a d'mand&eacute; &agrave; Moussieu l'Juge Max Lucas d&eacute; r'ch&eacute;ver les noms des J&egrave;rriais tchi savent l&eacute; J&egrave;rriais ou l'Fran&ccedil;ais et tchi voudraient d&eacute;v'n&icirc;n membres d&eacute; l'associ&acirc;tion en payant lus souscriptions et aller au Souper. Ch'est en tchi ou n'avez qu'&agrave; l&icirc; faithe &agrave; saver au pus vite pour tch'i' pi&ecirc;sse env'yer la liste des noms &agrave; l'Abb&eacute; pour vaie si y'a acouo des pliaiches (i' n'y &eacute;tha qu&eacute; 150 invit&eacute;s).<p>

 J'vouos asse&ucirc;the qu&eacute; L'Souper des Vikings vaut la peine et qu' ch'est un grand honneu d'&ecirc;t' invit&eacute;s &agrave; s'assi&eacute;the auve les savants d'Nouormandie et d'ailleurs &agrave; chu Souper dans la Salle des Pliaids du Ch&acirc;t&eacute; d'Pirou. L'Abb&eacute; Lel&eacute;gard est l'auteur d&eacute; la fanmeuse Tapiss'sie d&eacute; la Contch&ecirc;te d&eacute; La Sicile par les Nouormands, et chutte belle taile, d&ecirc;j&agrave; montr&eacute;e au Fort R&eacute;gent en J&egrave;rri, s'en va orner les ch&acirc;chais d'ladite Salle des Pliaids pour l'occ&acirc;sion.<p>

 J'vouos p&acirc;le auve bouanne connaissance d&eacute; cause, car l&eacute; s&eacute; du 24 d'ao&ucirc;t, 1970, j'eunmes l'honneu, l&eacute; Docteu <a href="lemaistre.html">Frank Le Maistre</a> et m&eacute;, d'assister - comme &egrave;rpr&eacute;sentants des &Icirc;les Anglo-Nouormandes d&eacute; La Manche - au Souper des Vikings tch'eut lieu &agrave; l'Abbaye d&eacute; la Lucerne. Autant comme j'peux m'en r'souv'n&icirc;n, n&eacute; v'ch&icirc;n les noms d&eacute; tchitch'uns des savants et illustres tch'&eacute;taient au souper: -<p>

 Madanme Henri Beuve, belle-fil'ye du fanmeux d&eacute;funt Louis Beuve, po&egrave;te national d&eacute; Nouormandie; Madanme veuve Louis Le Marc, l'interpr&egrave;te &egrave;rnomm&eacute; des compositions dudit d&eacute;funt Louis Beuve; <a href="lechanteur.html">Fernand Lechanteur</a> (h&eacute;las! d&eacute; m&eacute;mouaithe respect&eacute;e &agrave; ch't heu), dans san vivant Proviseur du Lyc&eacute;e Malherbe &agrave; Ca&euml;n; Moussieu Pierre Godefroy, D&eacute;put&eacute; d'La Manche et auteur bein connu, et Madanme Ellen Godefroy. Andr&eacute; Dupont, po&egrave;te Nouormand et historien; les auteurs Andr&eacute; Louis et Jean Mabire; l&eacute; po&egrave;te C&ocirc;tis-Capel; l&eacute; Professeur Jean Claude Vilquin; Yves Le Petit, Archiviste, d&eacute; St L&ocirc;; l'Abb&eacute; Lel&eacute;gard; Marianne Fabritius, d&eacute; La <a href="norouague.html">Norouague</a>; l&eacute; Professeur Thorkild Ramskou, du Dannemar, et Piet Sch&ouml;nheyder van Deurs, souos-directeur des programmes culturels d&eacute; la T&eacute;l&eacute;vision Danoise.<p>

 Moussieu van Deurs montrit l&eacute; film du Souper dans les pays Scandinaves souos l'titre d&eacute; "Souvenirs Vikings en Cotentin." Et y'en avait d'autres, mais j&eacute; n'm&eacute; r'souveins pon d'lus noms. Ch'tait un grand privil&egrave;ge d&eacute; pouver s'assi&eacute;the dans eune assembli&eacute;e si illustre.<p>

 Un c&egrave;rtain rituel fut souangneusement obs&egrave;rv&eacute; au Souper. Par exempl'ye, l&eacute; Pr&eacute;sident r'citit l&eacute; "Benedicite" d&eacute;vant mangi. Et fallait faithe l&eacute; s&icirc;ngne d&eacute; la Crouaix sus ch&acirc;que pain d&eacute;vant l'entanmer. Et i' faut la pr&eacute;sence d&eacute; la Crouaix dans la salle du bantchet. V'l&agrave; tchi m'ram&eacute;mouaithe qu&eacute; man Papa disait tr&eacute;jous la pri&egrave;the d&eacute;vant les r'pas, et Manman faisait tr&eacute;jous l's&icirc;ngne d&eacute; la Crouaix sus l'pain d&eacute;vant l'entanmer quand j'tais mousse &agrave; la Forge &agrave; St Ou&euml;n. Ch'tait-i' des survivances d&eacute; nouos anch&ecirc;tres Nouormands? Mais pour &egrave;rv&eacute;n&icirc;n au Souper, l&eacute; rituel pr&icirc;ncipa 'tait d'baithe dans "La c&ocirc;ne &agrave; beire."<p>

 J&eacute; n'm&eacute; r'souveins pon du nom d'la litcheu qu&eacute; j'e&ucirc;nmes &agrave; baithe ("beire" en Nouormandie). J'crai qu&eacute; l'nom est "b&acirc;ochet". Mais la chose &icirc;nt&eacute;r&ecirc;ssante est qu'oulle est v&egrave;rs&eacute;e dans eune grand' corne (ou c&ocirc;ne) d'annima d'tchique sorte. L&eacute; Pr&eacute;sident bait &agrave; m&ecirc;me et la p&acirc;sse &agrave; san vais&icirc;n, et ou va d'iun &agrave; l'autre d&eacute; m&ecirc;me tout l'tou d'la tabl'ye jusqu'&agrave; qu' tout l'monde ait bu d&eacute; "La c&ocirc;ne &agrave; beire"!<p>

 J&eacute; c'menche &agrave; en p&egrave;rdre &agrave; ches drein et j&eacute; n'sai pon si l'Bouan Dgieu s'en va m'p&egrave;rmett' d'&ecirc;t' en J&egrave;rri dans l'mais d'septembre pour assister &agrave; chu fanmeux souper, mais j'peux r'qu&eacute;mander &agrave; touos les J&egrave;rriais d'race et d'vielle fanmil'ye d&eacute; dithe au Juge Max Lucas d'&icirc;nscrithe lus noms comme membres d&eacute; l'associ&acirc;tion du Souper des Vikings, et i' t&acirc;ch'cha &agrave; vouos donner touos les renseignements n&eacute;cessaithes.<p>

<i><a href="lefeuvre.html"> George d'La Forge</a></i><p>

<P>&nbsp;</P>

<FONT SIZE=2>
<i>Viyiz &eacute;tout:</i>
<ul>
<li><a href="iles.html">Les &Icirc;les d'la Manche</a><p>
<li><a href="gdfnouor.html">En Nouormandie</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="duc.html">La Reine L&icirc;zab&eacute; II, Duc d&eacute; Nouormandie</a><p>
<li><a href="paler.html">L&eacute; P&acirc;ler Nouormand</a><p>
<li><a href="normandie.html">Ma Normandie</a><p>
<li><a href="nouormandie1955.html">Un viage en Nouormandie</a><p>
<li><a href="coutances.html">La Cath&eacute;drale de Coutances</a><p>
<li><a href="lechanteur.html">L&eacute; Monument &agrave; Fernand Lechanteur</a><p>
<li><a href="lechanteur2.html">L&eacute; monument &agrave; Fernand Lechanteur &agrave; la Mielle d'Agon</a><p>
<li><a href="nouormand.html">Des Caboches et des Cap'taines</a><p>

<li><a href="nouormandie2002.html">La Nouormandie</a><p>
<li><a href="assembliee/nouormandie1964.html">Excursion en Nouormandie</a><p>
<li><a href="assembliee/nouormandie1962.html">L'Excursion en Nouormandie</a><p>
<li><a href="balder.html">Bald&egrave;r</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfvikings.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
</HTML>
