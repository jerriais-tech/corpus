<HTML>

<!-- Mirrored from members.societe-jersiaise.org/geraint/jerriais/miyeunouvelle.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
<HEAD>
<TITLE>La miyeu nouvelle d&eacute; tout temps</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La miyeu nouvelle d&eacute; tout temps</h2></font></center><p>

Moussieu l'R&eacute;dacteu,<br/>
<br/>
Ev'l&agrave; Nou&eacute; qu'appraiche ocouo eune fais et, ma&ucirc;gr&eacute; m&eacute;, j'm&eacute; trouvis oblyigi d&eacute; pr&eacute;pather pour l&eacute; grand jour bein d'avanche. Les cartes et les lettres sont &ecirc;crites, les pr&eacute;sents acat&eacute;s, l&eacute; parleux a un air d&eacute; f&ecirc;te auve toutes les d&eacute;corations, et l'arbre d&eacute; Nou&eacute; est dans la grande all&eacute;e iou qu'les &ecirc;fants vont &ecirc;pier et t&acirc;ter les patchets pour t&acirc;chi d'd&ecirc;couvri si j'avons acat&eacute; ch'na qu'i' nos ont sugg&eacute;th&eacute;. Dans l's &ecirc;coles l'histouaithe d&eacute; la na&icirc;ssance d&eacute; not' Sauveur a 't&egrave; pr&eacute;sent&eacute;e et les cantiques d&eacute; Nou&eacute; ont 't&eacute; chant&eacute;s, et sans doute l&eacute; 25 d&eacute; d&eacute;zembre veindra et s'en &icirc;tha comme d'habitude, apportant jouaie, excitement et esp&eacute;thance pour bein des gens, mais pour d'autres seulement tristesse et m'sesp&eacute;<br/>
<br/>
Les &ecirc;fants &eacute;thont un bou&ocirc;n temps comme tr&eacute;jous. Pour ieux, ch'est l'temps d'pr&eacute;sents et d'partis; ch'est l'temps d'l'ann&eacute;e quand i' sont g&acirc;t&eacute;s et quand i' peuvent aver tout ch'tch'i' veulent s'i' promettent d'&ecirc;tre bou&ocirc;ns. Et pis i' y'a chu moment si pr&eacute;cieux quand i' lus trouvent fache &agrave; fache auve chut &ecirc;trange moussieu habilyi en rouoge, atout eune &ecirc;norme barbe blianche, tchi veint touos l's ans d'un pays hardi fraid iou qu'i' y'a tr&eacute;jous d'la n&eacute;. Et quand nou pense qu&eacute; chu m&ecirc;me moussieu d'scend toutes les cheunm'n&eacute;es la S&eacute;rvelle d&eacute; Nou&eacute;, nou-s-a d'la peine &agrave; l'craithe, mais nou m'rappelle qu'eune ann&eacute;e, siez nous, les &ecirc;fants laiss&icirc;tent eune verr&eacute;e d'whisky pour li, car i' fa&icirc;sait grand fraid chutte s&eacute;th&eacute;e-l&agrave;. Malheutheusement, i' n'en but pas eune seule goutte, et j'd&ucirc;mes explyitchi &agrave; la fanmil'ye qu&eacute; ch'n'est pas pa'ce qu&eacute; nou-s-a l'nez rouoge qu&eacute; nou-s-est n&eacute;cessaithement ivrouongne. Et d'ailleurs, les Chent'ni&egrave;rs &agrave; St Ou&euml;n tra&icirc;tent &ecirc;galement touos les cheins tchi cachent et tch'ont bu!<br/>
<br/>
Pour les grand' personnes Nou&eacute; apporte un amalgamot d'm&eacute;mouaithes. Combein qu'i' y'en a tchi vos d&icirc;sent qu&eacute; Nou&eacute; n'est pus l&eacute; Nou&eacute; du temps p&acirc;ss&eacute;. Mais, ava&ucirc; l's ann&eacute;es, tout change et i' n'faut pas compather ch'na qu&eacute; j'fa&icirc;sons en 1985 auve les cou&ocirc;teunmes d&eacute; nos grand-pathents. Pouortant, nou s'rappelle qu'eune poutchie d'chucr&icirc;ns &eacute;thait apport&eacute; grand plia&icirc;si &egrave;s mousses i' y'a ch&icirc;nquante ans, mais aniet i' y'en a plusieurs tchi s'en moqu'thaient. Tchi dammage qu&eacute; i' y'en a parmi les jannes tchi n'appr&eacute;cient pas tr&eacute;jous la pens&eacute;e. I' s'peut qu&eacute; ch'est d'not' faute car, priv&eacute;s de tant dans les dg&egrave;rres et aupr&egrave;s, j'lus avons donn&eacute; en abondance ch'na tchi nos mantchait.<br/>
<br/>
I' y'a d'autres m&eacute;mouaithes tchi nos veinnent &agrave; l'id&eacute;e. Nou&eacute; est sp&eacute;cialement pour la fanmil'ye et nou-s-attend f&ecirc;te d&eacute; s'r&ecirc;uni auve les pathents tchi nou n'rencontre pas toutes les s'maines. Quand nou-s-appartcheint d'eune grand' fanmil'ye i' y'a souvent eune tchaise tchi reste vi&egrave;de et tchi nos ram&eacute;mouaithe tristement qu'i' y'en a tch'ont p&acirc;ss&eacute; l'pas. Mais la pliaiche qu'il' ont la&icirc;ssie peut &ecirc;tre remplyie, et tchi belle opporteunit&eacute; qu' j'avons d'&icirc;nviter les cheins tchi sont seuls. Ch'a 't&eacute; not' privil&egrave;ge d&eacute; donner grand' jouaie &agrave; plusieurs d&eacute; chutte faichon et nos c&eacute;l&eacute;br&acirc;tions ont 't&eacute; enrichies par lus pr&eacute;sence. &Agrave; tous tchi li&ecirc;thent chutte lettre, j'vos encouothage d&eacute; ch&egrave;rchi &agrave; vaie s'i' y'a tchitch'un tchi pouorrait partagi vot' fest&icirc;n, car en t&acirc;chant d'asse&ucirc;ther l'bonheu d'autrui j'g&acirc;ngnons pouor nos-m&ecirc;mes la pus grande satisfaction.<br/>
<br/>
Nou ouait dithe souvent qu&eacute; Nou&eacute; n'est qu&eacute; pouor les &ecirc;fants. N&eacute; v'l&agrave; du niol&icirc;n! Malheutheusement, les cheins tchi pensent d&eacute; m&ecirc;me n'ont autcheune conna&icirc;ssance du vrai message d&eacute; l'&Ecirc;vangile. J'avons tous bouonne raison d'nos r&ecirc;joui, comme l&eacute; f&icirc;tent les b&egrave;rgers quand l'ange lus dit, &ldquo;J'vos annonce eune grande jouaie, tchi s'sa pouor tout l'peupl'ye' aniet, dans la ville d&eacute; D&acirc;vi, l&eacute; Sauveur, tch'est l&eacute; Christ, l&eacute; Seigneur, vos est n&eacute;&rdquo;. Et ches b&egrave;rgers s'en f&ucirc;tent &agrave; Bethl&eacute;hem pour vaie ch'na tchi 'tait arriv&eacute;. I' d&ecirc;couvr&icirc;tent pour ieux-m&ecirc;mes la bouont&eacute; d&eacute; Dgieu env&egrave;rs son peupl'ye en env'yant un Sauveur pour les lib&eacute;ther d'lus p&eacute;ch&eacute;s. Nou&eacute; n'est pas seulement pour les &ecirc;fants - mou&ocirc;n Doue d'la vie! Nou&eacute; est pour tous qu'ont p&eacute;ch&eacute;, et i' n'y a p&egrave;rsonne tchi n'a pas b&eacute;soin d'la gr&acirc;ce d&eacute; Dgieu. St Paul, dans s'n &ecirc;p&icirc;tre &egrave;s Romains, nos la&icirc;sse en autchun doute quand i' nos dit qu&eacute; tous ont p&eacute;ch&eacute;, m&ecirc;me l&eacute; pus saint homme.<br/>
<br/>
Alors, ch'est auve grand' confianche qu&eacute; j'vos souhaite tous un Bou&ocirc;n Nou&eacute;. Sachiz qu&eacute; les clioches sonnent pouor procli&acirc;mer la miyeu nouvelle d&eacute; tout temps, et &egrave;rch&eacute;vez pouor vos-m&ecirc;mes l&eacute; Cadeau qu&eacute; Dgieu vos offre. Ch'est un cadeau tch'a 't&eacute; acat&eacute; &agrave; grand prix et sa valeu agrandit &agrave; m'suthe qu&eacute; nou d&ecirc;couvre qu&eacute; ch'est J&eacute;s&ucirc; Christ seulement tchi nos donne d&eacute; l'esp&eacute;thance pour l'av'n&icirc;n et pour l'&ecirc;t&egrave;rnit&eacute;.<br/>
<br/>
<br/>
<i>UN AUT' GRIS VENTRE<br/>
December 20, 1985<br/></i>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="grisventresintro.html">Lettre d'&icirc;ntroduction</a><p>
<li><a href="peuxpaix.html">Peux ou paix?</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/miyeunouvelle.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
</HTML>

