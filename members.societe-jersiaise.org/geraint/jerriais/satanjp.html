<HTML>

<!-- Mirrored from members.societe-jersiaise.org/geraint/jerriais/satanjp.html by HTTrack Website Copier/3.x [XR&CO'2014], Tue, 15 Jul 2025 14:04:17 GMT -->
<HEAD>
<TITLE>&quot;Satan&quot; (au Canada)</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>&quot;Satan&quot; (au Canada)</h2>
The Devil</font></center><p>

<CENTER><TABLE><TR><TD>

L&eacute; long d'la route d&eacute; Bord &agrave; Plouffe<br/>
Jusqu'&agrave; Kaz-a-baz-u-a,<br/>
Ou verr&egrave;z des peupliers coumme des soudards rangis,<br/>
Des pi&egrave;ches d&eacute; terre toute d&egrave;sfrichies,<br/>
Et au bas du qu'min, ou trouv'r&egrave;z l&eacute; lou&ocirc;gis<br/>
D'un noumm&egrave; Louis Desjardins.<br/>
<br/>
L&eacute; pou&ocirc;re Louis quand i' c'menchi<br/>
A mettre en &ecirc;tat sans mio d'terrain<br/>
Eut a travaillyi si du, qu&eacute; ch&acirc;que va&icirc;sin<br/>
Disait a l'a&ucirc;tre: &quot;Vra&icirc;ment, i'pou&ocirc;rra pas y t'nin,<br/>
I l'en cr&eacute;v'ra d'vant en vais la fin,<br/>
Et la Mort, bein se&ucirc;re, l'y happ'ra bein&quot; -<br/>
<br/>
Ch'tait un v&eacute;ritable marais qu&eacute; sa ferme,<br/>
La terre &eacute;tait tr&eacute;jous sou&ocirc;s l'iaue,<br/>
Et i l'avait bia&ucirc; &egrave;sprouver a l'assitchi,<br/>
Car quand i s'fiait d'en aver yieu l'g&acirc;gni<br/>
Deux jours opr&egrave;s ch&eacute; n'tait qu&eacute; boe et mortchi,<br/>
Assez pour tenter unn' ange a en jurer tout ha&ucirc;t!<br/>
<br/>
V'la tchi fa&icirc;sait Louis penser au temps &agrave; v'nin,<br/>
Si ch'est qu'i pou&ocirc;rrait durer jusqu'&agrave; chu temps l&agrave;,<br/>
quand i s'rait infi&egrave;rme, p't'&ecirc;tre aveugle ou sourd,<br/>
Tch'est qu'i pou&ocirc;rrait faire l&eacute; long du jour,<br/>
Tout seu, sans sous - tr&eacute;jous a court -<br/>
Trop pa&ucirc;vre, &eacute;tout, pour maintn'in un cat!<br/>
<br/>
Unn' sair&egrave;e, raide dans l&eacute; fond d&eacute; l'hiv&eacute;,<br/>
Quand Louis &eacute;tait au li&egrave;t, l&eacute; pou&ocirc;re corps<br/>
S'mint a criyier: &quot; - Chutte fais j'en ai mal au tchoeu,<br/>
&quot;J'ai piochi et piochi a&ucirc;tant coumme j'ai peut,<br/>
&quot;Et j&eacute; n'm&eacute; deshalli pon hors d&eacute; d'dans la mucreu,<br/>
&quot;Se&ucirc;re qu&eacute; chu trav&acirc;s l&agrave; s'ra la ca&ucirc;se d&eacute; ma mort!<br/>
<br/>
&quot;H&eacute;las, si Satan voulait seulement s&eacute; montrer ichin,<br/>
&quot;Et qu'i m'dirait: &quot; - Louis, si tu veux m'ob&eacute;&iuml;r,<br/>
&quot;Etre ra&icirc;sonnable, et prendre m&eacute; n'avis,<br/>
&quot;tes mins&egrave;res et travaux s'ront bein vite finis,<br/>
&quot;Tu viv'ras en Grand Seigneur tou&ocirc;s les jours d&eacute; ta vie,<br/>
&quot;Mais i fa&ucirc;dra &ecirc;tre pr&ecirc;t quand j&eacute; veindrait t'cherchi!<br/>
<br/>
&quot;J&eacute; lis dirais bein vite 'Oui d'ji&agrave; - mais, don, tch'est qu'est la?&quot;...<br/>
I vit qu&eacute; ch'tait Satan l'i-m&ecirc;me, qu'avait ou&iuml; ses propos,<br/>
Et qui n'avait pon 'tait longtemps a s'en v'nin<br/>
D'unn' pli&egrave;che qu&eacute; nou n'noumme pas, mais enfin,<br/>
I sentait a souffre, i sentait a trallin,<br/>
Et sa longue naire crinne l'y pendait ava&ucirc;t l'dos.<br/>
<br/>
Dans un temps d'&ecirc;lection, l&eacute; candidat<br/>
Prom&egrave;t au peuple miracl'yes et prosp&eacute;rit&egrave;,<br/>
Qu&eacute; les pa&ucirc;vres s'ront riche d&eacute;vant longtemps<br/>
Qu'i f'ra d&eacute; sorte qu'i s'ront tr&eacute;jous contents,<br/>
Mais ch'est just&eacute;ment l&agrave; ou&egrave;qu'i trompe les gens,<br/>
Car l&eacute; pa&ucirc;vre reste tout l'temps dans sa pa&ucirc;vr&eacute;t&egrave;!<br/>
<br/>
La seule diff&eacute;rence entr&eacute; les promesses<br/>
D'un candidat, ou des chennes &agrave; Satan,<br/>
Ch'est qu&eacute; l'prumi n'fait rein, mais pour l&eacute; dergni<br/>
I fait tr&eacute;jous coumme i vos a dit<br/>
Mais i fa&ucirc;t &eacute;tout &ecirc;tre pr&ecirc;t a vos s'n'aller ov l'i<br/>
Quand l&eacute; temps est v'nu, et qu'i vos attend -<br/>
<br/>
Tout d'un coup v'l&agrave; Satan qui p&acirc;sle - &quot;Tu'es don bein malheureux,<br/>
&quot;Et tu voudrais &ecirc;tre riche a a&ucirc;tchun prix?<br/>
&quot;Si en cas, pour du bein et des sous tu'en &eacute;ras,<br/>
&quot;Pour quarante ans, sans faire coup d&eacute; trav&acirc;s,<br/>
&quot;Mais, opr&egrave;s chounna, ov m&eacute; tu t'en veindras<br/>
&quot;Quand j'&eacute;rai b&eacute;soin d&eacute; t&eacute;, man Louis -<br/>
<br/>
&quot;Penses-y don bein, d&eacute;vant t&eacute; d&eacute;cider,<br/>
&quot;Tu n'as pas b&eacute;soin d&eacute; m'dire &quot;oui&quot; anni&egrave;t,<br/>
&quot;M&eacute;, j&eacute; tchiens tr&eacute;jous a promesse ou accord,<br/>
&quot;Jamais pour chounna, a persounne j'n'ai fait tort,<br/>
&quot;Pour t&eacute;, quand l'temps s'ra &ecirc;chu, vivant ou mort,<br/>
&quot;J&eacute; t'emm&eacute;n'rai ov m&eacute;, pour se&ucirc;re, valet!&quot; -<br/>
<br/>
Opr&egrave;s chounna, Louis &egrave;sprouvit du a s'passer d&eacute; s'n a&icirc;de,<br/>
Mais i vit qu'la saison avanchait - qu'hiv&eacute; et fraidure<br/>
S'n'allaient l'y tchais sus l'co, dans unn' s&eacute;maine ou  deux,<br/>
Qu'i n'avait presqu&eacute; pus d&eacute; lard dans l'saleux,<br/>
Qu'i l'tait &eacute;tout a court d&eacute; fouaille, l&agrave; d'sus i l'e&ucirc;t peux,<br/>
Et la p&acirc;tienche y'i'&egrave;scape, au pou&ocirc;re laidure!...<br/>
<br/>
I pensait occuo a san tristre bourb&eacute; d&eacute; ma&icirc;nage,<br/>
Et qu&eacute;, quand i g&eacute;l'rait fa&ucirc;drait tchitter san li&egrave;t,<br/>
S'en aller, en gr&eacute;nottant jusqu'au foyi,<br/>
Pour att&icirc;sounner san feu, et l&eacute; r'arrangi -<br/>
Et coumme l'id&egrave;e d'sa mins&egrave;re l'y troubliant l'esprit,<br/>
I criyit &agrave; Satan: &quot;Tu peux v'nin, car j&eacute; sis d&eacute;cid&egrave;!&quot; -<br/>
<br/>
L'a&ucirc;tre n'y mantchi pas - &quot;Ah,&quot; s'f&icirc;t-i &quot;tout ira bein,<br/>
&quot;J&eacute; m'en r'vais achet'eu, en t'd&icirc;sant: a la pr&eacute;chainne! -<br/>
Et i passi, en fa&icirc;sant d&eacute; bein laies grinnes,<br/>
Sans brit, &agrave; travers d&eacute; l'hus d&eacute; la tchuisinne,<br/>
Ov san long n&egrave;z, c&ocirc;nes, coues, et longue crinne,<br/>
Et, j&eacute; vos asse&ucirc;re qu'i l'allait qu&eacute; dainne!...<br/>
<br/>
Quand Louis s&eacute; r&egrave;svillyit l&eacute; matin en r'venant,<br/>
I vit alentou d'li du changement partout:-<br/>
Unn' joughie d'litcheu sus la table - san saleux 'tait plien -<br/>
Unn' grand' poutchie d&eacute; patates 'tait m&acirc;t&egrave;e dans un coin -<br/>
La c&ocirc;sni&egrave;re plienne d&eacute; b&ucirc;ches - y'i&egrave;n avait bel et bein -<br/>
I viyiait tout chounna - mais ch&eacute; n'tait pas tout.<br/>
<br/>
I trouvit un f&acirc;' d'habits, faits a la dergni&egrave; mode,<br/>
Et bein d'autres choses, par d&eacute;dans et d&eacute;hors:-<br/>
Dans l'&ecirc;table un biau ch'va a mangi d'la p&eacute;ture,<br/>
Trantchille coumme tout, et d&eacute; raide bouanne nature,<br/>
Bon pour monter d'sus, ou pour la vaiture -<br/>
Et en d'dans, sus l'foyi, unn' montre et cha&icirc;ne en or!<br/>
<br/>
Et ou&egrave;que'&eacute;taient ses b&eacute;qu&egrave;ts d&eacute; boe et d'pit&eacute;?<br/>
I l'avait bia&ucirc; ergarder, i n'en viyiait rein:-<br/>
I pouvait marchi partout sans trouver d'salet&egrave;,<br/>
Ichin, ch'tait un bia&ucirc; clios - l&agrave;, un grand pr&egrave; -<br/>
D&eacute; la terre &eacute;tout d'la prumi&egrave;re qualit&egrave;,<br/>
Tchi portait en sa&icirc;son, unn' &egrave;spaisse cou&ocirc;che d&eacute; fain -<br/>
<br/>
Les ann&egrave;es v'naient et s'p&acirc;ssaient, et Louis vivait<br/>
Bein a s'n'a&icirc;se, sans aver dutout d'embarras -<br/>
I n'tait pon matina en hiv&eacute; quand i gelait,<br/>
Si l'avait tchais d'la nai, san terrain en'tait cliai,<br/>
Et s'i voulait sorti, i trouvait san tra&icirc;nai<br/>
Ov l&eacute; ch'va tout att'l&egrave;, qui l'attendait l&agrave;-bas.<br/>
<br/>
Enfin, quand les quarante ans &eacute;taient presqu'&ecirc;chus,<br/>
Et qu&eacute; signe ou trace d&eacute; Satan i n'viyiait,<br/>
Louis  d&icirc;t a l'i-m&ecirc;me:- &quot;Ch'est qu'i m'a oubliyi&egrave;,<br/>
&quot;Ou bein qu&eacute; les ann&egrave;es i n'a pas compt&egrave;,<br/>
&quot;En tout cas, j'prendrai ma chance, et j&eacute; n's'rai pon g&ecirc;n&egrave; -&quot;<br/>
Mais ch'tait l&agrave; qu&eacute; l'pou&ocirc;re pe&ucirc;le s'trompait!<br/>
<br/>
Unn' sair&egrave;e qu'i fa&icirc;sait un temps abominable,<br/>
Qu&eacute; Louis s'en allait au coin d'l'&acirc;tre s&eacute; cauffer,<br/>
Opr&egrave;s aver bein frumm&egrave; et b&acirc;rr&egrave; l'hus,<br/>
Sans brit, v'l&agrave; Satan qu'arrive, ch&acirc;tchiant sa t&ecirc;te c&ocirc;nue,<br/>
Et ossi laid coumme d&eacute; d'vant, ou p't'&ecirc;tre ma&icirc;me pus,<br/>
Pour emm'ner Louis - l&agrave; ou&egrave;que'i d'vait s'n'aller -<br/>
<br/>
&quot;Bonsoir, bonsoir, assi&egrave;v'ous, assi&egrave;v'ous, m&eacute; n'ammin,<br/>
&quot;Unn' tristre ni&egrave;t, pour &ecirc;tre a viagi,<br/>
&quot;Ou v'n&egrave;z d&eacute; lyien, et ou d'v&egrave;z &ecirc;tre lass&egrave;<br/>
&quot;Appr&eacute;ch'ous du feu, car i fait grand fraid,<br/>
&quot;La, viyi'ous bein &eacute;tout, ou z'&ecirc;tes tout temp&egrave;,<br/>
&quot;Pend&egrave;z vot' fait l&agrave;, pour l&eacute; mettre a sitchi - &quot;<br/>
<br/>
V'l&agrave; coumme l&eacute; pou&ocirc;re Louis Desjardins<br/>
Paslit tout nerveux et en trembliant a Satan:<br/>
&quot;Attendez, j'm'en vais vos gr&eacute;e un bouan verre caud,<br/>
&quot;J'ai du bouan whisky blianc sus l'ais la ha&ucirc;t,<br/>
&quot;Et j&eacute; gage qu'ou trouv'r&egrave;z la litcheu coumme i fa&ucirc;t&quot; -<br/>
Mais Satan n&eacute; d&icirc;sait mot, l'attendant trantchillement.<br/>
<br/>
Tout coumme unn' fais qu&eacute; l'odeu' du whisky l'i monti au n&egrave;z,<br/>
Et qu'i vit coumm'est qu&eacute; Louis appr&ecirc;tait sa bouaisson,<br/>
Ov des &ecirc;pices, du chucre, limon, et chein qu'i fallait,<br/>
Un breuvage tchi f'rait a&ucirc;tchun' houmme aver sai!<br/>
En hiv&eacute;, en &ecirc;t&egrave;, ou ma&icirc;me au r'nouv&eacute;,<br/>
D&eacute; tchi qu&eacute; nou pou&ocirc;rrait b&egrave;re n'importe dans tchi sa&icirc;son.<br/>
<br/>
Satan n'e&ucirc;t pas la chose d&eacute; r'fuser,<br/>
D'en aver deux d'gouts d&eacute; chutte litcheu' l&agrave;,<br/>
Et i d&icirc;t en la suppant, - &quot;J'en ai bu d&eacute; pus d'unn' sorte,<br/>
&quot;Mais j&acirc;mais d&eacute; si bouanne, ou d&eacute; si forte,<br/>
&quot;Et vra&icirc;ment, ou m'fait clyinter, enfin, n'importe,<br/>
&quot;Vive la bouaisson du Canada!<br/>
<br/>
&quot;Mercie, mercie, j&eacute; n'en prendrai pas d'a&ucirc;tre,&quot; -<br/>
Satan d&icirc;t a la fin - &quot;j'en ai yieu ass&egrave;z -<br/>
&quot;Mais achet'eu tan temps est &ecirc;chu, Louis m&eacute; n'ammin,<br/>
&quot;Appr&ecirc;te t&eacute; vite pour nos mettre en qu'min,<br/>
&quot;J&eacute; vait qu&eacute; les &ecirc;stelles s&eacute; montrent enfin,<br/>
&quot;I n'fait pus d'vent, et l's achies sont pass&egrave;es!&quot; -<br/>
<br/>
&quot;I n'y'i&agrave; rein qui presse - occuo unn' minute, s'i vos plia&icirc;t,&quot; -<br/>
S'f&icirc;t Louis Desjardins, - &quot;et, s'i n'vos en est rein,<br/>
&quot;J'allons fumer unn' pip&egrave;e ensemble, d&eacute;vant nos s'n'aller,<br/>
&quot;V'l&agrave; qu'a&icirc;d'ra un mio a nos ravigotter,<br/>
&quot;J'en fum'rons p't'&ecirc;tre bein deux, et ou z'all&egrave;z gou&ocirc;ter<br/>
&quot;Not' fameux bouan p'tun Canayen&quot; -<br/>
<br/>
&quot;J&eacute; n'&eacute;rai pas l'temps d'en fumer pus d'yieunne,<br/>
&quot;T&eacute;,&quot; l'i respounnit Satan, &quot;tu p'tunn'ras la-bas, si tu'en as envie,&quot; -<br/>
Yieunne! vra&icirc;ment unn' pip&egrave;e, fut bein trop pour l'i,<br/>
Car i s'mint a crier du prumi&egrave; coup qu'i halli:-<br/>
&quot;Maudit pendard!&quot; - Tchi salet&egrave; est don qu&eacute; tu m'as baillyi?<br/>
&quot;D&eacute; l'air, d&eacute; l'air! j'occis, j'occis!&quot; -<br/>
<br/>
L'odeu du p'tun Brueau l'avait enfin fait souffri,<br/>
L'i qui n'avait j&acirc;mais 'tait malade d&eacute;vant;<br/>
I n'pouvait pon s&eacute; t'nin d'but - para&icirc;ssant &agrave; mi&egrave; mort -<br/>
La-d'sus Louis l'empoignit par l&eacute; mitan du corps,<br/>
Emportit Satan d&egrave;sli&egrave;ment d&eacute;hors,<br/>
Et l'i d&icirc;t d'aver a fichi san camp!<br/>
<br/>
Louis rentri vite et r'b&acirc;rri bein sa porte,<br/>
Et i s'm&icirc;ns a p'tunner ra&icirc;de, peux d'&ecirc;tre prins;-<br/>
D&eacute;pis chutte ni&egrave;t l&agrave;, i remple sa ma&icirc;son<br/>
Ov d&eacute; la fum&egrave;e d&eacute; p'tun Canayen, et d&eacute; s&eacute; n'infection,<br/>
Et ch'est pour chounna qu&eacute; Satan n&eacute; r'veint pon<br/>
Pour cherchi Louis Desjardins!<br/>
<br/>
Et i reste a san tout seu', enfrumm&egrave; l&agrave; d'dans,<br/>
Ch'est unn' gamme a deux - tch'est qu'en &eacute;ra l&eacute; g&acirc;gni?<br/>
Car quand-i qu&eacute; Louis p'tunne, i l'est en se&ucirc;ret&egrave;,<br/>
I garde don tr&eacute;jous san but d'pipe allumm&egrave;,<br/>
Mais i n'd&egrave;shalle pon d&eacute; jour ou d&eacute; ni&egrave;t,<br/>
Et Satan a pe&ucirc;x d'entrer si&egrave;z l'i! -<br/>
<br/>
<br/>
<i><a href="picot.html">J.P.</a></i><br/>
<i>1914</i><br/>
<br/>
<i>The Devil, a Canadian Story</i><br/>
<i>by William Henry Drummond</i><br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="dgiablye.html">L&eacute; Dgi&acirc;bl'ye</A><p>
<li><a href="gdfmalin.html">L&eacute; Malin Esprit</a><p>
<li><a href="moulindvercliut.html">L&eacute; Moul&icirc;n d'V&egrave;rcliut</a><p>

<li><a href="chewedear.html">La T&ecirc;te-nue &agrave; Chewed-ear</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/satanjp.html by HTTrack Website Copier/3.x [XR&CO'2014], Tue, 15 Jul 2025 14:04:17 GMT -->
</HTML>

