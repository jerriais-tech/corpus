<HTML>
<HEAD>
<TITLE>La Rogodaine</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>La Rogodaine</h2>

Histouaithes de Giants et de P'tits Fa&icirc;tchieaux</font></center><p>
&nbsp;<p>

D&eacute;vant l'ann&eacute;e 1851, dans la carre d&eacute; iun des clios d'l'aut' c&ocirc;t&eacute; d'la route et pas liain d'la maison tchi s'appelle d&eacute; nouos jours "Preston House", &agrave; La Rocque, y'avait un gros p&egrave;rron tch'&eacute;tait connu souos l'nom d&eacute; La Rocque Godesme (ou La Rogodaine). Il est probabl'ye qu&eacute; l&eacute; va&icirc;sinn&eacute; d'La Rocque pr&icirc;nt san nom d&eacute; chu gros rotchi. Quand l'&eacute;glyise d&eacute; St. Pi&egrave;rre la Rocque fut b&acirc;tie en 1851, la pi&egrave;rre du p&egrave;rron fut c&acirc;rri&eacute;e pouor sa construction. En passant, disons tch'i' y'eut des diff&eacute;thents entre l'a&ucirc;gni du clios et l'Minnistre entouor l&eacute; tchithiage d&eacute; la pi&egrave;rre.<p>

Y'a deux l&eacute;gendes qu&eacute; les gens d'l'Est ont ou&iuml; par l&eacute; pass&eacute;. Y'a d'autres histouaithes &eacute;tout entouor La Rogodaine, partitchuli&eacute;thement conc&egrave;rnant l&eacute; saint Maglouaithe, mais j&eacute; crai qu&eacute; toutes et ch&acirc;tcheune d&eacute; ches'-l&agrave; ont &eacute;t&eacute; fabritchies, d&eacute;pis l'ann&eacute;e 1835 jusqu'&agrave; qu&acirc;si la f&icirc;n du si&egrave;cl'ye, par diff&eacute;thents auteurs, et les fa&icirc;tchieaux n'sont janmais mentionn&eacute;es dans ches'-l&agrave;. Tout porte &agrave; craithe qu&eacute; y'a chance qu&eacute; des contes entouor les fa&icirc;tchieaux saient hardi pus vi&egrave;rs, ayant 't&eacute; racont&eacute;s d&eacute; g&eacute;n&eacute;th&acirc;tion en g&eacute;n&eacute;th&acirc;tion, et r'cord&eacute;s en &ecirc;crit (mais pas tous) &agrave; ches drein comparativement.<p>

La preunmi&eacute;the, don, des deux vielles histouaithes dit qu&eacute;, y'a bein d's ann&eacute;es quand les p'tites gens d'meuthaient dans l'Ile, iun d'ches fa&icirc;tchieaux s'&ecirc;mancipit (pouor tchi raison p&egrave;rsonne n'ont janmais seu) d'aller, &agrave; mi&eacute;-math&eacute;e, qu'si un gros perron dans la gr&egrave;ve ; i' choua&icirc;sit l&eacute; chein tchi l&icirc; fallait et l'emportit au vol &agrave; t&egrave;rre dans san d'vant&eacute;. Un co par dessus La Rocque les amathes d&eacute; san d'vant&eacute; d&ecirc;f&icirc;drent et l'p&egrave;rron tchit dans la carre du clios o&ugrave;'est tch'i' restit jusqu'&agrave; temps qu&eacute; v'l&agrave; tchi fusse c&acirc;rri&eacute; en l'ann&eacute;e susdite.<p>

La deuxi&egrave;me histouaithe conc&egrave;rne deux giants tch'e&ucirc;drent s&eacute;thieux grabuge et tchi s'entre-dgettaient sans c&ecirc;sse, ch&acirc;tchun ayant l'id&eacute;e d'achou&ecirc;mi l'autre au pus t&ocirc;t. Un jour iun d'ieux s'trouvait sus l'haut du V&egrave;rcliut (&agrave; <a href="grouville.html">Grouville</a>) et il avisit s'n ennem&icirc;n engambant l'trav&egrave;rs d&eacute; La Rocque. I' gaffit un gros p&egrave;rron tch'&eacute;tait d'&agrave; main et l'fliantchit sus li. L&eacute; p&egrave;rron ad&egrave;rchi tchit dans la carre d'un clios et d'v&icirc;nt connu comme La Rocque Godesme. I'n'est pon dit si l'coup tuit l'giant ou tchi.<p>

Ah &ccedil;a, quant &agrave; l'originne du nom <i>La Rogodaine</i> y'a raison &agrave; craithe qu&eacute; l'mot veint d&eacute; "Rocque" et "Godesme" - raccourchi d&eacute; " Nicod&egrave;me ". Dans un contrat d&eacute; 1607 il est tchestchion d'la maison d'un Jean Pithouet (Pirou&euml;t), fis Jacques, aupr&egrave;s d'La Rocque Godesme, &agrave; Grouville, et dans un Acte d&eacute; 1541 les deux m&ecirc;mes mots sont donn&eacute;s. V'l&agrave; tchi s&icirc;ngnifi&ecirc;thait, don-la rocque d'un c&egrave;rtain Godesme (ou Nicod&egrave;me). Dans un aut' dotchument d'circa 1218, il est fait mention d&eacute; la "Rocque Godeine".<p>

&nbsp;<p>

<i><a href="lemaistre.html">Fran&ccedil;ot</a> <p>

(Auve les r'm&egrave;rcy&icirc;ments d'l'auteur d&eacute; ch't articl'ye au Sieur G. W. Bertram pouor s&eacute;n a&icirc;gue au sujet).</i><p>

&nbsp;<p>
&nbsp;<p>
<font size="2">
<i>Viyiz &eacute;tout:</i>
<ul>
<li><a href="rogodaine2.html">La Rogodaine</a><p>
<li><a href="rotchiers.html">Les Rotchi&egrave;rs d&eacute; J&egrave;rri</a><p>
<li><a href="faitchieaux.html">Les P'tits Fa&icirc;tchieaux</a><p>
<li><a href="raggletagglegypsies.html">Siez les p'tits fa&icirc;tchieaux</a><p>
<li><a href="rocqueber.html">Rocque B&egrave;r</a><p>
<li><a href="rocqueber2.html">Rocque B&egrave;r</a><p>

</ul>
</font>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
