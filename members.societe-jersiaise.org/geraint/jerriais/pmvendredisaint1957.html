<HTML>
<HEAD>
<TITLE>Le Vendredi Saint</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Vendredi Saint</h2><br/>
La paix au Portinf&eacute;.</font></center><p>

<font size="-1">Au Portinf&eacute;,<br/>
Jeudi au s&eacute;.<br/></font>
<br/>
Moussieu l'Editeu,<br/>
<br/>
Ch'est m&eacute;, Merrienne, tch'y vos &ecirc;crit agniet, car le Ph'lip ne s'trouve pas trop bein, et m'a d'mand&eacute; de l'rempli&eacute;chi pour une fais. Si, &agrave; l'&acirc;ge tch'il a, il n'mangeait pas tant d'<a href="viandvoc.html">viande</a> et d'<a href="pmpatates2.html">patates</a>, y s'sait chent fais m&ucirc;s, mais il est si t&ecirc;toigne, man bouonhomme, que nou n'g&acirc;gne rain d'l'y p&acirc;sl&eacute;.<br/>
<br/>
Ach'teu, Moussieu, y faut que j'vos diche que pour bein d's'ann&eacute;es j'avons fait une r&egrave;gl'ye, l'y et m&eacute;, d'n'av&eacute; pas d'brit dans l'couothant d'la S'maine Sainte, et j'y t'nons ocquo.<br/>
<br/>
Quand l'Ph'lip m'irrite, une mauvais habitude tch'il a, car pr&egrave;sque tr&eacute;jous y l'fait d'exp&egrave;s, pour me faithe m&acirc;rri et m'tou&ocirc;ne de bord et n'dis rain, et y faut que j'diche &eacute;tout que quand l'Ph'lip entre et trouve que l'd&icirc;n&eacute; n'est pas pr&ecirc;t, y s'assi&eacute;d trantchillement sans murmuth&eacute;. Et, Moussieu, comme j'ai raison de l'sav&eacute;, ch'n'est pas l&agrave; s'n'habitude. Et don, pour une semaine ou d'm&ecirc;me, ch'est la paix et la trantchillit&eacute; siez-nous.<br/>
<br/>
Ch't'arlev&eacute;e, Ph'lip a print une frouque et a d&eacute;fou&iuml; trais ou quatre vignes dans la bordeuse pour notre d&icirc;n&eacute; d'main, et, ma f&eacute;, Moussieu, chein tch'y m'apportit dans la tchu&icirc;sine tait bein p&ucirc;s b&eacute; que j'n'&eacute;thais creu possiblye. Y'a don toute appathence d'une bouonne r&eacute;colte dans une djaizaine de jours. Il &eacute;thait voulu arr&ecirc;t&eacute; jusqu'&agrave; d'main-au-matin mais j'm'opp&ocirc;sit tout d'suite, l'y disant qu'un bouon Chr&ecirc;tien n'fait jamais chu travas-l&agrave; le <a href="vendredisaint.html">Vendredi Saint</a>.<br/>
<br/>
Il est vrai, Moussieu, come y dit, que la pi&ucirc;part des gens au jour d'agniet s'trouvent libres de faithe bein des choses que l&ucirc;s anch&ecirc;tres, m&ecirc;me l&ucirc;s p&eacute;thes et l&ucirc;s m&eacute;thes &eacute;thaient consid&eacute;th&eacute; un p&eacute;ch&eacute;, et l's'<a href="etats.html">Etats</a> montrent un bein mauvais exemplye quand y si&eacute;gent dans la S'maine Sainte. Nou n'viyait jamais chonna dans l'temps d'Moussieu Vernon, et pourtant y'en avait tch'y d&icirc;saient tch'y n'criyait &agrave; rain. Si chonna continue nou v&ecirc;rra b&eacute;t&ocirc;t d's'Etats au <a href="dinmanche_jour.html">D&icirc;manche</a>. S&ucirc;s bein des sens, Moussieu, j'n'amendons pas.<br/>
<br/>
P&acirc;slant d's'Etats, j'veins de d'mand&eacute; au Ph'lip tch&egrave;squ'y crait, ach'teu qu'la s&eacute;ssion est finie de chein tch'ils ont fait d'p&icirc;s l'premi&eacute; jour.<br/>
<br/>
&quot;Eh bein, Merrienne,&quot; y m'a dit, &quot;pour te dithe le vrai, j'n'en crais pas grand'chose. Dans tout m'n'exp&eacute;thience j'n'ai jamais veu si p'tit d'fait en tant d'mots. J'n'ai janmais veu tant d'temps p&egrave;rdu; j'n'ai janmais veu tant d'longs discours tchi n'avaient ni bouon sens ni raison. Et je n's'y pas &ecirc;tonn&eacute; d'entendre que chinq ou six des membres sont tr&eacute;jous siez les docteurs pour l&ucirc;s maux-d'gorge, car ch'est tr&eacute;jous yeux tch'aiment tant l'son d'l&ucirc;s vouaix que les v'l&agrave; tout-d'suite s&ucirc;s l&ucirc;s pids, quand autchun suj&eacute;t veint d'vant la Chambre.&quot;<br/>
<br/>
&quot;Ch'est vrai assez,&quot; j'y'ai dit, &quot;mais n'oublie pas que y'en a une bouonne deux douzaine et m&ecirc;me p&ucirc;s tch'y n'disent mot, et la pi&ucirc;part ch'est des campagnards.&quot;<br/>
<br/>
&quot;Ch'a tr&eacute;jous tait d'm&ecirc;me,&quot; y m'a dit, &quot;et dans les viers temps ch'tait une bouonne chose, car le seul mot tch'y connaissent ch'tait l'mot 'Contre,' mais d'nos jours, malheutheusement, hardi d'yeux l'ont oubli&eacute;, et pr&eacute;f&egrave;thent le mot 'Pour.' Ch'est pour chonna que y'a tant d'folies et tant d'd&ecirc;penses. N'y'a pas longtemps, un vier amin, &agrave;-bein-pr&egrave;s de m'n &acirc;ge, me dit que toutes les b&ecirc;tises tchi sont faites agniet, et tout l'ma, sont caus&eacute;s par des membres qu'ont la langue trop bein pendue, et il avait raison, enfin, ma fille, n'y'a rain &agrave; faithe ach'teu, mais d'vant bein longtemps, j'&eacute;thons d's'&ecirc;l&eacute;ctions, et nou pou&ocirc;rrait vais des changements.&quot;<br/>
<br/>
&quot;Chein qu'nou v&ecirc;rra,&quot; ou dit, &quot;che s'sa d'hommes tch'y f'thont toutes sortes d'prom&ecirc;sses, mais une fais &ecirc;lus, y ne s'sont pas longtemps d'vant l's oubli&eacute;. Ach'teu, Ph'lip, il est temps d'all&eacute; s'couochi, et de r'souv'nin, en nos r&ecirc;villant que ch'est Vendr&eacute;di Saint.&quot;<br/>
<br/>
<i><a href="lebrocq.html">Ph'lip</a><br/>
20/4/1957 <br/></i>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vendredisaint.html">L&eacute; Vendredi Saint</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="pmvendredisaint1952.html">L&eacute; Vendr&eacute;di Saint</a><p>
<li><a href="pmvendredisaint1953.html">Vendredi Saint</a><p>
<li><a href="pmvendredisaint1955.html">Vendredi-Saint au Portinf&eacute;</a><p>
<li><a href="pmvendredisaint1956.html">Le Vendredi-Saint</a><p>
<li><a href="pmvendredisaint1958.html">Le Vendredi Saint</a><p>

<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>
<li><a href="pmvendredisaint1961.html">Des changements au Vendr&eacute;di Saint</a><p>
<li><a href="painlenten.html">Lenten Fare in the Family</a><p>
<li><a href="painperfection.html">Strenuous Attempts at Perfection</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="pmpaques1954.html">P&acirc;ques au Portinf&eacute;</a><p>
<li><a href="pmpaques1962.html">La S'maine de P&acirc;ques</a><p>
<li><a href="pmsmainesainte.html">La S'maine Sainte</a><p>
<li><a href="paques.html">P&acirc;ques</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="paques2003.html">P&acirc;ques 2003</a><p>
<li><a href="paques2002.html">P&acirc;ques 2002</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

