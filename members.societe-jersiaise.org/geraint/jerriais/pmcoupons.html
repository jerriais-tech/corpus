<HTML>

<!-- Mirrored from members.societe-jersiaise.org/geraint/jerriais/pmcoupons.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip and his clothing coupons</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip and his clothing coupons</h2>
Merrienne makes a startling condition</font></center><p>

Connaisous, par chance, tchique personne tch'y pouorrait nos &ecirc;p&ecirc;igni deux ou trais chents d'chais coupons tchi faut produithe d'vant pouv&eacute; accat&eacute; m&ecirc;me une pathe de cauches ou une dj&ecirc;ne?<br/>
<br/>
Ch'est comme chonnechin. La Merrienne avait veu s&ucirc;s, la g&acirc;zette qu'au qu'mench'ment du pr&eacute;chain mais y'&eacute;tha vingt coupons pour chaque personne, et hier au s&eacute; ou m'dit, en p&acirc;slant. &#8220;Y'a une chose, Ph'lip, tu'est ben muni d'habits et les coupons n't&eacute; vaudront rain. J'n'en s'y pas m&acirc;rrie, car y'a ben des choses tchi faut absol&ucirc;ment qu'j'accate.&#8221;<br/>
<br/>
&#8220;Oh ch'est d'm&ecirc;me?&#8221; je m'fit. &#8220;Arr&ecirc;te un mio, bouonnefemme. N'va pas si vite. Tu dis que j'ai tout plien d'habits, mais m&eacute; ch't&eacute; dis tchi m'manque de tout. Ecoute que j't&eacute; donne la liste.&#8221;<br/>
<br/>
La Merrienne fit une grimache. &#8220;J'esp&eacute;the qu'ou n'est pas trop longue, car tu sait aussi ben comme m&eacute; que j'n'ai qu'des chiques s&ucirc;s l'co,&#8221; ou s'fit. Et, grand do&ucirc;x d'la vie, tch&ecirc;sque j'pouorrais faithe avec vingt coupons quand y vos en d'mandent la maintchi d'yun pour un mouochet?&#8221;<br/>
<br/>
&#8220;Chonna n'me concerne pas,&#8221;j'l'y dit. &#8220;Tu f'thas comme tu pouorras, et me &eacute;tout. Quant &agrave; chen tchi m'faut, &agrave; qu'menchi j'ai grand b&eacute;soin d'un fa d'habits.&quot;<br/>
<br/>
&#8220;N'en v'la d&ecirc;j&agrave; pour vingt-six coupons,&#8221; s'fit la Merrienne.<br/>
<br/>
&#8220;Je n'm'en fiche pas mal,&#8221; j'l'y dit. &#8220;Y m'faut un fa d'habits. Quand j'vais en ville ach'teu, le monde me prennent pour un pat du weighbridge ou un rabotteux d'routes. Epis y m'faut un neu chap&eacute;, une pathe de bottes, deus-trais qu'minses, tchiques corsets, et un couplye d'pathes de tu sait ben tchi.&#8221;<br/>
<br/>
&#8220;Continue,&#8221; s'fit la Merrienne.<br/>
<br/>
&#8220;Eh ben,&#8221; j'l'y dit, &#8220;il est grand temps &eacute;tout qu'j'aie une pathe de g&eacute;l&eacute;sses. Ch'est tout bon ben d'faithe servi des buts d'corde, mais yun d'chais jours y'&eacute;tha un accident, et j'me trouv'thai d'vant l'Juge de la P'tite Cour, pour av&eacute; expos&eacute; ma personne.&#8221;<br/>
<br/>
&#8220;Continue,&#8221; s'fit la Merrienne. &#8220;Te v'la arriv&eacute; a chent chinquante-trais coupons. Es-tu ben se&ucirc;x tchi n'te manque pas autre-chose?&#8221;<br/>
<br/>
&#8220;Une neuve c&acirc;saque ne f'thait pas d'ma,&#8221; j'l'y dit, &#8220;sans p&acirc;sl&eacute; d'un neu toppeur. Il est vrai qu'y'a p&ucirc;s d'b&acirc;pt&ecirc;mes que d'ent&ecirc;rrements chais jours, mais par bord&eacute;e y'a ocquo tchique pou&ocirc;re balloque tch'y dit &agrave; b&eacute;t&ocirc;t &agrave; ses pathents, et nous aime &agrave; &ecirc;tre un mio resp&eacute;ctablye quand nou va au chim'ti&eacute;the pour le vais ent&egrave;rr&eacute;.&#8221;<br/>
<br/>
&#8220;Dans d'patheilles occasions,&#8221; s'fit la Merrienne, &#8220;un homme met san chap&eacute; dri&eacute;the l'y, ou&ecirc;sque les gens n'peuvent pas l'vais. Tu peux t'en pass&eacute; d'chu toppeur. Apr&egrave;s tout, si n'te pliait pon, tu pe&ucirc;x tr&eacute;jous mettre tan b&ocirc;leur. Le monde ne sont pas si r'gardants agniet comme ils taient aut'fais. J'en ai m&ecirc;me veu &agrave; d's'ent&ecirc;rrements avec des castchettes.&#8221;<br/>
<br/>
&#8220;Chais gens-l&agrave; n'ont autchun respect pour la cad&acirc;vre,&#8221; j'l'y dit. &#8220;J'n'ai jamais tait &agrave; un ent&ecirc;rrement sans man toppeur, et j'finithai comme j'ai qu'menchi. Allons, combain d'coupons qu'j'ai ocquo d'&ecirc;peigne?&#8221;<br/>
<br/>
La Merrienne fit un caltchul. &#8220;Avec les vingt tch'y s'en vont t'donn&eacute;,&#8221; ou dit &agrave; la fin, &#8220;y t'en faut chent nonante-neuf. Va les ram&acirc;ss&eacute; ou&ecirc;sque tu voudras. Quant &agrave; m&eacute; j'm'en vais m'couochi.&#8221;<br/>
<br/>
<i><a href="lebrocq.html">Ph'lip</a></i>.<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="viersoudard.html">L&eacute; Vi&egrave;r Soudard</a><p>
<li><a href="pmbetise.html">Merrienne fait une b&ecirc;tise</a><p>
<li><a href="gdfhabits.html">L's Habits du temps pass&eacute;</a><p>
<li><a href="habitalp.html">L'Houmme et l'habit</a><p>
<li><a href="skirts.html">The Question of Shorter Skirts</a><p>
<li><a href="pmoutfit.html">Merrienne and her outfit</a><p>
<li><a href="pmnewlook.html">Merrienne Buys the New Look</a><p>
<li><a href="gdfmode.html">&Ecirc;tes-ous &agrave; la mode?</a><p>
<li><a href="jugis.html">Ne jugis jammais eune persounne par s'n'habit</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmcoupons.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

