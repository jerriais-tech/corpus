<HTML>

<!-- Mirrored from members.societe-jersiaise.org/geraint/jerriais/pmvendredisaint1952.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>L&eacute; Vendr&eacute;di Saint</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Vendr&eacute;di Saint</h2>
Merrienne n'oublie pas</font></center><p>


Moussieu l'Editeu,<br/>
<br/>
M&ecirc;credi au s&eacute;, j'dis &agrave; la Merrienne comme chonna: &quot;J'ai fait une tou&ocirc;n&eacute;e dans les clios ch't'arlev&eacute;e, et si j'avons un mio d's&eacute; cemain, je crai qu&eacute; j'pou&ocirc;rrai qu'menchi &agrave; griffon&eacute; <a href="vendredi_jour.html">Vendredi</a> dans l'grand clios. Les v'la tchi s'en veinnent, et il est temps d'r&ecirc;mu&eacute; la t&egrave;rre, pour donn&eacute; une chance &egrave;s r&eacute;chines d&eacute; pouss&eacute;.&quot;<br/>
<br/>
La bouonnefemme me r'gardit, d'un air s&eacute;v&egrave;the. &quot;Griffon&eacute; des patates!&quot; ou s'fit. &quot;Sais-tu tchi jour que ch'est Vendredi, ou as-tu oubli&eacute;?&quot;<br/>
<br/>
&quot;Ah, v&egrave;the,&quot; j'l'y dit, apr&egrave;s un moment. &quot;Ch'est vrai, ch'est <a href="vendredisaint.html">Vendredi Saint</a>, mais, apr&egrave;s tout, je n'vai pas qu'y'&eacute;thait grand ma &agrave; travaillyi dans man b&eacute;tchet pour une heuthe ou deux. Tu dait sav&eacute;, Merriennne tchi nos est dit tchi n'faut pas travaillyi l'<a href="dinmanche_jour.html">Dimanche</a>, mais j'n'ai jamais lieut que chonna s'applique au Vendredi Saint.&quot;<br/>
<br/>
&quot;Oh, nan,&quot; ou dit, &quot;eh bon, te r'souveins-tu de tan jeune temps, et de chen qu'nou faisait chu jour-l&agrave;?&quot;<br/>
<br/>
Je m'gratti la t&ecirc;te. &quot;Oui, assez,&quot; j'l'y dit. &quot;Quand j'tais mousse, nou s'n'allait &agrave; la chapelle dans ses bouons habits, et nous &ecirc;coutait un s&egrave;rmon tchi vos &ecirc;ffrit&eacute;, &eacute;pis nou r'venait en temps pour d&icirc;n&eacute;. Y'avait d'la mouothue et des <a href="fliottes.html">fiottes</a>. M&eacute;, j'n'aimais pas trop la mouothue, &agrave; cause des h&eacute;th&egrave;ques, et j'd&ecirc;t&eacute;stais les fiottes, car pr&egrave;sque tr&eacute;jous le lait avait br&ucirc;l&eacute;. Mais siu j'd&icirc;sais que j'n'en voulais pas, ma m&egrave;the me m'nichait du gal'tas, et don j'avalais, mais j'te garantis que ch'tait &agrave; contre tchoeu. J'&eacute;sp&egrave;the, Merrienne que tu n'me donn'nas pas des fiottes Vendredi.&quot;<br/>
<br/>
&quot;Si-fait,&quot; ou dit, &quot;tu'en'&eacute;thas, apr&egrave;s avait tait au tchulte avec m&eacute;. Et l'arlev&eacute;e, apr&egrave;s m'av&eacute; a&icirc;dgi &agrave; lav&eacute; la vaiselle, tu t'en &icirc;thas dans l'bou&ocirc;n parleux li&egrave;the un livre d's&egrave;rmons. Ch'est d'm&ecirc;me que nou dait p&acirc;ss&eacute; l'Vendr&eacute;di Saint.&quot;<br/>
<br/>
&quot;Oh, ch'est d'm&ecirc;me,&quot; je m'fit. &quot;Et peux-tu m'dithe tch&egrave;squ'y m&eacute;tt'ra les b&ecirc;tes dehors, tch&egrave;squ'y les r'muetha, tch&egrave;squ'y n&eacute;ttitha l'&ecirc;tabl'ye, tch&egrave;squ'y traitha, et tout l'restant? Ch'est tout ben bouon d'all&eacute; &agrave; la chapelle ou &agrave; l'&eacute;gly&icirc;se, et d'li&egrave;the des s&egrave;rmons dans l'bouon parleux, mais y m'semblye que y'a d'autres choses &agrave; faithe, et je n'sommes que nos deux. Par exemplye, nou n'peut pas la&icirc;ssi les pou&ocirc;res b&ecirc;tes san nou&ocirc;rrituthe. Mais p't'&ecirc;tre que tu'as id&eacute;e d'l&ucirc;s donn&eacute; d'la mouothue et des fiottes &eacute;tout.&quot;<br/>
<br/>
&quot;N'sais pas si b&ecirc;te, Ph'lip,&quot; ou dit. &quot;Y'a des choses tchi sont n&eacute;c&eacute;ssaithe, et y faut les faithe. Mais chu jour-l&agrave; y faut laissi d'un c&ocirc;t&eacute; chen tchi peut &ecirc;tre fait un autre jour. P&ucirc;s tard nou pou&ocirc;rra s'r&ecirc;joui, <a href="lundi_jour.html">Lundi</a>, par exemplye.&quot;<br/>
<br/>
&quot;Sans doute,&quot; j'l'y dit, &quot;mais &ecirc;coute, Merrienne. qund j'tais mousse, j'n'&eacute;thais pas &ocirc;s&eacute; ch&eacute;rchi des nids ou grimp&eacute; un bouais pour vais si la pie avait ocquo ponnu. Mais une bord&eacute;e, dans l'arlev&eacute;e, yun des vaisins m'print jusqu'&agrave; la <a href="greve_de_lecq.html">Gr&egrave;ve de Lecq</a>, et j'vit des sc&egrave;nes l&agrave; que j'n'ai jamais r'oubli&eacute;. L's'aub&eacute;rgistes taient pli&egrave;nes, y'avait d's'ivrognes partout, et d's'hommes &agrave; s'battre avec les soudards tch'avaient l&ucirc;s quartchiers l&agrave;. J'fut prins d'peux, et j'couothit tout l'long du qu'min siez-nous.&quot;<br/>
<br/>
&quot;V&egrave;the,&quot; ou s'accordit, &quot;ch'tait honteux &agrave; la Gr&egrave;ve de Lecq dans l'arlev&eacute;e, et ocquo pi&egrave;the au s&eacute;. Touos les mauvais sujets s'trouvaient l&agrave;, et les membres d'la police r&eacute;staient siez-yieux. Mais, heutheusement, nou n'vait pas chonna au jour d'agniet. Les gens sont p&ucirc;s civil&icirc;s&eacute;s, et ch'ne s'sait pas p&eacute;rmint. ach'teu, Ph'lip, j'ai ocquo temp[s, j'm'en vais t'f&eacute;th&eacute; une bianche qu&eacute;minse et une dj&ecirc;ne et tu peux t'mettre &agrave; bi&eacute;tchin&eacute; tes bottes, et &agrave; bringi ta n&egrave;the c&acirc;saque et tes brais. Comme chonna, tout s'sa pr&ecirc;te pour Vendredi matin.&quot;<br/>
<br/>
&quot;Y'a une chose que t'oublie,&quot; j'l'y dit. &quot;Man vier <a href="mantoppeur.html">toppeur</a> est tout moua&icirc;si et b&eacute;t&ocirc;t en telle. J'en avais honte quand j'fut &agrave; l'ent&ecirc;rrement du bouonhomme Tom B&eacute;tchet. Et je n'peux pas all&eacute; au tchulte sans chap&eacute;.&quot;<br/>
<br/>
&quot;Porte-le dri&egrave;the tan dos,&quot; ou dit, &quot;et nou n'le v&ecirc;rra pas. Dans la chapelle tu pouorras l'mettre souos l'banc. Allons, d&ecirc;p&ecirc;che-t&eacute;, va ram&acirc;ss&eacute; tes bottes et t's' habits.&quot;<br/>
<br/>
<i><a href="lebrocq.html">Ph'lip</a></i><br/>
<i>1952</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmfiottes.html">Les cr&ecirc;pes et les fiottes</a><p>
<li><a href="vendredisaint.html">L&eacute; Vendredi Saint</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>

<li><a href="pmvendredisaint1953.html">Vendredi Saint</a><p>
<li><a href="pmvendredisaint1955.html">Vendredi-Saint au Portinf&eacute;</a><p>
<li><a href="pmvendredisaint1956.html">Le Vendredi-Saint</a><p>
<li><a href="pmvendredisaint1958.html">Le Vendredi Saint</a><p>
<li><a href="pmvendredisaint1957.html">Le Vendredi Saint</a><p>
<li><a href="pmvendredisaint1961.html">Des changements au Vendr&eacute;di Saint</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="pmpaques1954.html">P&acirc;ques au Portinf&eacute;</a><p>
<li><a href="pmpaques1962.html">La S'maine de P&acirc;ques</a><p>
<li><a href="pmsmainesainte.html">La S'maine Sainte</a><p>
<li><a href="paques.html">P&acirc;ques</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="paques2003.html">P&acirc;ques 2003</a><p>
<li><a href="paques2002.html">P&acirc;ques 2002</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmvendredisaint1952.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>

