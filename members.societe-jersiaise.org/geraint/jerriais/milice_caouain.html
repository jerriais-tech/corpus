<HTML>
<HEAD>
<TITLE>La Milice</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Milice</h2></font></center><p>

Il entri l'aut'e jour &agrave; la boutique iun d'nos viers amins de la campagne que je n'avions pas veu pour au mains djaix-huit mais.<br/>
<br/>
Ch'tait Ma&icirc;t'e Fra&icirc;nque Sparabille, le cordonnyi, iun de nos pus anciens clients, un homme que j'aimons tr&eacute;jous bain &agrave; vaie, &agrave; cause de sa conversation int&ecirc;ressante sus les choses du temps pass&eacute;.<br/>
<br/>
Il a une m&eacute;mouaithe extraordinaithe et rain n'li fait pus d'pliaisi que de s'trouver avec deustrais auditeurs qui veulent bain &ecirc;couter un r&eacute;cit des choses qui s'passaient en J&ecirc;rri dans san jeune temps.<br/>
<br/>
Oppr&egrave;s aver &ecirc;changi tchique patholes avec li sus l'temps fraid qu'il a fait &agrave; ches dernyi, distchutt&eacute; les diff&eacute;thents candidats probablyes pour Juge et oui tch'est qu'il avait &agrave; dithe sus a Conna&icirc;tablie de St. Ou, je l&icirc; d'mand&icirc;mes, &quot;Eh bain, Ma&icirc;te Fra&icirc;nque, et tch'est qu'ou criyiz que nos Messieux s'en vont faithe par rapport &agrave; la Milice?&quot;<br/>
<br/>
&quot;Ah!&quot; I' s'&ecirc;criyi, &quot;n'm'en p&acirc;lez pas! Je n'ai pas d'patienche avec nos autorit&eacute;! Je n'sais pas si ch'est la faute au Gouvernement angliais ou bain &agrave; nos Etats, mais pourtchi qu'i' faut continuellement faithe des changements dans chute malheutheuse Milice? Oulle 'tait bain comme oulle 'tait quand j'en faisais partie. Ch'tait des soudards qui valaient la peine dans chu temps-l&agrave;, des gaillards qu'avaient d'l'appathence dans les uniformes.<br/>
<br/>
You qu'i' y a acheteu un seul r&eacute;giment &agrave; compatha&icirc;tre au n&ocirc;tre quand j'avions nos rouoges c&acirc;saques et nos blianches braies avec notre &quot;shako&quot; ou chap&eacute; &agrave; saluette avec une rouoge et blianche balle de pitchie sus le d'vant!<br/>
<br/>
Et j'&eacute;tions c'mand&eacute;s par des officiers jerriais pur-sang, d&eacute;pis le colonel jusqu'au pus jeune lieutenant, des messieux pour lestchels j'aithions pass&eacute; &agrave; travers le feu, surtout si' n'taient pas trop &quot;dry-pocket&quot; et nos ba&icirc;llaient tchiquechose pour aver un boua d&icirc;ner d'compangnie le jour de la p'tite erveue.<br/>
<br/>
Quand nous allait dans les Bianches Banques tither au bianc le Sergent des Couleurs amenait trejous sa vainne dans tchi qu'i' y avait une pan'n&eacute;e ou deux de g&acirc;ches &agrave; vr&egrave;t et un boua bathi d'bi&eacute;the, et quand nous avait des sergents qui savaient tch'est que ch'tait d'vivre, i' y avait ettou deustrais boutelles de &quot;John Kuyper&quot; de muchis dans un pannyi souos l'banc.<br/>
<br/>
I'y avait tr&eacute;jous un d&icirc;ner le jour de la &quot;P'tite Erveu,&quot; et nous engageait des c&acirc;rrosses &agrave; quatre chevaux de siez Pellow, Fauvel, Livermore ou Gregory, et nous allait faithe le tou d'l'&icirc;le d&eacute;vant d&icirc;ner.<br/>
<br/>
Quand i'y avait une bouanne h&ocirc;tel dans sa propre p&acirc;raisse, ch'tait l&agrave; que nous d&icirc;nait g&eacute;n&eacute;ralement, ch'tait pus prudent, car quand ch'tait hors p&acirc;raisse, tchiqu'uns d'nos hommes, oppr&egrave;s aver bain d&icirc;n&eacute;, aithaient 't&eacute; enclins &agrave; s'enhermeler avec la police, et pis i y avait un autre avantage ettou, i' n'y avait pas si liain &agrave; bouler les chivi&egrave;thes quand i' fallait que j'fussions erport&eacute;s siez-nous par chu moyen-l&agrave;.<br/>
<br/>
La saison militaithe finissait touos l's ans par la <a href="painreview.html">grand'r'veue</a> sus la gr&egrave;ve dans la baie d'la ville &agrave; l'occasion du jour de naissance de la Reine Victoria et pus tard du Rouai Edouard, et ch'tait oquo une grand' bord&eacute;e, mais les maudits St. Ouennais g&acirc;tirent tout chenna la bord&eacute;e qu'i' r'fusithent de marchi, viyant que par une fausses amoeuvre du c'mandant I' lus trouvithent &ecirc;loignis d'la &quot;band&quot; et une autre compagnie &eacute;tait &agrave; lus pliaiche ordinaithe.<br/>
<br/>
Ch'tait un pliaisi que d'&ecirc;tre soudard dans ches temps-l&agrave;, et il aithait valu bain mus laissi tout comme il 'tait.<br/>
<br/>
Mais nenn&icirc;n! Un tout-se-m&ecirc;le de Gouverneux s'imagini que nos Officiers et nos Sergents &eacute;taient un tas d'achocres et i' persuadi l'Gouvernement &agrave; les rempliaichi par des Irlandais et d's Angliais.<br/>
<br/>
Tchique temps oppr&egrave;s I' nos hallithent nos braies et nos firent en mettre des naithes et &agrave; la pliaiche de not'e biau chap&eacute; i' nos baillithent une petite &quot;scotch&quot; avec des ribans quivos cluittaient au co quand i' tchiyait d'la plyie.<br/>
<br/>
Selon m&eacute;, not's Milice n'a fait que de d&eacute;teriorer d&eacute;pis chu temps l&agrave;. Ils l'ont changie et rachangi quand bouan lus sembliait et &agrave; la f&icirc;n le Gouvernement a trouv&eacute; qu'ou cou&ocirc;tait trop et qu'ou n'servait d'rain &agrave; rain.<br/>
<br/>
Ch'est pourtchi il a r'fus&eacute; de contribuer &agrave; s'n entretchain et v'l&agrave; don l'&icirc;le de J&ecirc;rri sans autchune d&eacute;fense et &agrave; la merci de n'importe tchil aventuthi qui veurt venin nos prendre.<br/>
<br/>
Mais je n'pouvons pas rester d'm&ecirc;me!<br/>
<br/>
Je m'en vais m'en otchuper, m&eacute;!<br/>
<br/>
Je comprends que les Conna&icirc;tablyes s'en vont r&eacute;uni lus constituants, et quand la r&ecirc;union se tchaindra dans not's p&acirc;raisse je m'y trouvethai et je f'thai la proposition que nous organisi une Milice comme dans man temps. Que nou nos r'sonne not'e &quot;shako&quot; not's rouoge casaque et nos bianches braies, que nous ait au mains la mine de soudards et que nous ne r'semblye pas &agrave; des conducteurs de la J.M.T.<br/>
<br/>
Je n'demandons pas d'&ecirc;tre pay&egrave;s, sapresti!<br/>
<br/>
Que nos Officiers et nos Sergents nos donnent des rafra&icirc;chissements quand j'ithons tither, et un bouan fricot le jour de la r'veue, comme le temps pass&eacute;!<br/>
<br/>
Et pis ou verrez si y en aitha des volonataithes.<br/>
<br/>
Tout vyi que j'sis je s'sais l'prumi &agrave; m'enr&ocirc;ler!<br/>
<br/>
Je n'ai pas roubli&eacute; &agrave; manier une &quot;Snider!&quot; &quot;Hordeur Hum!&quot; &quot;Support Hum!&quot;<br/>
<br/>
Et l'bouonhomme se mins &agrave; faithe l'exercice avec san parapluie.<br/>
<br/>
&quot;Rite habout turn!&quot; One-two-three-four.&quot;<br/>
<br/>
Oppr&egrave;s qu'il eut arpent&eacute; l'office treis ou quatre feis i' se r'calmi un mio.<br/>
<br/>
Je li d'mand&icirc;mes si ch'est qu'i' criyait r&eacute;element, prenant en consid&eacute;thation les armements modernes, qu'une milice aithait autchune valeur d&eacute;fensive.<br/>
<br/>
&quot;Peut-&ecirc;tre bain qu'nennin,&quot; i' nos ra&icirc;ponni, &quot;mais i' y a un point pus important. Ch'est l'&ecirc;ffet moral que v'l&agrave; qu'aithait sus l's autres puissances! Si' n'y a pas de Milice en J&ecirc;rri, la Ligue des Nations n'a autchune raison-d'&ecirc;tre et i' f'thaient tout aussi bain de la dissoudre, car i' n'y a que l'existence d'une Milice Jerriaises qui peut garanti que les d&eacute;cisions de la Ligue es'sont respect&eacute;es et ob&eacute;ies!&quot;<br/>
<br/>
La d'sus je li d&icirc;mes que je craigna&icirc;mes bain que jusqu'achteu, chu point-l&agrave; avait &ecirc;capp&eacute; &egrave;s Membres d's Etats.<br/>
<br/>
Et Ma&icirc;t's Fra&icirc;nque raiponni, J'allons les &ecirc;cliaithi! Not'e D&eacute;put&eacute; est l&agrave;!&quot;<br/>
<br/>
<i><a href="gwdec.html">Caouain</a><br/>
Les Chroniques de Jersey 19/1/1929<br/></i>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="milice.html">Comment Qu&eacute; J'fus Enr&ocirc;l&eacute; Dans La Milice</a><p>
<li><a href="militia.html">Ph'lip on the Old Militia</a><p>
<li><a href="gdfle.html">Les Berr&egrave;xes d&eacute; la Gr&egrave;ve d&eacute; L&eacute;</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="couques_milice.html">Trop d'Couques G&acirc;tent la Soupe</a><p>
<li><a href="painreview.html">What befel Lon&ocirc;re at the Review</a><p>
<li><a href="gdfsoudards.html">Les soudards</a><p>
<li><a href="dgerre.html">La dg&egrave;rre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
