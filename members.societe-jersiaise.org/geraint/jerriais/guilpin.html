<HTML>
<HEAD>
<TITLE>La Proum'nade &agrave; Jean Guilpin</TITLE>
<META  name="keywords" content="JÃ¨rriais, poetry, John Gilpin was a citizen, William Cowper">
</HEAD>
<BODY>

<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>La Proum'nade &agrave; Jean Guilpin.</h2></font></CENTER>
<p>

&nbsp;<p>
<font size="1">Emprunt&egrave; &agrave; Mait' William Cowper, un Angliais, qu'avait fait un po&egrave;me sus chu sujet l&agrave; en 1782 et qu'est mort de'd'pis. Copi&eacute; d'un livre dans la Biblioth&egrave;que Publique, sus la pli&egrave;che du <a href="viermarchi.html">Vi&egrave;r Marchi</a>, en Jerri, et traduit tout expr&egrave;s (mais pas mot par mot) pour l'<I>Alman&acirc; d'la Nouvelle Chronique</I> pour 1908 par <a href="ejluce.html">ELIE</a>, qui l'd&eacute;die &agrave; touos ses lecteurs g&eacute;n&eacute;ralement et individuellement.</font><p>

&nbsp;<p>
<CENTER><TABLE><TR><TD>
Jean Guilpin 'tait un citoyen<br>
D&eacute; bouan r'nom et cr&eacute;dit;<br>
Il 'tait Cap'taine, &egrave;tou, d'Milice,<br>
A Londres, &agrave; chein qu'j'ai ou&iuml;.<br>
<p>
Sa femme, un jour, lis dis: "Man vieux,<br>
D'pis vingt ans j'soummes mathi&egrave;s<br>
Et jamais j'n'avons yeu d'vacances, -<br>
Pas m&ecirc;me une seule journ&eacute;e.<br>
<p>
Ch'est d'main qu'est l'jour d&eacute; not mathiage<br>
Et j'ithons, ov' les p'tiots,<br>
Jusqu'&agrave; la "Clioche" &agrave; Edmonton,<br>
En c&acirc;rosse a deux gh'vaux.<br>
<p>
Ma soeu', san mousse, m&eacute;, les trais n&ocirc;tres;<br>
Ch'est seux, v'la qu'empli&eacute;tha<br>
Bain la c&acirc;rosse; et quant a t&eacute;,<br>
Tu nos suivras &agrave; gh'va."<br>
<p>
Jean r&ecirc;ponnit, - dans l'm&ecirc;me moment:<br>
"Je n'admithe ichin bas<br>
Autchune autre femme que t&eacute;, ma chi&egrave;the:<br>
Che' s'sa coumme tu voudras!<br>
<p>
J'sis un hardi marchand d'coton;<br>
Tout l'monde l&eacute; sait anni&egrave;t.<br>
Man vier ammin le qu&ocirc;tuthi<br>
M'pr&ecirc;t'ta bain san bid&egrave;t."<br>
<p>
S'fit Missis Guilpin: "Ch'est bein dit,<br>
Mais l'vin cou&ocirc;te chi, tu v&eacute;;<br>
Ch'est pourt'chi j'en prendrons du n&ocirc;tre<br>
Qu'est b&eacute; d'couleur et cli&eacute;."<br>
<p>
Jean Guilpin embrachi sa femme<br>
Bein satisfait d'penser<br>
Que biau qu'ou s'en fusse en proum'nade<br>
Ou'l 'tait raidde pour coyer.<br>
<p>
Le lend'main vint - et la c&acirc;rosse,<br>
Qu'nou n'laissi pas cachi<br>
Jusqu'a la porte, il' avaient peux<br>
D'&ecirc;tre atchus&egrave;s d'ordghi!<br>
<p>
Nou l'arr&ecirc;ti trais us pus bas<br>
Tous y grimpent &agrave; la fais!<br>
Si&egrave;z corps et &acirc;mes, pr&ecirc;ts a cachi<br>
Dans l'cli&eacute; coumme dans l'&ecirc;pais!<br>
<p>
"<I>Crac, crac,</I>" fit l'fouet, les roeues touannidrent, -<br>
Jamais! 'taient-i en gi!<br>
Les pierres sounnaient coumme si l&eacute; qu'min<br>
Avait l'malin esprit.<br>
<p>
Jean Guilpin, &agrave; c&ocirc;t&eacute; d'san gh'va,<br>
Happi la bride tout d'suite;<br>
Pressi d'les suivre au p'tit galop,<br>
Mais r'd&eacute;vali bein vite!<br>
<p>
Car &agrave; peine 'tait-i' dans la selle,<br>
Pour qu&eacute;manchi san qu'min,<br>
Qu'en r'gardant ov la carre de s'n'yi<br>
I' vit trais pratiques v'nin.<br>
<p>
D'm&ecirc;me i' d'valli. - Si perte d'temps<br>
L'i causait du chagrin;<br>
I' savait bein qu'i' r'grettait pus<br>
La perte d'un h&egrave;rpin!<br>
<p>
Les pratiques fudrent une bouanne vol&eacute;e<br>
D'vant satisfaithe lus go&ucirc;t -<br>
Et pis Bett&eacute; d'valli, criant:<br>
"L'vin est rest&egrave; si&egrave;z vous!"<br>
<p>
"Mon doux! s'fit Guilpin. - Dounne le m&eacute;<br>
Et ma cheintuthe de tchui,<br>
Dans tchi que j'mets man bouan vi&egrave;r sabre<br>
Quand j'allons pratitchi."<br>
<p>
Missis Guilpin, bouanne m&ecirc;nagi&egrave;the,<br>
Dans deux bouannes jougues de gres<br>
Avait mins san miyeu breuvage,<br>
Pour le garder bain frais,<br>
<p>
Dans la hangne des jougues i' passe<br>
Sa cheintuthe, - et pis: Halle!<br>
Et les pend yunne de ch&acirc;que c&ocirc;t&egrave;.<br>
Qu'la balanche s'sait &ecirc;gale!<br>
<p>
Et pis pour &ecirc;tre bain &ecirc;tchip&egrave;<br>
De la t&ecirc;te jusqu'&egrave;s pids,<br>
I' min san rouoge clioque, bain bringi,<br>
Muchant jougue et joudghie!<br>
<p>
Ach'teu' l'viyous mont&egrave; derch&eacute;<br>
Sus san bouan p'tit bid&egrave;t,<br>
Allant l'pas sus les pierres cass&egrave;es<br>
Pour &ecirc;tre bain en seuth't&egrave;?<br>
<p>
Mais d&egrave;s qu'i' trouvi la route belle<br>
Le gh'v'a happi l'p'tit trot<br>
Il 'tait f&eacute;th&egrave;! - Mais l'pouor Guilpin? -<br>
Ch'l&agrave; l'&ecirc;couochait un mio!<br>
<p>
"Douoch'ment, Douoch'ment," lis criyi Jean.<br>
Mais il eut biau crier! -<br>
Malgr&eacute; bride et groumettes, le gh'va<br>
Qu'menchi &agrave; galopper!<br>
<p>
Ch'est pour tchi, s'baissant, coumme faut l'faithe,<br>
Quand nou n'peut rester d'bu:<br>
I' prins la crini&egrave;the &agrave; deux mains,<br>
Et s'y'agrippi bein du.<br>
<p>
Le gh'va, tchi janmais n'avait 't&egrave;<br>
Ramass&egrave; d'chutte moni&egrave;the,<br>
S&eacute; d'mandit d'pus en pus &agrave; tchi<br>
Qu'il avait don &agrave; faithe!<br>
<p>
Guilpin volait!  - B&eacute;t&ocirc;t i' perd<br>
San chap&eacute;, - sa perruque, -<br>
I' n'pensait d'gh&egrave;the quand i partit<br>
D'exposer d'm&ecirc;me sa nuque!<br>
<p>
Le vent souffliait, le clioque volait<br>
Coumme un biau long riban...<br>
B&eacute;t&ocirc;t l'z'amathes et les boutons<br>
L'laissent s'en aller au vent!<br>
<p>
Ch'tait l&agrave; qu'tout l'monde pouvaient bain vaie<br>
Les deux jougues qu'i' portait,<br>
Une jougue balanchie d'chaque c&ocirc;t&egrave;<br>
'Las, &agrave; tch'est qu'i' r'sembliait!<br>
<p>
Les tchans ouassaient, les mousses piaillaient.<br>
Des f'n&ecirc;tres ouvraient partout,<br>
Et tous criaient &agrave; pliens poumons:<br>
"Qu'ch'est bain fait! Tchi biau coup!"<br>
<p>
Guilpin filait. Ah, ch'tait bain li...<br>
Sa r'noumm&egrave;e fut inou&iuml;e.<br>
"Il a du pais - ch'est pour une course<br>
Ch'est pour au mains mille louis!"<br>
<p>
Et du pus liain qu'il appr&eacute;chait,<br>
Ch'tait merveilleux a vaie<br>
L's'hommes ouvri lus barres de p&eacute;age.<br>
Et lus carrer d'sa vaie.<br>
<p>
Et coumme i' s'n'allait galopant,<br>
La t&ecirc;te lourde et baissie,<br>
V'l&agrave; les deux jougues dri&egrave;the san dos<br>
Tchi d'un coup sont b&ucirc;chies!<br>
<p>
Ne v'l&agrave; l'vin tchi quort dans la route:<br>
Que ch'tait pitchabl'ye &agrave; vaie!<br>
Coumme une rouelle arrous&egrave;e d'gr&ecirc;vin<br>
Les flians du gh'va fumaient!<br>
<p>
Mais, pourtant, l'monde criyaient oquo<br>
Qu'nou l'y'avait mins du pais,<br>
En viyant <I>belt</I> et restants d'jougues<br>
Autou du haut d'ses braies!<br>
<p>
Et tout &agrave; travers d'Islington<br>
I' fit ches farces-l&agrave;:<br>
Jusqu'&agrave; ce qu'i' vinsse aupi d'la Mathe<br>
D'Edmonton, - sus san gh'va.<br>
<p>
Et l&agrave;, il &ecirc;cliattchi la mathe<br>
Des deux c&ocirc;t&eacute;s d'la rue<br>
Coumme une patouolle hardi tremp&egrave;e,<br>
Ou une <a href="pithots.html">pithote</a> f&eacute;thue.<br>
<p>
A Edmonton, sa chi&egrave;the p'tite femme<br>
Du balcon l'aperchut:<br>
Ravie de l'vaie en telle postuthe<br>
Et galopant si d&ucirc;!<br>
<p>
"Ha&iuml;e! Ha&iuml;e! Jean Guilpin, ch'est ichin;<br>
I' criyaient 'tous d'un coup!<br>
L'd&icirc;ner attend, j'sommes bain lass&egrave;s -"<br>
S'fit Guilpin: "M&eacute; &eacute;tou!"<br>
<p>
Mais san bidet n'tait pas du tout<br>
Pr&ecirc;t &agrave; finir sa danse:<br>
Car tchi? San ma&icirc;tre d'meuthait &agrave; Ware,<br>
A dji&egrave;s milles de distance.<br>
<p>
Et d'm&ecirc;me i' part, au plien galop,<br>
Coumme un dard bain tith&egrave;,<br>
D'une main habile. - M&eacute; vlo aller:<br>
Man r'cit est &agrave; mi&eacute; fait!<br>
<p>
<p>
Le v'l&agrave; qui va, tout hors d'haleine, -<br>
Et pis bain malgr&egrave; li!...<br>
Ch&eacute; n'fut qu'&agrave; la porte &agrave; san ma&icirc;tre,<br>
Que le gh'va s'arr&ecirc;ti!<br>
<p>
Le qu&ocirc;tuthi, &ecirc;tonn&egrave; d'vaie<br>
San v&ecirc;zin dans ch't'&ecirc;tat,<br>
Met sa pipe bas, quort &agrave; la porte<br>
Et l'accoste coumme chonna:<br>
<p>
"Tchi nouvelles? Tchi nouvelles? Allons,<br>
Dis m'l&eacute;s: i' faut: sus l'coup!<br>
Dis-m&eacute; pourtchi qu'tu'es v'nu nueue-t&ecirc;te?<br>
Pourtchi qu'tu'es v'nu du tout?"<br>
<p>
Guilpin, qu'&eacute;tait un mio farceux,<br>
N'd&ecirc;testait pas l'gniolin;<br>
Et, d'm&ecirc;me, &agrave; s'n'amin l'qu&ocirc;tuthi<br>
I' r&egrave;ponnit chonnechin:-<br>
<p>
"J'sis v'nu parce que tan gh'va l'voulait<br>
Et je n'cr&eacute; pas qu'y'ait d'doute<br>
Que ma perruque et man chap&eacute;<br>
S'en veinnent: i' sont en route!"<br>
<p>
Le qu&ocirc;tuthi, bain content d'vaie<br>
Qu's'n'amin 'tait en gniollant,<br>
 N'lis r&ecirc;ponnit pas un p'tit mot<br>
 Mais s'en r'fut pardedans.<br>
<p>
Et tout d'un coup l&eacute; v'lo qu'i' r'sort<br>
Ov perruque et chap&eacute;;<br>
Perruque, fliottante, chap&eacute; passabl'ye,<br>
D'bouanne qualit&eacute; ma f&eacute;.<br>
<p>
I' l's'is pr&eacute;sente et,&agrave; san tou'<br>
I' fait sa p'tite risel&egrave;e:<br>
"Ma t&ecirc;te en vaut deux coumme la tchienne<br>
I te s'sont grands assez!"<br>
<p>
"Mais laisse-m&eacute; gratter d'sus ta fache<br>
L'pit&eacute; qui y'est cliutt&egrave;..<br>
Et vein-t-en mangi une bouochie<br>
Tu m'as l'air affam&egrave;."<br>
<p>
S'fit Jean: "Anni&egrave;t je f&ecirc;te mes neuches;<br>
Et l'monde en f'thont un cl'yin,<br>
Si ma famme d&icirc;ne &agrave; Edmonton,<br>
Et m&eacute; - que j'd&icirc;ne ichin!"<br>
<p>
L&agrave; d'sus, i' s'touanne et dis au gh'va:<br>
"Allons, ou&eacute;-tu? - J'ai faim...<br>
Tu'es v'nu ichin pour tan pliaisi<br>
Tu t'en r'vas pour l&eacute; mein!<br>
<p>
Fichu discours: Pourtchi s'vanter?<br>
Ch'la lis qu&ocirc;ti bain chi -<br>
Au m&ecirc;me moment une &acirc;ne se mins<br>
A braithe, &agrave; pl'yein g&ocirc;zi!<br>
<p>
Le gh'va r'natchi coumme s'i ouiyait<br>
Un lion heurler tout pr&egrave;s;<br>
Et le v'l&agrave; hors, au pliain galop,<br>
Tout coumme la prumi&eacute; fais!<br>
<p>
Guilpin est r'hors, - et r'hors &egrave;tou<br>
Sont perruque et tappeur!<br>
I' les perdit pus vite que d'vant:<br>
Pourtchi? - Mais lus grandeur!<br>
<p>
Quand Missis Guilpin avait veu<br>
S'n'homme filant &agrave; la course,<br>
En plienne campagne, oul' avait prins<br>
Un' &ecirc;tchu d'dans sa bourse.<br>
<p>
Et au valet d'l'h&ocirc;tel, ou dis:<br>
"Gas, ch't'homme-l&agrave;, c'hest &agrave; m&eacute;;<br>
Si tu me l'ram&egrave;nes, sain et sauf,<br>
Ch't'&ecirc;chu l&agrave; s'sa pour t&eacute;!"<br>
<p>
L'postillan partit et rencontrit<br>
Jean r'venant au galop...<br>
Il &ecirc;prouvi &agrave; l'arr&ecirc;ter,<br>
En happant san brido.<br>
<p>
Mais i' n'put pon y r&eacute;ussi -<br>
Biau qu'il &eacute;thait voulu. -<br>
I' fit ocouo pus d'peux au gh'va,<br>
Qu'en galoppi pus du!<br>
<p>
Au galop, Guilpin! - Au galop!<br>
Le valet souantre li!<br>
Le gh'va du valet bain heutheux<br>
Sa carosse de mantchi<br>
<p>
Si&egrave;z messieux, sus la route, viyant<br>
Jean filer, coumme un fo,<br>
Avec le valet &agrave; ses trousses,<br>
S'mindre &agrave; crier haro!<br>
<p>
"Ha&iuml;e! Ha&iuml;e, L'voleux, L'voleux d'grand qu'min!"<br>
I' n'taient pas muets! J'vos l'dit..<br>
Et un ch&acirc;tchun qui passait l&agrave;,<br>
Au galop les suivit!<br>
<p>
Et une fais dans un cl'yin d'yi,<br>
Les barres de routes s'ouvraient:<br>
L's'hommes pensant qu'Jean couothait une course,<br>
Coumme i' pensaient l'autre fais!<br>
<p>
Et ch'en' 'tait yunne, et i' gangni:<br>
Il 'tait l'prumi si&egrave;z li!!<br>
O&ugrave; est qu'il avait mont&egrave; &agrave; gh'va,<br>
Ch'tait l&agrave; o&ugrave;est qu'i d'valli!!<br>
<p>
A ch't'euthe faut chanter "Vive le Roy,"<br>
Et "Vive Guilpin" &egrave;tou.<br>
La pr&eacute;chainne fais qu'i' monte &agrave; gh'va<br>
Que j'piesse le vaie, sustout!<p>

&nbsp;<p>

<i><a href="ejluce.html">Elie</a></i><p>

</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="galopinade.html">La Galopinade de not' Va&icirc;zin</a> <p>
<li><a href="quedole.html">Comment Mait' Jean s'y prins pour faithe marchi sa vieille Qu&eacute;dole</a><p>
<li><a href="kedole2.html">La K&eacute;dole &agrave; Morel</a><p>
<li><A HREF="jvavoc.html">Les parties d'un j'va en J&egrave;rriais</A><p>
<li><A HREF="cheva.html">La Vie d'un Vier Cheva</A><P>
<li><a href="manchva.html">Man Ch'va est Mort</a><p>
<li><a href="manchva2.html">Man Ch'va</a><p>
<li><a href="cahouain_jva1936.html">I'y a des gens qu'ont une telle confiance</a><p>
<li><a href="gdfjva.html">L&eacute; j'va</a><p>
<li><a href="dreg_honts.html">Les &#147;Dreg Honts&#148;</a><p>
<li><a href="hunt.html">Le Caouain va au Hunt</a><p>

<li><a href="chvalelie.html">La Ch'valelie et le Ch'va &agrave; bi&acirc;nche t&ecirc;te</a><p>
<li><a href="niercheva.html">L&eacute; Ni&egrave;r Ch&eacute;va d&eacute; St Ouen</a><p>
<li><a href="nierjva.html">La l&eacute;gende du ni&egrave;r ch&eacute;va</a><p>
<li><a href="chuchoteux.html">L&eacute; Chuchoteux d&eacute; J'va d&eacute; St. Pi&egrave;rre</a><p>
<li><a href="jvapriethe.html">La pri&eacute;the d'un ch'va</a><p>

<li><a href="reims.html">L&eacute; Corbin d&eacute; Reims</a><p>
<li><a href="sammcgee.html">La Cr&eacute;m&acirc;tion d&eacute; Sam Mcgee</a><p>
<li><a href="mckie.html">L'enterrement d&eacute; Bill McKie</a><p>
<li><P><A HREF="excelsior.html">Excelsior!</A></P>
<li><a href="forgeux.html">L&eacute; Forgeux</a><p>
<li><a href="robaiyat.html">Les roba&iuml;yat d&eacute; Omar Khayy&acirc;m</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>
</FONT></BODY>
</HTML>
