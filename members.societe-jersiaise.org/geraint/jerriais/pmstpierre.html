<HTML>
<HEAD>
<TITLE>Ph'lip va &agrave; Saint Pi&ecirc;rre</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip va &agrave; Saint Pi&ecirc;rre</h2></font></center><p><br>
<br>
<font size="-1"><i>&agrave; Portinf&eacute;, Saint Ou. <br>
Vendredi au s&eacute;.<br></i></font>
<br>
Moussieu l'Editeu,<br>
<br>
Eh bein. y'a yeu p&ucirc;s d'une surprinse dans les &eacute;lections pour D&eacute;put&eacute;s m&ecirc;credi p&acirc;ss&eacute;, et le r'sultat en est que j'avons douze nouvieaux membres des Etats, treize si nou compte le S&eacute;nateur Rom'thi.<br>
<br>
M&ecirc;credi, j'fus transport&eacute; par la charmante dame tchi m'a aidgi d&ecirc;j&agrave; tant d'fais &agrave; aller ichin et l&agrave; et j'fumes preunmi&egrave;thement &agrave; <a href="st_pierre.html">Saint Pi&ecirc;rre</a> pour vaie par combein d'vouaix que l'Sieur Egr&eacute; s'en allait g&acirc;gni, mais, comme ou savez &agrave; ch'teu', i' fut battu par une grande m&acirc;jorit&eacute;. J'ai dit bein des fais que Saint Pi&ecirc;rre est une dr&ocirc;le de p&agrave;raisse, et ou y'a tr&eacute;jous 't&eacute;. Y'en a parmi les vieillards p&ucirc;s d'yun tchi dit que ch'est &agrave; cause d'une vielle chorci&egrave;the tchi 'tait m&acirc;rrie parsque l'Comit&eacute; d'Tax&acirc;tion l'avait hauchie de djais quartiers parsqu'oulle avait 't&eacute; minse en prison pour aver battu s'n homme avec un manche de bringe, mais i' d'meuthait au Coin Vathin, et les natifs d'chu district-l&agrave; ont la t&ecirc;te si duthe qu'un manche de bringe romp'thait en deux sans faithe autchun ma &agrave; la t&ecirc;te.<br>
<br>
Quant &agrave; m&eacute; j'crais que la  p&acirc;raisse a 't&eacute; domin&eacute;e si longtemps par la famille Egr&eacute;, qu'ou  criyait tch'i' 'tait temps d'aver un change, mais quand j'nos trouvimes l&agrave;, personne n'pouvait nos dithe pour seux tch&egrave;squ'i' s'en allait y v'n&icirc;n. Certainement, les supporteurs du Sieur Thomas &eacute;thaient 't&eacute; contents d'une m&acirc;jorit&eacute; d'une do&ucirc;zaine ou d'm&ecirc;me. Entre nous, Moussieu, j'ai dans l'id&eacute;e que l'ex-D&eacute;put&eacute;  Simon avait tchiquechose &agrave; faithe avec chutte victouaithe m&eacute;morablye.<br>
<br>
La d&eacute;faite de Missis Green ne m'surprint pas, et nou craithait qu'&agrave; ch't&egrave;u' ou n'voudrait pas se r'm&ecirc;ler dans la politique, car oulle eut mains d'vouaix que le Sieur L'Brocq, le <a href="pmcommunist.html">Communiste</a>. Mais nou r'v&eacute;rra ch't'ichin s&ucirc;s l&eacute;s rangs, car n'ou n'peut pas l'd&ecirc;couothagi, et comme j'l'ai dit p&ucirc;s d'une fais, i' faut l'admither pour chonna.<br>
<br>
I' pathait que certains employ&eacute;s des Etats s'en vont aver de p&ucirc;s gros salaithes que nou-s-&eacute;tthait creu p&ocirc;ssiblye mais, par chein qu'nou-s-en vait, chonna n's'applique pas &egrave;s membres des Etats. Le Sieur Venables, le brit couort, n'est pas content avec ch't'&ecirc;tat d'choses et a un projet pour l'amender, mais je n'crais pas tch'il &eacute;tha hardi d'succ&egrave;s ocquo. Une chose tch'est seuze et certaine ch'est qu'une fais que les membres des Etats s'sont payis, y'&eacute;tha des candidats non pas par les do&ucirc;zaines, mais par les chentaines, Et, parmi yeux, y'&eacute;tha hardi d'femmes mathi&eacute;es, tchi n'voudront pas continuer &agrave; pr&eacute;pather les r'pas pour l&ucirc;s hommes, &agrave; laver la vaisselle et &agrave; soigni l&ucirc;s mousses. H&eacute;las, les p&egrave;thes de fanmil'ye et les pou&ocirc;res p&eacute;tiots!<br>
<br>
Quant &egrave;s Conn&eacute;tablyes, y'&eacute;tha p't'&ecirc;tre tchiques changements, mais pas hardi, car m&ecirc;me si y'a une &eacute;lection ichin et l&agrave;, i' n'se trouv'tha pas hardi d'candidats pour une djobbe tch'est si on&eacute;reuse chais jours, et tchi prend tout l'temps d'un homme. Ch'n'est pas un&eacute; bord&eacute;e d'fun que d'&ecirc;tre un Conn&eacute;tablye au jour d'agniet, mais, avec chonna, i' s'trouve tr&eacute;jous tchitchun tch'a l'ambition de vaie les gens tch'i' rencontre li haller l&ucirc;s chap&eacute; et l'adresser comme Moussieu l'Conn&eacute;tablye. J'me r'souveins d'yun tchi n'avait pas l'sou, mais tch'allait touos les matins visiter ch&acirc;que auberge dans sa p&acirc;raisse, &eacute;tant seux que l&agrave; il &eacute;thait une invit&agrave;tion &agrave; b&egrave;the une fais. Membre d'une fanmeuse fanmil'ye, tout ch'tch'i' li mantchait ch'tait des sous, mais i' n'laissait pas chonna le d&ecirc;rangi, et quand, &agrave; la fin, il cr&eacute;vit, nou li donnit de grandes fun&eacute;railles. Sans doute, Moussieu, j'n'ai'pas besoin d'vos dithe tch&egrave;squ'il 'tait.<br>
<br>
Et n'en v'l&agrave; assez pour agniet, car il est temps que je m'couoche.<br>
<br>
<a href="lebrocq.html">PH'LIP</a><br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><A HREF="st_pierre.html">St Pi&egrave;rre</A><p>
<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
