<HTML>

<!-- Mirrored from members.societe-jersiaise.org/geraint/jerriais/terresainte2.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>Un viage en T&egrave;rre Sainte</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un viage en T&egrave;rre Sainte</h2></font></center><p>

Au mais d'octobre 1976, un parti d'seize bouonnes gens (quatorze d'J&egrave;rri et deux d'Angll&eacute;t&egrave;rre) f&icirc;drent un viage en T&egrave;rre Sainte, et ch' fut eune fanme&ucirc;the exp&eacute;thience et eune raide bouonne vacance pouor tous. Nou n'a pon en id&eacute;e d'entrer en d&eacute;tails au sujet, car dans les Buls. 46/47, 48/49 et 50 du Vol. 2 l&eacute; Sieur <a href="lefeuvre.html">George F. L&eacute; Feuvre</a> en donnit un raide bou&ocirc;n r'cit d&eacute; <a href="terresainte.html">San viage en T&egrave;rre Sainte, en 1951</a>, comme n'y'a qu' li tch'&eacute;thait peu l'faithe. Et don, ch'est p&ucirc;t&ocirc;t eune affaithe d'&egrave;rcorder tchiques &icirc;mpressions entouor l&eacute; pays et les changements tchi y'ont ieu lieu. L&eacute; Sieur L&eacute; Feuvre nouos d&icirc;thait qu&eacute;, aupr&egrave;s 25 ans, i' r'&eacute;tait &agrave; vaie d'tchi comme pouor sa preunmi&eacute; fais, tant qu' l'affaithe avait changi. <br/>
<br/>
Nou peut dithe fiabli&eacute;ment et tout d'un co qu&eacute; chu viage d'eune tch&icirc;nthaine d&eacute; jours en fut iun des pus m&eacute;morabl'yes p&ocirc;ssibl'yes. Nou sortit d'J&egrave;rri d'bou&ocirc;n matin, l&eacute; 16, et d&eacute; Londres pus tard pouor Tel-Aviv, arrivant &agrave; Tib&eacute;riade en Galil&eacute;e dans les onze heuthes l&eacute; s&eacute;, l&eacute; vol m&ecirc;me d'Angli&eacute;t&egrave;rre en Palestinne (ou Isra&euml;l) prannant dans les ch&icirc;ntch' heuthes, dans un mangnifique grand avion d&eacute; la compangnie &quot;El Al&quot; - d&eacute; tchi luxueux et des pus confortabl'yes. L&eacute; parti fut condit, du c'menchement jusqu'&agrave; la f&icirc;n, par l&eacute; Sieur Jean L'Maistre (fis du R&eacute;dacteu), tch 'avait fait touos l's arrangements d'longue main, et nou-s-eut &eacute;tout diff&eacute;thents dgides &egrave;s diff&eacute;thentes pliaiches un mio partout. Nou fit l&eacute; nord d&eacute; la T&egrave;rre Sainte la preunmi&eacute; s'maine, et l'sud la deuxi&egrave;me, restant dans des h&ocirc;tels sup&egrave;rbes (la cheinne &agrave; J&eacute;rusalem sustout &eacute;tant toute neuve d&eacute; ch't' ann&eacute;e, et d'preunmi&eacute; cl&acirc;sse), visitant Nazareth, Caperna&uuml;m (Capharna&uuml;m), Tabgha, Le Mont des B&eacute;atitudes, l&eacute; Kibbutz Degania (un &quot;kibbutz&quot; est eune &quot;ferme collective &quot;), Cana en Galil&eacute;e, Le Mont Thabor, &agrave; Ha&iuml;fa et au bord d&eacute; La M&eacute;diterran&eacute;e, &agrave; Akko (Acre, ou St. Jean d'Acre des &quot;Croisades&quot;), et un jour nouos batelant sus La M&eacute; d'Galil&eacute;e, pis un aut' jour allant jusqu'&agrave; la frontchi&eacute;the d&eacute; La Syrie sus L'Golan, &agrave; Kunietra, o&ugrave;'est qu' les soudards sont en garde des deux c&ocirc;t&eacute;s et o&ugrave;'est qu' la dg&egrave;rre pou&ocirc;rrait of&ucirc;che r'&ecirc;cliater d'un moment pouor l'autre! Pis &agrave; Bethsa&iuml;de, dans la Vall&eacute;e d'Jezr&eacute;el, au bord d&eacute; la Rivi&eacute;the du Jourdain, et c&eacute;t&eacute;ra. La s'maine en r'v&eacute;nant &agrave; J&eacute;rusalem (grand cit&eacute; &agrave; ch't heu d&eacute; 350,000 habitants) nou-s-allit vaie eune m&acirc;sse d&eacute; pliaiches sacr&eacute;es et historiques. Le Saint S&eacute;pulcre, Le Mont des Oliviers, Le Jardin de Geths&eacute;mani, Le D&ocirc;me de la Roche, La Vieille Cit&eacute; sans doute, et marchi amont La &quot;Via Dolorosa&quot;, &egrave;s C&acirc;rri&eacute;thes &agrave; Salomon, Le Mur de Lamentations (ou La Muthaille des Plieurs), Le Mont Sion, l&eacute; Mus&eacute;e d'Isra&euml;l et &agrave; Yad Vashem vaie l'monument &egrave;s 6,000,000 Juis machacr&eacute;s par l&eacute; Nazisme, et J&eacute;rusalem illuminn&eacute; la niet d&eacute; sus L'Mont des Oliviers. Et d&eacute; J&eacute;rusalem nou-sallit &agrave; Bethl&eacute;em, &agrave; J&eacute;rico, &agrave; Masada et Qumran, sus les bords d&eacute; La M&eacute; Morte (et s'bangner d'dans) - &agrave; 1,300 pids au d'ssous du niv&eacute; d'la m&eacute; - &agrave; trav&egrave;rs l&eacute; D&eacute;sert de Juda, &agrave; H&eacute;bron et Machp&eacute;lah, sus L'Mont Carmel, &agrave; Bethanie, sus L'Mont de la Quarantaine (ou Temptation) et &agrave; tant d'aut's pliaiches. D&icirc;thons qu&eacute;, l&eacute; jour qu&eacute; nou fut &agrave; Masada l&eacute; th&egrave;rmom&egrave;tre &eacute;tait &agrave; 102 d&eacute;gr&eacute;s F. &agrave; l'ombre. Tout d'tchi &agrave; visiter et vaie, absol&ucirc;ment! <br/>
<br/>

<center><font color="#215e21"><h2>Un viage en T&egrave;rre Sainte (siette)</h2></font></center><p>
<br/>
Dans les dreins Bullet&icirc;ns, Nos. 23 et 24 (Vol. 4), j'd&icirc;thions au c'menchement d'l'accompte tch'il 'tait p&ucirc;t&ocirc;t eune affaithe d'&egrave;rcorder tchiques &icirc;mpressions entouor l&eacute; pays et les changements tchi y'ont ieu lieu. Eh bein, &agrave; cause d&eacute; manque d&eacute; run, nou-s-eut &agrave; coper d'court. Ch'est en tchi, n&eacute; v'ch&icirc;n don &agrave; ch't heu la siette du chapitre - les &icirc;mpressions, et c&eacute;t&eacute;ra. <br/>
<br/>
Ah &ccedil;a, quant &egrave;s &icirc;mpressions qu&eacute; chu viage en T&egrave;rre Sainte fit pouor nous et sus ch&acirc;tchun d'nous, l&eacute; R&eacute;dacteu n&eacute; peut r&ecirc;pondre qu&eacute; d'eune manni&eacute;the g&eacute;n&eacute;rale. Il est c&eacute;rtain qu&eacute; ch' fut toute eune r&eacute;v&eacute;l&acirc;tion pouor tous, m&ecirc;me pouor les cheins tchi y'avaient 't&eacute; d'vant. Nous-m&ecirc;me j'n'avons autcheune h&eacute;sit&acirc;tion &agrave; dithe, comme j'l'avons souvent fait par l&eacute; p&acirc;ss&eacute;, qu&eacute;, si p&ocirc;ssibl'ye, v'l&agrave; tchi d&eacute;vthait &ecirc;t' l'ambition d&eacute; toute p&egrave;rsonne, souo-d&icirc;thant Chr&ecirc;tcheinne, d&eacute; faithe chu p&egrave;lerinnage duthant sa vie sus chutte T&egrave;rre et d'vant s'n aller au Paradis. Tout ch'la vaut bein mus qu' mille s&eacute;rmons, dans les lieux d'tchulte, pouor pouver comprendre toutes les histouaithes d&eacute; la Bibl'ye et vaie pouor s&eacute;-m&ecirc;me toutes ches pliaiches d&eacute; tchi nou-s-a ou&iuml; p&acirc;ler, d&eacute; tchi nou-s-a tant liu. <br/>
<br/>
Pouor d&eacute; nous m&ecirc;me &eacute;tout, chein tchi nouos &ecirc;m&egrave;rvilyit ch'tait d&eacute; vaie, comme en Gr&ecirc;ce et par ailleurs, les monuments, les fond&acirc;tions, les traces d&eacute; toutes ches civil&icirc;th&acirc;tions du p&acirc;ss&eacute;, tchi nouos fait comprendre acouothe eune fais bein humbli&eacute;ment les &ecirc;tres m&egrave;rveilleux tch'ont p&acirc;ss&eacute; l'avant &agrave; nous y'a des mille ans et combein p'tit qu&eacute; j'savons entouor n'importe tchi - quand nou vait tout ch' tch'il' avaient accomplyi sans tout l'bataclian mod&egrave;rne qu&eacute; j'avons l'tou d'nous au jour d'aniet et sans tout l'confort et l'a&icirc;thet&eacute; qu&eacute; j'conna&icirc;ssons &agrave; ch't heu. H&eacute;las, tchille &ecirc;duc&acirc;tion pouor nous tchi pensons saver tout !<br/>
<br/>
D'autres &icirc;mpressions tchi nouos ont rest&eacute; sus l'id&eacute;e sont nombre&ucirc;thes et v&acirc;ri&eacute;es. Mais y'en a sustout tchitch'eunes tchi nouos frapp&icirc;drent, telles qu&eacute; l' &quot;aridit&eacute;&quot; du pays (ouaithe qu&eacute; quand les plyies veinnent pus tard tout r'v&egrave;rdisse &agrave; m&eacute;rveil'ye, pouor deux ou trais mais) la grand' b&acirc;tithie tch'est &agrave; s'faithe dans les villes - grands b&acirc;tisses et d&ecirc;veloppements &icirc;ncriyabl'yes; l&eacute; t&egrave;rrain pi&egrave;rreux, maigre et pauvre sus des grand's &ecirc;tendues, mais ailleurs hardi f&egrave;rtile et productif; l&eacute; manque dg'ieau, &eacute;tant tchiquefais sept ou huit mais sans plyie, mais l'arrou&ocirc;thage bein arrangi et effectif dans bein des parties ailleurs ; l&eacute; contraste d&eacute; la vielle manni&eacute;the d&eacute; vivre et d&eacute; transport (&acirc;nes et mules, et chanmeaux) et la pou&ocirc;rret&eacute; des uns, mais la mod&egrave;rnit&eacute; et la richesse des autres.<br/>
<br/>
Eune aut' ch&ocirc;the tchi vouos &ecirc;tonne est d&eacute; vaie comme tchi qu&eacute; Juis et Arabes patha&icirc;ssent souvent aller d'ensembl'ye, en d&ecirc;pit des troubl'yes par ailleurs entre les deux races. Enf&icirc;n, acouothe eune fais quant &agrave; nous-m&ecirc;me, d&eacute; nouot' vie j'n'avions janmais veu tant d'chents milles d&eacute; londgeu d'muthailles (&agrave; bein des bords dans l'pays) - v&eacute;the, mais, des mille et des mille muthailles &agrave; pi&egrave;rre secque dans des pendants sustout, des restes des civil&icirc;th&acirc;tions d'aut'fais! Chu t&egrave;rrain &icirc;ngrat &agrave; des bords est &agrave; n'pas craithe, et &ecirc;videmment tout d'm&ecirc;me la v&icirc;ngne y'&eacute;tait tchultiv&eacute;e aut'fais. Tant qu'&agrave; ch'la, acouo d'nouos jours i' y'a des grands quantit&eacute;s d'v&egrave;rjus r&eacute;colt&eacute; &agrave; bein des bords. <br/>
<br/>
L&eacute; cly&icirc;nmat est si diff&eacute;thent. Ouaithe qu&eacute; ch&eacute; n'f&ucirc;sse pon l&eacute; haut d'l'&ecirc;t&eacute;, nou-s-eut assez caud &agrave; Tib&eacute;riade et ailleurs, mais mains d'chaleu la de&ucirc;thi&egrave;me s&eacute;maine dans l'sud. Un jour, dgia, &egrave;s bords d&eacute; La M&eacute; Morte et sus l'haut d'Masada, nou 'tait &agrave; pus d'100 d&eacute;gr&eacute;s Fahr. &agrave; l'ombre! La Natuthe est bein diff&eacute;thente d&eacute; chein qu' nou conna&icirc;t siez s&eacute;. Les s&egrave;rcl'yes, la grand' partie des bouais et des pliantes d&eacute; gard&icirc;n sont autres, et l'oua&icirc;thel&icirc;n n&eacute; nouos est pon connu, &agrave; mains qu&eacute; ch' n&eacute; s'sait l'mouosson. Ch't&icirc;-l&agrave;, bein seux, s&eacute; trouve &agrave; bein pr&egrave;s partout l'monde! Au s&eacute;, dgia, nou vait les m&ecirc;mes &ecirc;tailes comme nou conna&icirc;t siez s&eacute; - L'&Ecirc;clon et L'&Ecirc;taile du Nord, La Pouochinni&eacute;the, Les Trais Rouais, L'&Ecirc;taile du Jour et L'&Ecirc;taile du Ou&ecirc;st, et c&eacute;t&eacute;ra. Mais la vie d&eacute; ches peupl'yes est bein diff&eacute;thente et, &agrave; part d&eacute; l'H&eacute;breu et d'l'Arabe, nou ouait toutes sortes d'langues. Car dans chutte T&egrave;rre Sainte il y veint des millions d'p&eacute;l&egrave;r&icirc;ns, d&eacute; bein des n&acirc;tions - d'Angli&eacute;t&egrave;rre, d&eacute; France, d'Allemangne, d&eacute; Hollande, d'Italie, d&eacute; La Gr&ecirc;ce, d'La Scandinnavie et bein d'aut's pays d'&Ucirc;rope, des Am&eacute;thiques, et d'bein ailleurs dans l'Monde. <br/>
<br/>
Eh bein, don, nou s'rappell'la tr&eacute;jous d&eacute; chu fanmeux viage en T&egrave;rre Sainte. Pouor tous et ch&acirc;tchun ch'en fut iun des pus agriabl'yes et nou-s-en r'p&acirc;l'la pouor longtemps. L&eacute; jour du d&eacute;part d&eacute; J&eacute;rusalem, pouor s'en aller &agrave; Tel-Aviv &egrave;rprendre l'avion, nou s&eacute; l'vit dans les p'tites heuthes du mat&icirc;n, &agrave; quatre heuthes - mais deux heuthes par l&eacute; sol&eacute;! Et, rarriv&eacute;s en J&egrave;rri i' fallit r'tchuler d&eacute; deux heuthes pouor nouos r'mettre au couothant des ch&ocirc;thes - &agrave; trais heuthes l'arl&eacute;v&eacute;e. <br/>
<br/>
Dans l'parti, entr'aut's, nou-s-&eacute;tait huit bouons J&egrave;rriais - les M&ecirc;ssieux Jean L'Maistre et George L'Feuvre, l&eacute; Sieur C. Alexandre et Mde. B. Alexandre, les Dlles. G. et E. L&eacute; Sueux (Le Sueur) et Mde. K. L&eacute; Maistre et l'R&eacute;dacteu. Ah, danme - y'eut tout pliein d'J&egrave;rriais d'p&acirc;l&eacute;, partout, &agrave; londgeu d'jours! A part du Sieur L&eacute; Feuvre, tch'est &agrave; ch't heu dans sa huiptante-septi&egrave;me ann&eacute;e, nou-s-avait &eacute;tout eune m&egrave;rveille&ucirc;the danme tchi p&acirc;sse n&eacute;nante ans &agrave; ch't heu - Mde. L. Mignot, tchi fut, nou peut dithe, souvent en exempl'ye &egrave;s autres, jour aupr&egrave;s jour, et tchi r&eacute;alisit, en fa&icirc;thant chu viage, la grande ambition d'sa vie!<br/>
<br/>
<i><a href="lemaistre.html">FLM</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="terresainte.html">Un Viage en T&egrave;rre Sainte</a><p>
<li><a href="assembliee/terresainte.html">Un viage en T&egrave;rre Sainte</a><p>
<li><a href="gdfisrael.html">En Isra&euml;l</a><p>
<li><a href="assembliee/israel1971.html">Discours par l&eacute; Sieur Jean Le Maistre</a><p>
<li><a href="gdfegypte.html">George d'La Forge en &Ecirc;gypte</a><p>
<li><a href="erligion.html">L'&egrave;rligion en J&egrave;rriais</a><p>

</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/terresainte2.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>
