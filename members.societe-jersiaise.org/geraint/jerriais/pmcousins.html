<HTML>

<!-- Mirrored from members.societe-jersiaise.org/geraint/jerriais/pmcousins.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>Merrienne and her Cousins</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne and her Cousins</h2></font></center><p>


Moussieu l'Editeu<br/>
<br/>
La Merrienne n'est pas trop ben chais jours, mais ch'est d'sa faute. J'avais dit d'rest&eacute; aupis d'san feu la s&eacute;th&eacute;e du Carnaval, mais nann&icirc;n, ou voulit y all&eacute;, et ou vint si excit&eacute;e quand ou vit l'grand Jean Lucas dans la qu'minsole &agrave; sa grand'm&eacute;the, que j'eut ben d'la peine &agrave; l'emp&ecirc;chi d'co&ucirc;ore &agrave; travers du clios pour l'embr&eacute;chi.<br/>
San grand d'faut &agrave; la bouonnefemme ch'est qu'oulle est t&ecirc;toigne comme une mule. Quand je r'v&icirc;nmes siez nous, oulle avait les pids tremp&eacute;s, et j'tais pr&ecirc;t &agrave; l'y ram&acirc;ss&eacute; une toube avec d'liau caude et une couplye d'pinchies d'moutarde, mais ou n'en voulit rain.<br/>
<br/>
Ou n'pensait qu'au Carnaval, Le Gouverneux y'avait sou&ocirc;rit, et L'Baillyi &eacute;tout, et yunne des grandes dames y'avait r'mertchi que ch'tait dommage que l'temps n'tais pas p&ucirc;s b&egrave;. ''Epis'' s'faisait la Merrienne , ''ou m'p&acirc;slait comme si j'avais tait ta s&oelig;ur.'' Et tr&eacute;jous ou r'venait au Jean Lucas et sa qu'minsole. Ou voudrait m&ecirc;me que j'f&ucirc;sse le lend'main l'y d'mand&eacute; si voudrait ben l'y pr&ecirc;t&eacute;.<br/>
<br/>
Enfin, ou r'va m&ucirc;s, mais chen qu'v'a d'pi&egrave;the, ou s'est minse dans la t&ecirc;te d'all&eacute; au Carnaval &agrave; Saint Louothains la s'maine tchi veint. J'ai biau l'y dithe que y'a trop lien et que ch'n'est pas un pi&eacute;che pour une femme de s'n'&acirc;ge, oulle insiste qu'ou f'tha comme ou voudra, et qu'si je n'veur pon y'all&eacute;, oulle &icirc;tha toute seule.<br/>
<br/>
Ou me r'proche que jamais je n'la prends autchun bord. ''Tu'&eacute;s tr&eacute;jous hors,'' comme ou s'fait, ''mais m&eacute; y faut que j'reste ichin &agrave; faithe le trav&acirc;s. Eh ben, chutte fais, reste s'tu veur, mais quant &agrave; m&eacute;, j'm'en vais au Carnaval, quand ch'ne s'sait qu'pour ch&acirc;tchi d'main avec man cou&ocirc;sin l'Chantgni l'Cornu.''<br/>
<br/>
Ch'tait hier au s&eacute; qu'ou s'mint &agrave; m'cont&eacute; chu gniolin-l&agrave;. J'l'avais &ecirc;cout&eacute;e sans dithe un mot, car y'a longtemps que j'sait que quand la bouonnefemme se met &agrave; baillyi d'sa b&eacute;que, n'y'a qu'une chose &agrave; faithe, et ch'est de s'taithe. Mais je ne pouvais pas aval&eacute; chonna. <br/>
<br/>
''Tan cou&ocirc;sin,'' je m'fit, ''et de pis quand tch'il est tan cou&ocirc;sin. Tu perds la t&ecirc;te, ma vielle.''<br/>
<br/>
''Nouff&eacute;, je n'perds pas la t&ecirc;te,'' ou m'raiponnit, ''Sa grand'm&eacute;the avait mathi&eacute; le fils d'un Saint Jeannais tch'&eacute;tait l'cou&ocirc;sin par mathiage &agrave; chu Cornu tch'y fermait au Creux Bailliot, dans le temps d'man grand'p&eacute;the. Mais ben se&ucirc;x qu'ch'est man cou&ocirc;sin.''<br/>
<br/>
''A chu conte-l&agrave;,'' j'l'y dis, ''j'avons tchiques pathents en J&egrave;rri. Est-tu ben se&ucirc;ze par examplye que dans l'grand monde, ch'est &agrave; dithe parmi les Jur&eacute;s  Justiciers, les Recteurs, et m&ecirc;me les Officiers d'la Couronne, j'n'avons pont tchiques cou&ocirc;sins. Je s'sais ben ordguilleux m&eacute; d'pouv&eacute; dithe ''Bonjour cou&ocirc;sin'' en rencontrant y'un d'chais grands m&eacute;ssieux.''<br/>
<br/>
&quot;Quant a chonna,'' ou m'dit, ''je n'voudrais pas dithe, mais j'ai dans l'id&eacute;e que j'sommes ocquo pathents d'un but avec un certain Jur&eacute;, mais sans doute y n'le sait pas, ou il a oubli&eacute;, car la derni&eacute; fais que j'fut en ville je l'rencontrit dans la Rue d'Driethe, et y n'm&eacute; fit pas un salut.''<br/>
<br/>
''Y n'faut pas s'en &ecirc;tonn&eacute;,'' j'l'y dit, ''car de nos jours les Jur&eacute;s sont si otchup&eacute;s tch'y n'ont pas l'temps de r'gard&eacute; des gens communs comme nous. Ch'n'est pas une bord&eacute;e d'fun que d'av&eacute; un si&eacute;ge dans l's'Etats et la Grand' Cour. Y vieillissent &agrave; ve&ucirc;x d'yi, les pou&ocirc;res m&eacute;dgeants. Pense donc a l&ucirc;s responsabilit&eacute;.''<br/>
<br/>
''Merci ben des fais,'' s'fit la Merrienne, ''mais j'en ai assez ichin m&eacute; d'responsabilite, sans m'emb&ecirc;t&eacute; la t&ecirc;te de chen tchi n'm&eacute; concerne pas.''<br/>
<br/>
''Mais djantre!'' j'l'y dis, ''y m'semblye que tu n'as pas grand respect pour chais m&ecirc;ssieux tch'y donnent lus temps pour rain au service du publyic.''<br/>
<br/>
''Et &agrave; tchi la faute&nbsp; ?'' ou s'fit, ''J'n'ai jamais ou&iuml; qu'un homme peut &ecirc;tre forchi &agrave; prendre pour Juge.<b>'' </b><br/>
<br/>
''Nan,'' j'l'y raiponnit, ''ch'est vrai. Mais un homme prend parcqu'y crait qu'ch'est san d'v&eacute; comme un bouon J&egrave;rriais.''<br/>
<br/>
''Ah, fiche m&eacute; la paix, et n'm&eacute; conte pas d'tan gniolin,'' ou s'fit. ''V&eacute;-t'en; il est temps de s'couochi.''<br/>
<br/>
<i><a href="lebrocq.html">Ph'lip</a> </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmbatalle.html">Merrienne &agrave; la Batalle</a><p>
<li><a href="pm2familles.html">Deux fameuses familles</a><p>
<li><a href="pmbataille1951a.html">La Bataille</a><p>
<li><a href="pmbataille1951b.html">La Bataille</a><p>
<li><a href="pmbataille1953.html">La Bataille de Flieurs</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmcousins.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>

