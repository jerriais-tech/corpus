<HTML>

<!-- Mirrored from members.societe-jersiaise.org/geraint/jerriais/painthreshing.html by HTTrack Website Copier/3.x [XR&CO'2014], Tue, 15 Jul 2025 14:00:44 GMT -->
<HEAD>
<TITLE>What Happened on Threshing Day</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>What Happened on Threshing Day</h2></font></center><p>


J'fumes Lonore et m&eacute; et Piteur, lus aidji lus jour de machine, siez not' couosin Ouitt&eacute;, la s'maine pass&eacute;e. Mais ch'est bin fini! Jommais pus j'ne r'mettron les pids, ma fille ni m&eacute;, siez ch&eacute;s gens la. J'avais dit oui, d'bouan tcheu, quand Sophie vint de d'mand&eacute; d'all&eacute; aidji a pl&eacute; les poummes-terre, esdim&eacute; les paids d'mai, et met' la viande au fou. Je n'm'atendais certain'ment pon a &egrave;tre affront&eacute;e comme je l'fut.<br/>
<br/>
Nos v'la don arriv&eacute;es par la 'bus. La machine ronfliait d&eacute;j&agrave;, et chatchun s'moustrait aussi douoch'ment qu'possibye. Piteur halli sa casaque, r'troussi ses manches, print eunne frouque, et, apr&egrave;s av&eacute; bu eunne modjie d'cidre, s'en fut dvis&eacute; souos un poumi ov Douard Bigth&eacute; - l'sien qu'sa femme fut dans l'grand-banc l'm&egrave;me Dinmanche que m&eacute; et qu'a mal touon&eacute; d'pis. Pour de m&eacute;, apr&egrave;s av&eacute; ot&eacute; man bouan fro et mins yun des siens a Sophie, j'me mins entouore les paids-d'mai, tandi qu'Lonore lus aidji a met' la vaisselle sus la longue tabye qu'avait 't&eacute; pliant&eacute;e dans la caros'ie. Quand vint l'heuthe du din&eacute;, ne v'la tout l'monde qui s'desbarbouillent a la pompe; et quand i' futes a tabye, j'lus apportimes a mangi. Eunne rouelle de boeu de d'siez Dobbin, des ledjeunmes par le cabot, arros&eacute;s d'gravy fait avec le jus d'la viande, d'la flieau, et deux pots d'ieau bouillante.<br/>
<br/>
Et pis, l'din&eacute; fini et l'travas r'qu&eacute;menchi, nous s'mint a r'path&eacute; tout. Mais Lonore avait dispathu! J'la r'trouvi grimp&eacute;e sus l'haut du tas d'&eacute;strain a pass&eacute; les fagots &eacute;s deux gar&ccedil;ons a Jim Jeandron. Ou pouez pens&eacute; si j'la fit d'vall&eacute; qu&eacute;dainne! et coumme je n'la perdi pon d'veue tout l'restant d'l'arlev&eacute;e! Minz&eacute;thabye! que j'lis dit: Estche ta plieche d'&eacute;tre jutchie sus d'l'&egrave;strain ov des fils d'fermi couerts de ponsi, quand y'a tchiqu'un en ville, en n&eacute;the casaque et blianche c'minze qui s'en vint bethe-du-t&eacute;e siez nous apr&egrave;s d'main?<br/>
<br/>
Mais ch'fut quand vint l'heuthe de s'en r'all&eacute; qu'j'attrapi quazi l'coup d'la mort! J'en fremis oquo d'un terribye fremis'ment en y pensant! Jommais d'ma vie n'avait t&eacute; insult&eacute;e d'la sorte! Jommais autchun membre de ma famille - ieunne des pus anciennes familles de Jerri, si vos pliait - n'avait yeu a support&eacute; l'affront qui m'fut fait par unn minz&eacute;thabye pamph&eacute;que, par un &eacute;sternelle laiduthe, autant qu'je l'dise, coumme je l'fut entre chinq heuthes chinq heuthes et d'mie d'chu jour la.<br/>
<br/>
J'nos en r'vinmes a pi, ma fille et m&eacute;, en plieuthant tout l'long du c'min - nous verrait oquo a ch't'heu les plieche ou-&egrave;s qu'nos lermes ont &eacute;scliatchi les pignons des maisons et Lonore m'a dit d'pis qu'ou se s'ait &eacute;svonnie deustr&eacute;s fais sinon qui n'y'avait p&egrave;rsounne pour la r'chev&eacute; dans ses bras.<br/>
<br/>
Mais ch'est bin fini! Jammais pus j'n&eacute; r'mettrons les pids siez Sophie: jommais pu j'n'ithait a s'n &quot;at home&quot;: et j'nos n'allons lus renvi&eacute; ch'qui reste du cabot d'poummes qu'ou nos apporti l'aut' jour!<br/>
<br/>
Coumme j'disais a Lonore: Quand nou pense que ch'est nous qui lus avons apprins a s'comport&eacute; coumme y faut: qu'ch'est nous qui lus avons montr&eacute; coumment t'nin sa tasse de t&eacute;e &eacute;s 'at homes', coumment chatchi d'main a la mode angliaiche; coument s'assiethe dans un fauteuil coument...................<br/>
<br/>
Enfin! ch'est bin d&eacute;cid&eacute;. Never no more!<br/>
<br/>
<i><a href="brambilo.html">Laiz&eacute; Pain</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="potatostore.html">The Pains in a Potato Store</a><p>
<li><a href="painplough.html">How Mister Pain Goes to Plough</a><p>
<li><a href="painheartless.html">Heartless conduct of Jersey farmers</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>

<li><a href="3batties.html">Les Trais Batties</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painthreshing.html by HTTrack Website Copier/3.x [XR&CO'2014], Tue, 15 Jul 2025 14:00:44 GMT -->
</HTML>

