<HTML>

<!-- Mirrored from members.societe-jersiaise.org/geraint/jerriais/gdfnoblieche.html by HTTrack Website Copier/3.x [XR&CO'2014], Tue, 15 Jul 2025 13:59:09 GMT -->
<HEAD>
<TITLE>Nobli&egrave;che oblyige</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nobli&egrave;che oblyige</h2></font></center><p>

<font size="-1"><i>San Antonio,Texas, U.S.A.<br/>
L&eacute; 5 d&eacute; d&eacute;zembre, 1981.</i><br/></font>
<br/>
Moussieu l'R&eacute;dacteu,<br/>
<br/>
Non n'sait janmais tch'est tchi vouos pend sus la t&ecirc;te, nouos dit un vi&egrave;r diton. Et ch'est eune fichue bouanne chose, car si l's &ecirc;v&egrave;nements &agrave; v'n&icirc;n 'taient connus d'avanche l's av&acirc;ries s'saient doubli&eacute;ment p&eacute;nibl'yes en l's attendant. Ch'est vrai qu' eune av&acirc;rie n'est pon d'sithabl'ye, m&ecirc;me quand oulle arrive innattenduement, mais au mains nou peut s'donner l'couothage d&eacute; la supporter.<br/>
<br/>
V'l&agrave; tchi m'ram&eacute;mouaithe un bieau jour quand j'tais mousse &agrave; l'&Ecirc;cole Wesleyenne au Haut du Mathais &agrave; <a href="st_ouen.html">St. Ou&euml;n</a>. Dans l'mitan d'l'arl&eacute;v&eacute;e, le ma&icirc;tre, Moussieu Harry James Carter, d&ecirc;cliathit, au grand plia&icirc;si d'touos nous, qu&eacute; j'allions sorti d'bouanne heuthe viyant tch'i' voulait faithe honneu &agrave; trais des gar&ccedil;ons d'la classe des grands (&quot;Standard 7&quot;) tchi s'en allaient tchitter l'&ecirc;cole pour lus en aller &agrave; <a href="gdfcote.html">La C&ocirc;te</a> pour les Rob&icirc;ns, ayant p&acirc;ss&eacute; l'examen.<br/>
<br/>
Les trais 'taient Francis H&acirc;cou, Bert Anm&icirc;n et un nomm&eacute; Malzard. J'ai oubliy&eacute; san preunmi&eacute; nom et ch'n'est pon ravissant car j'sis &agrave; vouos raconter d'tchi tchi s'arrivit en 1902 ou 1903, y'a don qu&acirc;si huiptante ans. Eh bein, l&eacute; ma&icirc;tre nouos rassemblyit touos ensembl'ye, les classes deux &agrave; sept, et d'mandit &egrave;s trais candidats pour La C&ocirc;te d&eacute; lus l'ver d'but &agrave; lus pliaiche &agrave; la t&ecirc;te d&eacute; lus classe. Pis i' nouos d&icirc;t tchi bouans gar&ccedil;ons tch'il' avaient 't&eacute; touos l's ans &agrave; l'&ecirc;cole et comment tch'i' s'&eacute;taient bein comport&eacute;s et avaient mont&eacute; d'classe en classe sans aver d'mauvaises m&egrave;rques pour lus le&ccedil;ons ou comports. Et lus r&ecirc;compense les attendait. Eune vie &icirc;nt&eacute;r&ecirc;ssante et aventuthi&eacute;the allait c'menchi par lus pr&eacute;sence &agrave; bord d'un navithe tchi les port&eacute;thait sus la grand' m&eacute; &agrave; La C&ocirc;te o&ugrave;'est tch'il' taient seux d'continnuer lus bou&acirc;n comport et prendre avantage d&eacute; lus bouanne &ecirc;duc&acirc;tion et d&eacute;v'n&icirc;n des grosses t&ecirc;tes dans l'conm&egrave;rce des Rob&icirc;ns. Iun d'ieux pou&ocirc;rrait m&ecirc;me d&eacute;v'n&icirc;n Gouv&egrave;rneux d'Gasp&eacute; comme un J&egrave;rriais dist&icirc;ndgi, Fran&ccedil;ouais L'Maistre, avait 't&eacute; y'a bein d's ann&eacute;es. Et i' fut Lieut'nant Gouv&egrave;rneux d'Tchubec d&eacute; 1793 jusqu'&agrave; sa mort en 1805.<br/>
<br/>
I' m'sembl'ye qu&eacute; j'les vai acouo, m&acirc;t&eacute;s d'but dri&eacute;the lus ecritouaithes, sou&ocirc;riants et plieins d'vie, trais bieaux gar&ccedil;ons grands et bein pliant&eacute;s pour lus &acirc;ges d&eacute; treize ou quatorze ans tch'&eacute;tait l'&acirc;ge d&eacute; tchitter l'&ecirc;cole dans chu temps-l&agrave;.<br/>
<br/>
I' lus en f&ucirc;drent &agrave; bord d'un navithe &agrave; vailes, probabli&eacute;ment dans iun tch'appartenait &egrave;s Rob&icirc;ns. I' faut penser que l'viage fut plia&icirc;sant pour les trais bouans camarades tchi viyaient eune vie aventuthi&eacute;the l'avant &agrave; ieux, mais comme nouos l'dit l'vi&egrave;r diton: &quot;Nou n'sait janmais tch'est tchi vouos pend sus la t&ecirc;te.&quot; Arriv&eacute;s dans l'navithe sains et saufs en rade &agrave; Pasp&eacute;dgia, Francis H&acirc;cou, tr&eacute;jous pr&ecirc;t &agrave; a&icirc;dgi &agrave; l'&ecirc;tchipe du navithe, env'yit un boutchet hors-bord au but d'un filin pour ramonter d'l'ieau d'me sus l'pont, p&egrave;rdit sa balanche et tchit hors-bord li-m&ecirc;me et fut nyi&eacute;.<br/>
<br/>
J'm'&egrave;rsouveins qu' tout St.Ou&euml;n fut attrist&eacute; par la nouvelle, car Francis H&acirc;cou 'tait bein aim&eacute;. Il 'tait l'fr&eacute;the du d&eacute;funt Reginald H&acirc;cou tch'&eacute;tait l'officyi d'la p&acirc;raisse pour vaie qu' les mousses all&icirc;ssent &agrave; l'&ecirc;cole (&quot;School Attendante Officer&quot;) tchi mouothit &agrave; l'&acirc;ge d&eacute; huiptante ans en 1977. L&eacute; janne Fra&icirc;nque tchi fut nyi&eacute; &agrave; Pasp&eacute;dgia &egrave;rsembliait &agrave; lus soeu Ada (tchi mouothit en 1974 &agrave; l'&acirc;ge d&eacute; huiptante-quatre) comme deux d'go&ucirc;ts dg'ieau.<br/>
<br/>
Pus tard, j'crai qu&eacute; ch'tait en 1908, deux aut' gar&ccedil;ons tch'&eacute;taient &agrave; l'&Ecirc;cole Wesleyenne auve m&eacute;, Joseph Le Floch et John Le Heron, lus en f&ucirc;drent &agrave; La C&ocirc;te &eacute;tout. John Le Heron mouothit &agrave; Montr&eacute;al en 1970. Comme j'vouos l'disais dans ma lettre du 27 d&eacute; ju&icirc;n, 1981, Joseph Le Floch, acouo pliein d'vie &agrave; n&eacute;nant'tch'un ans, d'meuthe &agrave; Montr&eacute;al aupr&egrave;s aver p&acirc;ss&eacute; la grand' partie d'sa longue vie pour les Rob&icirc;ns dans div&egrave;rses r&eacute;gions d'La C&ocirc;te. I' mathyit eune charmante fille, Mdlle. Florence Bisson, n&eacute;e d'pathents J&egrave;rriais &agrave; La C&ocirc;te, et il' ont &ecirc;l'v&eacute; eune mangnifique fanmil'ye d&eacute; trais gar&ccedil;ons et trais filles.<br/>
<br/>
Nou peut dithe qu&eacute; ch'n'est pon tr&eacute;jous l'av&acirc;rie tchi vouos pend sus la t&ecirc;te. Heutheusement, ch'est souvent la bouanne chance &eacute;tout. Et quand j'tais &agrave; l'&Ecirc;cole Wesleyenne &agrave; St. Ou&euml;n, i' n'm&eacute; sembliait pon qu' la rude disciplinne d&eacute; Moussieu Carter 'tait trop s&eacute;v&eacute;the. I' fallait s'attendre &agrave; &ecirc;t' peunnis pour la mauvaise condite et l'manque d'attention &egrave;s le&ccedil;ons. Un tas des jannes d'&agrave; ch't heu ont grand b&eacute;soin d'chutte disciplinne-l&agrave;!<br/>
<br/>
<i><a href="lefeuvre.html">George d'La Forge</a></i><br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfnoblieche2.html">Nobli&egrave;che oblyige</a><p>
<li><a href="camarade.html">Tchesque est dev'nu d'mes camarades d'&ecirc;cole</a><p>
<li><a href="1ethetourr.html">L'Ecole de la Premi&egrave;the Tourr!</a><p>
<li><a href="maitredamian.html">Ma&icirc;tre Damian</a><p>

<li><a href="gdfedu1964.html">Quand j'allais &agrave; l'&ecirc;cole!</a><p>
<li><a href="gdfedu1977b.html">L'&ecirc;duc&acirc;tion</a><p>
<li><a href="gdfedu1977.html">En r'v&eacute;nant d'l'&ecirc;cole</a><p>
<li><a href="gdfedu1946.html">Les d'vis du Buan'homme George</a><p>
<li><a href="gdfpeine.html">&Agrave; ch&acirc;que jour suffit sa peine!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfnoblieche.html by HTTrack Website Copier/3.x [XR&CO'2014], Tue, 15 Jul 2025 13:59:09 GMT -->
</HTML>

