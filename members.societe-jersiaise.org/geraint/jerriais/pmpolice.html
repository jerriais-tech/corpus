<HTML>

<!-- Mirrored from members.societe-jersiaise.org/geraint/jerriais/pmpolice.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
<HEAD>
<TITLE>La miyeu police d&eacute; l'Ile</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La miyeu police d&eacute; l'Ile</h2>
Et les connetablyes tchi n'comprenaient pas<p></font></center><p><p>
<p>
Moussieu l'Editeu<p>
J'ai la bouonne nouvelle a vos annoncer aniet que ma bordeuse est pliant&eacute;e. Chein qu'ch'est que d'aver un fils tch'a tr&eacute;jous observ&eacute; l&eacute; chinqui&egrave;me Commandement. Si tout va bein, et tchi n'veint pas trop d'obg&ecirc;l&eacute;es, j'esp&egrave;the d'vos envier un p'tit fricot d'nouvelles patates &agrave; la fin d'Avri. La Merrienne est si contente de vaie la djobbe finie qu'ou m'a promint de faithe des cr&ecirc;pes Mardi tchi veint, et j'peux vos dithe que quand ma bouonnefemme fait des <a href="crepes.html">cr&ecirc;pes</a>, ou fait tchiquechose tchi vaut la peine d&eacute; mangi, m&ecirc;me si, en mangeant trop, comme j'fis l'ann&eacute;e p&acirc;ss&eacute;e, nou-s-a &agrave; s'couochi avec un t&ecirc;rriblye ma dans les boudins.<p>

'N'en v'la du langage' ou dit, 'un moussieu &eacute;thait p&acirc;sl&eacute; de s'n estomac. Enf&icirc;n, laissons chenna et pensons &agrave; chein tchi s'p&acirc;sse dans notre p&acirc;raisse. Tchi chance d'aver un <a href="connetable.html">Conn&ecirc;tablye</a> comme l&eacute; Douard Vautchi, un raide bouon Chent'nyi comme l&eacute; Sieur Pirouet et l'Sieur Maurice Le Mott&eacute;e comme candidat pour l'office.'<p>

'V&egrave;the, damme' j'li dis, 'et n'oublie pas l'Hedley l'Bro, tchi rempli&egrave;che l&eacute; Gordon Ch'valyi comme Protchutheux. Ch'est assez dr&ocirc;le, mais &agrave; <a href="st_ouen.html">Saint Ou</a> je n'pouvons jamais nos p&acirc;sser d'ches Br&ocirc;s-la.'<p>

'Les Br&ocirc;s' ou dit, 'sont comme les Le Feuvres, les Le Maistres, les Vautchi&egrave;rs, les Viberts et les Pirouets. I' sont Saint Ou&euml;nnais pur sang, comme nou dit. J'allons &agrave;ch'teu aver, avec l&eacute; nouvieau Chent'nyi, la miyeu plice d'autchune p&acirc;raisse d'la campagne, ch'est &acirc; dithe d&eacute; l'Ile.'<p>

'Sans autchune doute' j'li dis, 'sinon, bein seux, la p&acirc;raisse de <a href="grouville.html">Grouville</a>, ou&egrave;sque l&eacute; Sieur Br&eacute;e veint d'&ecirc;tre r&eacute;-&eacute;lu Conn&eacute;tablye. Accordant &agrave; chein tch'i dit, Grouville a la miyeu police d&eacute; toutes les p&acirc;raisses, et i'faut f&eacute;liciter l's &eacute;lecteurs.'<p>

La Merrienne me r'gardit drait en fache. 'Es-tu s&eacute;rieux?' ou d'mandit.<p>

'Mais oui' j'li dis, 'tu'as veu dans la g&acirc;zette que ch'est d'm&ecirc;me. Un Conn&ecirc;tablye tch'est un mod&egrave;le &agrave; touos l's autres, deux Chantgni&egrave;rs tchi font l&ucirc;s d'v&eacute; si bein qu'la p&acirc;raisse peut s'graie sans l'aide d'la Police Salari&eacute;e, et -'<p>

'Arr&egrave;te un mio' ou s'fit, 'l&eacute; Conn&ecirc;tablye dit qu'la p&acirc;raisse pouvait s'en p&acirc;sser sinon quand ou n'pouvait pas. Je n'crais pas que ch'est tout &agrave; fait la m&ecirc;me chose. Quant &egrave;s Chantgni&egrave;rs i' m'semblye d'aver liut tch'ils avaient yeu un accident derni&eacute;thement dans un auto, et que iun au mains avait 't&eacute; port&eacute; &agrave; l'<a href="gdfhopita.html">h&ocirc;pit&acirc;</a>. Je n'sais pas trop pour l'autre.'<p>

'Chonna s'explique facilement' j'li dis, 'sans doute, i' taient en poursuite d&eacute; tchiques criminels et i' taient pr&ecirc;ssis. Pourtchi qu'tu ris, bouonnefemme?'<p>

'Parsque j'ai pens&eacute; a tchiquechose tchi m'a fait rithe' ou raiponnit, s'&ecirc;gouffant ocquo un couplye d'fais. 'J'si comme la vielle chorchi&egrave;the d'l'Eta, aut'fais, tchi riait pour un rein du tout. Enfin, Ph'lip, j'pense  bein qu'ich&icirc;n &agrave; Saint Ou j'&eacute;thons &agrave; nos satisfaithe d'aver la deuxieme miyeu police d&eacute; l'Ile, et p't'&ecirc;tre que p&ucirc;s tard nou pou&ocirc;rrait envier une d&eacute;put&acirc;tion &agrave; Grouville pour d&eacute;couvri comment tch'i s'y prennent pour aver miyeu qu'nous.'<p>

'I' m'semblye, Merrienne' j'li dis, 'que tu t'fiche de monde.'<p>

'M&eacute;!' ou dit, 'oh grand doux nouff&eacute;. Ch&eacute; s'sait ma derni&eacute;e pens&eacute;e! Mais, il est temps d'changi d'sujet. Tch&egrave;squ'i' s'p&acirc;sse dans l's Etats?'<p>

'Dans l's Etats' j'li dis, 'l&eacute; fameux projet s&ucirc;s l'traffic a 't&eacute; r'envi&eacute;, et nou n'sait pas quand nou l&eacute; r'v&ecirc;rra. Y'a tchiques temps les Conn&ecirc;tablyes avaient 't&eacute; r&eacute;unis pour consid&eacute;ther l'projet, et nou-s avait dit tch'ils en avaient approuv&eacute;, mais &agrave;ch'teu i' sont contre, car i' disent tch'i' n'l'avaient pas comprint. Ch'est l'Peter Crill et l'D&eacute;put&eacute; Tomes tchi lus ont d&eacute;montr&eacute; que certaines provisions sont une attaque s&ucirc;s les drouaits et privil&egrave;ges d'nos Conn&ecirc;tablyes. I' disent que les Conn&ecirc;tablyes n'avaient pas yeu l'temps d'les consid&eacute;ther. Il est vrai tch'ils avaient yeu d'pis l'ann&eacute;e p&acirc;ss&eacute;e, mais, apr&egrave;s tout, un Conn&ecirc;tablye a autre chose &agrave; faithe que d'p&acirc;sser san temps &eacute; li&egrave;the un projet si long et si complitchi comme ch't'ich&icirc;n.'<p>

'Et don' ou s'fit, 'il a fallu un S&eacute;nateur et un D&eacute;put&eacute; d'la Ville pour les mettre s&ucirc;s l'bouon qu'min, et pourtant nou n'voudrait pas craithe que nos Conn&ecirc;tablyes sont si innocents comme tout chonna.'<p>

'Les Conn&ecirc;tablyes n'sont pas &eacute;lus pour si&eacute;gi dans l's Etats' j'dis, 'mais  pour administrer les affaithes d'lus p&acirc;raisses, chein tch'i'font raide bein, a les prendre yun dans l'autre, esp&eacute;cialement &agrave; Grouville. I' n'faut pas les bliaumer s'i' n'avaient pas veu qu'en votant pour l&eacute; projet i' cachaient un gros cliou dans l'c&ocirc;ffre du Systeme Honoraire.  &Agrave;ch'teu, sans doute, i' s'sont p&ucirc;s r'gardants.'<p>

'Tu n'as pas d'peux que l'Systeme dispathaitra tout &agrave; fait?'<p>

'Pas dans notre temps' j'li dis 'ch'est &agrave; dithe pas dans la Campagne. Mais en Ville j'n'si pas si seux. Nou pou&ocirc;rrait vaie des changements la d'vant long.'<p>

Apr&egrave;s chenna, Moussieu, j'nos mimes &agrave; p&acirc;sler de plusieurs choses, qu'menchant par les travaux dans l'Avenue Victoria, et la Merrienne r'mertchit que l'S&eacute;nateur Crill criyait que ch'tait une m&eacute;prinse, et que l'Avenue &eacute;thait deu &ecirc;tre laissie comme oulle 'tait.<p>

'V&egrave;the' j'li dis 'et y'en a d'autres d'la m&ecirc;me opinion. Nou dit que b&eacute;t&ocirc;t la limite de quarante milles &agrave; l'heuthe pour les autos s'sa chinquante ou m&ecirc;me p&ucirc;s jusqu'au Bel Roy&acirc; et que deux entrepreneurs d'ent&ecirc;rrements et trais docteurs voudraient s'&eacute;tablyi la une fais qu'les travaux s'sont finis. I'n'y &eacute;tha pas de qu'min s'path&eacute; pour les cyclistes.'<p>

'L&eacute; S&eacute;nateur Krich&eacute;fski n'en voulait pas' ou r'mertchit. 'J'voudrais l'vaie s&ucirc;s une <a href="bike.html">bike</a> m&eacute;. Crais-tu que l'Sieur Boudin en &eacute;thait yunne tchi pou&ocirc;rrait li faithe? Yunne b&acirc;tie comme un tracteu, p't-&ecirc;tre.'<p>

'R'garde, Merrienne' j'li dis, 'i' m'semblye que tu'&egrave;s d'une dr&ocirc;le d'humeur &agrave; ces seit. Je qu'menche &agrave; craithe que tu'as bu tchiquechose p&ucirc;s fort que du tais!'<p>

'Dis-m&eacute; chenna ocquo une fais, Ph'lip!' ou dit, 'et tu t'en r'pentithas.'<p>

Et, Moussieu, j'eus l'avis de m'taithe.<p>
<p>
<i><a href="lebrocq.html">Ph'lip</a></i> <br>
<p>
<I>11/2/1961</I> <p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="transport.html">L&eacute; transport en J&egrave;rriais</a><p>
<li><a href="bike.html">La Bike</a><p>
<li><a href="counnetablyes.html">Les Counn&ecirc;tablyes</a><p>
<li><a href="pmconnetablye.html">L'&ecirc;lection pour Conn&eacute;tablye</a><p>
<li><a href="pmconnetablyes.html">Ph'lip p&acirc;sle des Conn&ecirc;tablyes</a><p>
<li><a href="connetablye.html">Comment s'prendre pour &ecirc;tre Conn&ecirc;tablye</a><p>
<li><a href="crinme.html">L&eacute; cr&icirc;nme et la louai</a><p>

<li><a href="pmpolice2.html">The Police Question</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmpolice.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
</HTML>
