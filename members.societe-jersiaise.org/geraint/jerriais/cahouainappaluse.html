<HTML>

<!-- Mirrored from members.societe-jersiaise.org/geraint/jerriais/cahouainappaluse.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>&quot;Vu le manque d'espace&quot; le Caouain ergrette</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>&quot;Vu le manque d'espace&quot; le Caouain ergrette</h2></font></center><p>

&quot;Vu le manque d'espace&quot; le Caouain ergrette beaucoup qu'i' n'peut pas en &ecirc;crithe bain long anni&egrave;t, et pourtant il aithait ieu bain des choses &agrave; vos dithe. Enfin, i' faut qu'le Chef t&acirc;che de m'donner une petite carre de ma colonne afin qu'j'aie une opportuni&eacute; de protester contre un &ecirc;tat d'choses qui c'menche &agrave; la fin &agrave; d&eacute;v'n&icirc;n pus ou mains intol&eacute;thablye.<br/>
<br/>
Je voudrais saver pourtchi qu'i' y a des gens qui veulent tr&eacute;jous t'nin le pouore Caouain responsablye pour toutes les fautes orthographiques et typographiques qui &quot;se glissent&quot; (comme dit l'Chef) dans les gazettes de J&egrave;rri.<br/>
<br/>
Jeudi au s&eacute;, deustrais minutes devant que l's auberges frumissent et justement comme je m'pr&eacute;pathais &agrave; m'en aller siez-nous, un esp&egrave;ce de philosophe sans philosophie entri - eh bain, l&agrave; ouest que j'&eacute;tais - et i' m'dit comme chenna &quot;Caouain 'tais-tu dans l's <a href="etats.html">Etats</a> anni&egrave;t?&quot;<br/>
<br/>
&quot;Mais oui j'y &eacute;tais!&quot; que j'li ra&icirc;ponni.<br/>
<br/>
&quot;Eh bain, peux-tu m'dithe t'ch'est qu'ch'est qu'une &quot;<i>appaluse</i>?&quot;<br/>
<br/>
&quot;Une tchi?&quot;<br/>
<br/>
&quot;Une <i>appaluse</i>, man vi, une l&eacute;dgume de tchique sorte.&quot;<br/>
<br/>
Je m'imagini tout d'suite que ch't ouais&eacute;-l&agrave; cherchait &agrave; s'fichi d'm&eacute;, et j'li dis d'aller dans l'marchi &agrave; l&eacute;dgumes, Samedi matin, poser ses tchestions idjotique es r'venderesses, car qu'i' pouorraient p't-&ecirc;tre li donner l'information qu'i' cherchait et probablyement un p'tit mio d'pus par sus l'marchi.<br/>
<br/>
&quot;N'te m&acirc;rris pas,&quot; qu'i' m'dit, je sis parfaitement s&eacute;rieux, ch'est l'Juge Crill qu'en a p&acirc;l&eacute; anni&egrave;t dans l's Etats, ch'est-&agrave;-dithe si ch'est qu'nou peut ajouoter autchune fouai &agrave; l'Evening Post.&quot;<br/>
<br/>
Et en disant chenna i' m'd&ecirc;patchi une &quot;Post&quot; souos l'nez et m'dit, &quot;L&agrave;! li&egrave;t chenna pour t&eacute;-m&ecirc;me.&quot; Et v'chin tch'est je liu.<br/>
<br/>
&quot;Judge Crill thought the Committee should go further and control vegetables (appaluse) butter, eggs, etc.&quot;<br/>
<br/>
&quot;Bah,&quot; j'li dis, &quot;ch'est d'l'angliais pour des pommes chenna!&quot;<br/>
<br/>
&quot;Ah! jamais d'la vie!&quot;<br/>
<br/>
&quot;Eh bain, alors i' faut qu'che 'sait une erreur typographiques de tchique sorte,&quot; je li dis, &quot;i' sont diversement n&eacute;gligents &agrave; chute gazette-l&agrave;! Ou n'verrethiez pas dit&egrave;t dans nos Chroniques, par exemplye, not'e foreman est un homme bain ergardant quant &agrave; ches choses-l&agrave; et pis quand-m&ecirc;me Fra&icirc;nque Amin est tr&eacute;jous au look-out pour atchune petite erreur devant que d'laissi les machines c'menchi &agrave; imprimer.&quot;<br/>
<br/>
 Je l'viyais qu'i' ritonnait en m'&ecirc;coutant p&acirc;ler et i' d&ecirc;halli de dans sa pouchette une gazette que je r'connu bain vite pour &ecirc;tre iun des n&ocirc;tres, la sienne de M&ecirc;credi.<br/>
<br/>
&quot;Oh vaithe,&quot; i' s'fit, &quot;ous &ecirc;tes parfaits vous! Ou n'vos trompez jamais est-che pas? Li&egrave;t chenna!&quot;<br/>
<br/>
Et i' m'pointi un paragraphe dans la prumi&eacute; colonne de la deuxi&egrave;me page.<br/>
<br/>
Et aussi vrai comme je sis l'Caouain des Chroniques, v'chin t'chest qu'j'y vis.<br/>
<br/>
<font size="-1"><i>Nouveau d&eacute;lai refus&eacute;</i><br/>
<br/>
<i>Le nouveau ministre des affaires &eacute;trang&egrave;res alleman avait demand&eacute; un nouveau d&eacute;lai de quarante huit ANS pour consulter &agrave; nouveau l'Assembl&eacute;e Mationale.</i><br/>
<br/>
<i>Ce d&eacute;lai fut refus&eacute; par les Alli&eacute;s.</i><br/></font>
<br/>
Et j'n'ai pas d'peine &agrave; l'craithe!<br/>
<br/>
<i>Quarante huit ans</i>, sapresti!<br/>
<br/>
Et comme chu peule-l&agrave; c'menchi &agrave; s'motchi d'nos gens &agrave; la boutique, je m'm&acirc;rri, m&eacute; et j'm'en allais dans deux minutes le mettre d'sorte que sa femme lyi-m&ecirc;me l'aithait prins pour une &quot;erreur typographique&quot; quand i' s'sait ervenu siez-li, mais &agrave; chu moment-l&agrave; le ma&icirc;tre de l'&ecirc;tablissement ouest que j'&eacute;tions criyi comme chenna &quot;<i>Eight o'clock gentlemen please!</i>&quot;<br/>
<br/>
Et comme i' y avait un policeman dans la route quand j'sort&icirc;mes je n'pouvais pas vos arrangi ch't ouais&eacute;-l&agrave; comme j'aithais voulu.<br/>
<br/>
</div><div align="center">* * * *<br/>
</div><div align="left"><br/>
</div><div align="center"><b>&Egrave;s Correspondants</b><br/>
</div><div align="left"><br/>
<i>St.-Ouennais</i> - Tu peux dithe a t'n'ammin Liasse de Yiouville qui n'faut pas s'marri car j'sis quassiment seur qu'ou mais de D&eacute;cembre tchi vint nous acatera les viaux bouan prix et je crais que d&eacute;j&agrave; nous s'otchuppe des siens qu'nous conna&icirc;t par lus pedigree dans l's'&ecirc;lections! Tch&egrave;s qu'tu veur pour Counn&eacute;table y n'y avait rin &agrave; faithe, sinon d'aver deux d'gouts &agrave; bouan marchi et tchiques grosses cigare pour rin. Liasse le sait bein d'pis qu'il tait dans l'Parish Hall au meeting, et au prix qu'est l'ber achteu en n'vla qui vaut bein la peine de payi siez quartiers de r&acirc;t et un chelin pour signer un affidavit!<br/>
<br/>
<i><a href="gwdec.html">Caouain</a></i><br/>
<i>Les Chroniques de Jersey 7/7/1919</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="collibets1.html">Collibets</a><p>
<li><a href="collibets2.html">Choses et Autres</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouainappaluse.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>

