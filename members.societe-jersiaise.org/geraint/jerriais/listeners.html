<HTML>
<HEAD>
<TITLE>L's &ecirc;couteurs - The Listeners</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L's &ecirc;couteurs</h2><p><br>
The Listeners<br></font></center>
<CENTER><TABLE><TR><TD>
Au cliai d'la leune, li, i' tapit &agrave; l'us<br>
&#147;Y'a-t-i' autchun corps?&#148; d'mandit l'Viageux.<br>
Et san j'va reunminnait dans l'silence d&eacute; la niet<br>
Dans les fe&ucirc;gu'thieaux moua&icirc;sis et mousseux.<br>
D'l&agrave;-haut dans la touothelle volit un oua&icirc;s&eacute;<br>
Par dessus d'la t&ecirc;te du Viageux<br>
Et i' r'tapit &agrave; l'us, mais chutte fais pus d&ucirc;<br>
&#147;Y'a-t-i' autchun corps tchi m'ouait achteu?&#148;<br>
Mais i' n'y'avait p&egrave;rsonne tchi v&icirc;nt l&icirc; ouvri l'us;<br>
P&egrave;rsonne auve un r'gard tchuthieux<br>
Tchi, par la f&eacute;n&ecirc;tre, v&egrave;rrait ses i&egrave;rs d&eacute; gris,<br>
&Ecirc;bahis. v&icirc;sionn&eacute;s, silencieux.<br>
I' n'ou&iuml;t rein - mais chutte maisonn&eacute;e-l&agrave; d'&ecirc;pitafl'yes,<br>
D'&ecirc;couteurs dans l&eacute; silence d'la lueu<br>
&Ecirc;coutait souos la leune chu ch&egrave;rcheux d'forteune,<br>
Ch't aventuthyi, chu Viageux.<br>
Et sus la n&eacute;the mont&eacute;e, ch't' &ecirc;trange assembli&eacute;e<br>
D'vallit comme un russ&eacute; leuneux,<br>
Attith&eacute;e, excit&eacute;e, par la forche d&eacute; sa vouaix,<br>
La vouaix solitaithe du Viageux.<br>
Et la paix d&eacute; lus vie r&ecirc;ponnit &agrave; san cri<br>
Et l'&ecirc;tranget&eacute; l&eacute; touchit au tchoeu.<br>
San j'va ba&icirc;ssit la t&ecirc;te pouor gou&ocirc;ter la bli&ecirc;te<br>
Souos les fielles &ecirc;t&icirc;nchelantes des cieux.<br>
Auve eune forche &icirc;nconnue, i' r'tapit &agrave; l'us<br>
Et san cri 'tait pus c&egrave;rtain, pus seux<br>
&#147;Dites-lus qu&eacute; j&eacute; v&icirc;ns, comme j&eacute; l'avais prom&icirc;ns<br>
Et j'n'&egrave;rchus pon d'r&ecirc;ponse!&#148; dit l'Viageux.<br>
Et i' n'y'e&ucirc;t pon d'r&ecirc;ponse - i'n'y'e&ucirc;t rein qu'l&eacute; silence -<br>
Les cheins tch'&ecirc;coutaient dans la ni&egrave;rcheu<br>
Ou&iuml;yaient ch&acirc;que mot qu'i' dit et l's &eacute;chos d&eacute; ses cris<br>
Dans l&eacute; vi&egrave;de des appart&eacute;ments ombreux,<br>
Auve un brit d&eacute; san pid dans s&eacute;n &ecirc;triyi,<br>
I' montit sus san j'va, l&eacute; Viageux<br>
I' r'broussit c'm&icirc;n...... et l&eacute; silence &egrave;rv&icirc;nt<br>
Et rempliaichit les chabots futhieux.<p>
&nbsp;<p>

<i>Walter de la Mare (1873-1956) - originna en Angliais<br>
V&egrave;rsion J&egrave;rriaise 2002<p></i>
</TD></TR></TABLE></CENTER>

&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="fraude.html">Eune C&acirc;nchon d'Fraudeux</a><p>
<li><a href="fievre.html">Fi&egrave;vre d'la M&eacute;</a><p>
<li><a href="if.html">Si...</a><p>
<li><a href="lovesyoungdream.html">L's amours du jeane &acirc;ge</a><p>
<li><a href="reims.html">L&eacute; Corbin d&eacute; Reims</a><p>
<li><P><A HREF="guilpin.html">La Proum'nade &agrave; Jean Guilpin</A></P>
<li><a href="sammcgee.html">La Cr&eacute;m&acirc;tion d&eacute; Sam Mcgee</a><p>
<li><a href="mckie.html">L'enterrement d&eacute; Bill McKie</a><p>
<li><a href="forgeux.html">L&eacute; Forgeux</a><p>
<li><a href="gzettes2.html">Les G'zettes</a><p>
<li><a href="nightbeforechristmas.html">La S&egrave;rvelle d&eacute; Nou&eacute;</a><p>
</ul>
</FONT>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
