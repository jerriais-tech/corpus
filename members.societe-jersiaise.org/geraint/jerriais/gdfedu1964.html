<HTML>

<!-- Mirrored from members.societe-jersiaise.org/geraint/jerriais/gdfedu1964.html by HTTrack Website Copier/3.x [XR&CO'2014], Tue, 15 Jul 2025 13:59:42 GMT -->
<HEAD>
<TITLE>Quand j'allais &agrave; l'&ecirc;cole!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Quand j'allais &agrave; l'&ecirc;cole!</h2></font></center><p>

<font size="-1"><i>En Am&eacute;thique,<br/>
l&eacute; 29 d&eacute; mai, 1964.</i><br/></font>
<br/>
Moussieu l'R&eacute;dacteu.<br/>
<br/>
Quand j'vai les gens condithe lus mousses &agrave; l'&ecirc;cole en moto dans les villes ich&icirc;n, et les &quot;School Bus&quot; pliennes d&eacute; mousses en campangne, j'pense &agrave; m'n &ecirc;colage quand j'marchais des Landes au Haut du Mathais &agrave; <a href="st_ouen.html">St. Ou&euml;n</a> y'a souoxante-chinq ans!<br/>
<br/>
&Agrave; l'&acirc;ge d&eacute; sept ans j'avais c'menchi siez Missis George L'Boutilyi (Mabel Maugi dans chu temps-l&agrave;) aupr&egrave;s d'l'&Eacute;glyise d&eacute; St. George, et ch'tait lyi tchi m'appr&icirc;ns m'n ABC. Dans ma dgi&ecirc;xi&egrave;me ann&eacute;e j'allis &agrave; l'&Ecirc;cole Wesleyenne au Haut du Mathais. Jean L'Cornu d' &quot;North West&quot;, d'l'aut' c&ocirc;t&eacute; du M&eacute;nage &egrave;s Feuvres, d&eacute; pathents M&eacute;thodistes, m'y condisit l'preunmi&eacute; jour. Ch'tait d'm&ecirc;me qu&eacute; j'm&eacute; trouvis &agrave; la Wesleyenne &agrave; la pliaiche d&eacute; l'&ecirc;cole d&eacute; l'&Eacute;glyise!<br/>
<br/>
Y'avait un but &agrave; marchi des Landes et nou v'nait &agrave; conna&icirc;tre la route comme i' faut. Si ma m&eacute;mouaithe n&eacute; m'joue pon d'farces, Ma&icirc;t' Abraham Le Ruez d'meuthait dans la preunmi&eacute; maison quand j'touannais &agrave; gauche dans la Rue &agrave; la Pendue. La pr&eacute;chaine, au Carrefour, tait la cheinne &agrave; Fran&ccedil;o L'Cornu, l'p&acirc;rrain d'man fr&eacute;the Frainque. &Agrave; drouaite, Ma&icirc;t' Tanminne Le Cornu, organiste d'l'&Eacute;glyise d&eacute; St. George. &Agrave; La Fontaine, la boutique &agrave; Frainque S&eacute;lous et la f&egrave;rme o&ugrave;-est qu'John Hamon f&egrave;rmait. Et pis la boutique &agrave; Missis du Hieaume &agrave; gauche et la ma&icirc;son et tch&egrave;rpent'tie &agrave; Ma&icirc;t' Fred de Ca&euml;n &agrave; drouaite.<br/>
<br/>
D&eacute;vant v'n&icirc;n &agrave; la Ronde Cotte, eune p&eacute;tite ma&icirc;son habit&eacute;e par un bouan'homme Giot dit La Source. &Agrave; la Ronde Cotte, Cap'taine Le Blianc. Un p'tit pus liain, &agrave; drouaite, la belle ma&icirc;son au Sieur Le Maistre, la Maison d'Trodez &agrave; gauche, et l'Sieur Ph'lippe Le Feuvre (L&eacute; &quot;Gros Mart&eacute;&quot;, pilyi des Rosi&egrave;rs) &agrave; Morville &agrave; drouaite. Eune belle vielle typique ma&icirc;son J&egrave;rriaise, d&eacute;meuthe du sieur Coutanche, pus tard Chent'nyi, 'tait la pr&eacute;chaine &agrave; gauche, et &quot;Woodbine&quot; f&egrave;rme d&eacute; la fanmille solide des Viberts, &agrave; drouaite. Et pis la maison au p'p&egrave;e &agrave; Clarence Le Boutilyi (Clarence 'tait ch&eacute;tif et avait des leunettes), et la maison au Sieur Bailhache &agrave; gauche. &Agrave; drouaite, eune maison atout un nom Angliais, &quot;Vanilla&quot;, dans l'fond d'un gardin, o&ugrave;-est qu'un Jean Mah&eacute; d'meuthait. Et pis l'bieau Champ Donn&eacute; &agrave; Moussieu Syvret &agrave; gauche d&eacute;vant v'nin &agrave; la Chapelle Wesleyenne. J&eacute; n'm&eacute; r'souveins pon si &quot;Terra Nova&quot; 'tait b&acirc;tie &agrave; ch't &ecirc;poque'l&agrave;. Endrait la Chapelle, i' m'sembl'ye qu'eune longue cache m&eacute;nait siez Moussieu l'Conn&ecirc;tabl'ye Henry Philippe d'Auvergne. Rein d'aut' d&eacute;vant v'nin &egrave;s Siex Boules.<br/>
<br/>
La route nouos patha&icirc;ssait longue, mais nou trouvait l'aventuthe en c'm&icirc;n. Quand un f&egrave;rmyi nouos passait au trot dans sa vainne, nou couthait souotre pour s&eacute; pendre sus l'dri&eacute;the et mett' les pids sus l'&ecirc;sseu. Si y'avait des mousses tchi n'pouvaient pon cou&ocirc;rre vite assez pour l'attraper, i' criyaient &quot;Whip behind&quot; au f&egrave;rmyi sus l&eacute; d'vant d'la vainne. S'il 'tait d'mauvaise heunmeu, ou tch'i' n'aimait pon les mousses, i' faisait la minne d&eacute; vouos fouetter, et nou laissait-cou&ocirc;rre! Si nou s'en criyait capabl'yes, nou fichait eune tourn&eacute;oualipe &egrave;s cheins tch'avaient criy&eacute; &quot;Whip behind!&quot; L&eacute; Sieur John Hamon d'La Fontaine aimait les mousses, et &agrave; la pliaiche d&eacute; nouos bailli l'fouet i' nouos faisait monter dans sa vainne. J'n'ai janmais oublyiy&eacute; sa bouant&eacute; &agrave; nouot' &ecirc;gard, et j'eus l'pliaisi pus tard dans la vie d'l&icirc; ram&eacute;mouaither quand j'allis l'vaie siez li, au Coin &agrave; St. Br&eacute;lade - pas longtemps d'vant tch'i' mouothisse - en compangnie du Juge Francis Vibert Le Feuvre.<br/>
<br/>
Pour un temps, les c&egrave;rcl'yes f&ucirc;drent populaithes. Papa m'en fit iun dans la forge et j&eacute; l'fit s&egrave;rvi en allant &agrave; l'&ecirc;cole pour des mais. Nou les poussait atout un mani&eacute;the d&eacute; cro fait &agrave; l'expr&egrave;s, mais i' fallait cou&ocirc;rre pour les garder en allant et Manman s'pliaingnait qu'j'&ucirc;sais mes bottes pus vite qu'&agrave; marchi! Ch'tait des bottes &agrave; cliou qu'nou faisait s&egrave;rvi. Les cheinne faites &agrave; la main par un cordonn'yi duthaient pus longtemps qu'les cheines d'acat.<br/>
<br/>
Ch'tait Moussieu Harry James Carter tch'&eacute;tait l'ma&icirc;tre &agrave; l'&ecirc;cole, et il 'tait rude atout la badgette. Si nou v'nait tard au matin nou n'pouvait pon aller s'assi&eacute;the en classe. I' fallait s'mett' d&eacute;but l'long d'la muth&acirc;lle &agrave; c&ocirc;t&eacute; d'sa tchaise, et nou-s attrapait eune ouappe d&eacute; sa badgette dans la main. I' n'y avait pon d'extchuse, et nou n'&eacute;thait pon pens&eacute; &agrave; en inventer! Il 'tait quand-m&ecirc;me un bouan ma&icirc;tre et nou-s apprannait bein.<br/>
<br/>
En r'v&eacute;nant au s&eacute; nou prannait san temps. Nou jouait auve l's aut' mousses &agrave; s'entre pitchi eune balle d'un c&ocirc;t&eacute; d'la route &agrave; l'autre. Nou s'ab&ucirc;sait &agrave; gr&icirc;mper les muth&acirc;lles, et nou-s avait des courses &agrave; vaie l'tch&eacute; tch'arriv'thait l'preunmyi au pr&eacute;chain carrefour. Dans touos les cas nou-s &ucirc;sait ses bottes trop vite, sustout l'but quand nou gr&icirc;mpait les muth&acirc;lles! Et pis nou n'd&ecirc;chithait pon mal d'habits en jouant &agrave; Saute-Mouton dans les carrefours! I' n'y avait pon fort d&eacute; vouaituthes dans les routes dans chu temps-l&agrave;.<br/>
<br/>
Quand nou-s arrivait siez-s&eacute; nou 'tait gronn&eacute; pour aver pr&icirc;ns si longtemps &agrave; r'v&eacute;n&icirc;n d'l'&ecirc;cole. aupr&egrave;s souper fallait faithe ses l&eacute;&ccedil;ons pour l&eacute; lendemain. J'tais bein lass&eacute; par l&eacute; temps tch'i' fallait s'couochi. Est-che ravissant qu'nou n'avait pon l'temps d'faithe m&icirc;nch&eacute;?<br/>
<br/>
<i><a href="lefeuvre.html">George d'La Forge</a><br/>
</i><br/>
&nbsp;<p>
<FONT SIZE=2>
<ul>

<li><a href="eduvoc.html">L'&ecirc;duc&acirc;tion</a><p>
<li><a href="education2.html">J&egrave;rriais dans les &ecirc;coles - apr&egrave;s un trimestre</a><p>
<li><a href="teaching.html">Teaching L&eacute; J&eacute;rriais</a><p>
<li><a href="classes.html">Tchiques phrases qu'nou fait s&egrave;rvi dans les cl&acirc;sses</a><p>
<li><A HREF="edannonce.html">Annonce pouor un Ma&icirc;tre ou eune Ma&icirc;tresse</A><p>
<li><a href="assembliee/collegevictoria.html">Visite au Coll&egrave;ge Victoria</a><p>
<li><a href="education.html">L'&Ecirc;duc&acirc;tion en J&egrave;rriais</a><p>
<li><a href="ecole2.html">J&eacute; l'appr&icirc;nmes tout du ma&icirc;tre d'&ecirc;cole</a></li><p>
<li><a href="caullege.html">La Vendue au Caull&egrave;ge de La Trintai</a><p>
<li><a href="jumelage1.html">Charte d&eacute; Jumelage</a><p>
<li><a href="jourg.html">L&eacute; grand jour</a><p>
<li><A HREF="escollyi.html">Les pouchettes d'un escollyi</A><p>
<li><A HREF="tchittai.html">Quand j'tchit'tai l'ecole</A><p>
<li><a href="savait.html">Tchest qu'en savait l'pus des deux?</a><p>
<li><a href="leconjp.html">La L&eacute;&ccedil;on</a><p>

<li><a href="gdfedu1977b.html">L'&ecirc;duc&acirc;tion</a><p>
<li><a href="gdfedu1979.html">L'&ecirc;duc&acirc;tion</a><p>
<li><a href="gdfedu1977.html">En r'v&eacute;nant d'l'&ecirc;cole</a><p>
<li><a href="gdfecole.html">&Agrave; l'&ecirc;cole</a><p>
<li><a href="gdfedu1946.html">Les d'vis du Buan'homme George</a><p>
<li><a href="gdfnoblieche.html">Nobli&egrave;che oblyige</a><p>
<li><a href="gdfpeine.html">&Agrave; ch&acirc;que jour suffit sa peine!</a><p>

<li><a href="deuxetdeux.html">Histouaithe des vi&egrave;rs</a> <p>
<li><a href="mannzafou.html">L'Inspecteu' et les Mannz-&agrave;-fou!</a><p>
<li><a href="ecole1937.html">L&eacute; Ma&icirc;t' d'&Ecirc;cole</a><p>
<li><a href="camarade.html">Tchesque est dev'nu d'mes camarades d'&ecirc;cole</a><p>
<li><a href="1ethetourr.html">L'Ecole de la Premi&egrave;the Tourr!</a><p>
<li><a href="gdfcmin.html">En c'min p&acirc;ssant</a><p>
<li><a href="maitredamian.html">Ma&icirc;tre Damian</a><p>
<li><a href="pmlouogements.html">La Politique, les louogements et l's &ecirc;coles</a><p>
<li><a href="progresfmh.html">L&eacute; Progr&egrave;s</a><p>
<li><a href="systeme.html">Nouvieau Syst&egrave;me</a><p>
<li><a href="gallie.html">La Gal'lie des Mousses</a><p>
<li><a href="1jour.html">L&eacute; preunmi&eacute; jour d'l'&ecirc;cole</a><p>
<li><a href="jannetsw.html">Mes Jannes Jours</a><p>
<li><a href="ponctuation.html">La Ponctu&acirc;tion</a><p>
<li><a href="granmvoc.html">L&eacute; vocabulaithe granmatical</a><p>
</ul>

</FONT>
&nbsp;<p>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/gdfedu1964.html by HTTrack Website Copier/3.x [XR&CO'2014], Tue, 15 Jul 2025 13:59:42 GMT -->
</HTML>
