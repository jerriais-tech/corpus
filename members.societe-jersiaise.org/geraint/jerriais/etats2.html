<HTML>
<HEAD>
<TITLE>Es &ecirc;coutes dans l's'Etats</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Es &ecirc;coutes dans l's'Etats</h2></font></center><p>

J'n'avais pon 't&egrave; ergarder nos membres des <a href="etats.html">Etats</a> travaill'yi d&eacute;pis bein longtemps car lus distchussions ne m'int&eacute;ressent g&eacute;n&eacute;ralement pas fort.<br/>
<br/>
Ch'nest que d'temps en temps qu'i' se d'mentent de faithe tchic chose qui nos touche de pr&egrave;s et nou n's'en trouve g&eacute;n&eacute;ralement pon fort mus que d'vant, une fais qu'ils en ont fini.<br/>
<br/>
Je n'dit pas chounna pour faithe bisqui les messieux qui s'assi&egrave;vent sus les rouoges si&egrave;ges dans la belle salle y'o&ugrave; qu'nou-z'arrive par une entr&egrave;e qu'est g&eacute;n&eacute;ralement plienne de ponci&egrave;rs et qui vos condit &agrave; une longue mont&eacute;e &ecirc;cliaithie pas deux f'n&ecirc;tres ponceleuses, car les siens que j'counnais n'sont pas d'mauvais gar&ccedil;ons et nou-z'est tr&eacute;jous bein r'chus siez yeux. Tout d'm&ecirc;me, autant vaut l'dithe que l'penser: nou n'se trouve pon souvent fort mus des louais et des distchussions dans les Etats.<br/>
<br/>
Quand une assembli&eacute;e d'paraisse se d&eacute;cide de faithe &ecirc;laisi une route, la route se trouve &ecirc;laisie; quand ou d&eacute;cide qui faudra s'graie avec un r&acirc;t de vingt-huit sous, ch'est &agrave; vingt-huit sous qu'il est. Mais quand les Etats d&eacute;cident de rembourser partie des frais &agrave; une paraisse qu'&agrave; fait des changements &agrave; une grand'route, nou' peut attendre! J'ai counnu assez d'cas que j'pourrais citer mais ch'n'est vraiment pas la peine. Et quand nou nos dit &agrave; la fin d'une session que la math&egrave;e d'la taxation est seuthe de baissi &ocirc;pr&egrave;s l'ann&egrave;e, faut pust&ocirc;t s'attendre &agrave; la vaie bien pus haut que l'plien d'Mars ordinaithe!<br/>
<br/>
 Y'avait un temps que l's'Etats encouothageaient les fermiers en lus dounnant des prix pour les boeus: qu'ils encouothageaient les bouans soudards en votant une quarantaine de louis &agrave; la Rifle Association; qu'ils encouothageaient les mousses &agrave; apprendre le fran&ccedil;ais en lus offrant de bieaux prix.<br/>
<br/>
 Mais ach'teu? ils ont &agrave; peu pr&egrave;s &egrave;gliammi le vi&egrave;r Coumity d'Agritchultuthe, qui n'est pus que coumme une sorte d'branche du Coumity Technique et chu Coumity-l&agrave; d&ecirc;pense pus d'sous, nou m'a dit, &agrave; apprendre &agrave; des jannes filles &agrave; faithe des &ecirc;tuiv&egrave;es et des sauces et &agrave; laver des vaissieaux que l'vi&egrave;r Coumity n'en avait pour faithe du bein es fermiers! Ils ont n&eacute;gl'yigi, ou pust&ocirc;t erfus&egrave;, ne v'la plusieurs ann&egrave;es, de souotnin les gas qui faisaient d'lus mus &agrave; Crabb&eacute; et &agrave; Gouorey, - et ach'teu' nou n'sait pus coumment s'y prendre pour erchasser les Allemands dans lus propres racoins! Ils ont prins un nouvieau syst&egrave;me - ch&egrave;st l'Bailli qui l'a dit, d'apr&egrave;s la gazette - pour enseigni l'fran&ccedil;ais et ch't'ann&egrave;e, i' n'y'avait que quatre livres &agrave; offrir pour prix entre les deux ou trais mille avi&egrave;rs qui vont &egrave;s &ecirc;coles des Etats, avec le r&ecirc;sultat que les pouorres mousses n'ont pas seulement le tchoeu de cherchi &agrave; ouvri lus livres &agrave; l'&ecirc;cole!<br/>
<br/>
J'vos dit tout chounna en passant; i' servitha &agrave; vos montrer que quand nou p&acirc;les des Etats et que nou veint &agrave; les examiner de pr&egrave;s, i' faut s'attendre &agrave; trouver du d's'appointement.<br/>
<br/>
Il en a 't&egrave; d'm&ecirc;me, ou l'savez tous aussi bein coumme mai, de nos pouorres d&eacute;p&ocirc;ts &agrave; vrais. L&agrave; y'o&ugrave; qui y'avait des mielles au temps des vi&egrave;rs, nou-z'a fait des routes et ach'teuthe ch'est avec les mille peines que nou peu trouver le moyen de tumb'ther deux-trais pouore &ecirc;chou&eacute;es d'vraic ou d'plize. Et tch'est qu'en est l'r&ecirc;sultat? Qu'i' faut acater des guanos &agrave; des prix fos et empo&ecirc;sonner ses terres ov des nitrates! J'avions envi&egrave; une p&eacute;tition pour aver des d&eacute;p&ocirc;ts ichin et l&agrave; &agrave; seule fin d'n'&ecirc;tre pon tr&eacute;jous obl'yigis d'&ecirc;trav'ler nos charges le long des routes, au p&eacute;thi du monde: J'avions bieau. J'ai entendu dithe &agrave; un houmme qu'est accouosin&egrave; &agrave; yun des commis &agrave; Moussieu l'Greffi que la p&eacute;tition est mouaisie. Mais j'n'en soummes pas pus d'l'avant!<br/>
<br/>
S'i' fallait vos dithe tout, j'n'en finithais pas. Allons nos assi&eacute;the dans la gal'lie et vaie coumment que l'affaithe se passe en d'sous d'nous.<br/>
<br/>
Il est l'heuthe. Mais la salle est viedde! I' n'y'a qu'un houmme ov un uniforme &agrave; jaunes boutons qu'est &agrave; r'garder si, par chance, y'&eacute;thait occouo des mios d'papi &agrave; tra&icirc;ner sus l'plianchais, &agrave; vaie si le gaz est bein et si l'appartement est cauff&egrave; &agrave; point. B&eacute;t&ocirc;t, par en d'sous des gros ridjeaux, ne v'la un moussieu qui montre san nez, mais coumme i' n'vait personne, i' s'en r'va. Il en veint deux autres par une porte de c&ocirc;t&eacute;, un gros et un maigre. I' sont &agrave; s'entre-d&eacute;viser en bas et &agrave; s'entre montrer des paiers. I' m'ont l'air d'appartenir de tchic Coumity et d'&ecirc;tre &agrave; pr&eacute;pather chein qui s'en vont dithe b&eacute;t&ocirc;t pour faithe lus bord bouan, coumme nou dit, car quand y'un ch&acirc;que la t&ecirc;te, l'autre le fait &egrave;tou, et quand y'un hauche les &ecirc;paules, l'autre en fait autant. Il en veint un tra&icirc;si&egrave;me et i' s'mettent &agrave; lis p&acirc;ler, coumme pour lis faithe comprendre tchic-chose, car le nouvieau v'nu les &ecirc;coute, comme un homme qu'est &agrave; &quot;je n'sai&quot; et finit par lus faithe digne que &quot;vaithe.&quot; Deux autres messieux entrent, ch'est not' Conn&ecirc;table et un D&eacute;put&eacute; d'la ville. I' s'en vont ch&acirc;tchun &agrave; lus pli&egrave;che, mais les trais autes n'&ecirc;prouvent pon &agrave; lus expl'ytchi chein qu'ils 'taient &agrave; dithe. Au contraithe, i'r'mettent les papiers dans lus pautes et s'en vant s'assi&eacute;the.<br/>
<br/>
Deux Juges et quatre Recteurs arrivent patte &agrave; coue, mais les Juges n'ont pas les belles robes qui mettent en Cour, ni les Recteurs lus habits d'&eacute;gl'yise. Nou m'a dit qu'en <a href="dgernesy.html">Djernesey</a>, i' n'vont jamais dans les Etats sans lus robes et m&ecirc;me lus bounnets. Ich&icirc;n, faut s'contenter d'les vaies habilyis comme des gens ordinaithes!<br/>
<br/>
Ne f'chin Moussieu l'Bailli. Il a une n&egrave;the robe! Eche que sa rouoge es'sait, par chance, au lavage? Tous les siens qui sont l&agrave; lis font un p'tit salut et i' les r'garde en ritounnant, en s'assi&eacute;vant dans sa grand' tchaithe. Moussieu l'Greffi et un autre moussieu s'assi&egrave;vent &agrave; une tabl'ye couverte de livres. Ils ont, touos les deux, des brachies d'livres et d'papi&egrave;rs.<br/>
<br/>
Les uns et l'autres entrent achteu' en patrufiant. Un Recteur ouvre une petite valise, halle une gazette, l'&ecirc;tale en d'vant d'li, et s'met &agrave; la li&eacute;the; un autre se renv&egrave;rque &agrave; sa pli&egrave;che et frume les yi&egrave;rs coumme s'il v'nait d'passer toute la ni&egrave;t &agrave; travaill'yi pour avair du temps d'&ecirc;peigne pour s'otchuper d'autres choses que d's'en &eacute;glyise et d'san chimtch&egrave;the.<br/>
<br/>
Un Juge s'assi&egrave;d l'dos au radiateur qui cauffe l'appartement et que les autres passent devant li, lis pilent sus les pi'ds, lis faichent des extchuses ou pas, i' ne r'c&egrave;de sa pli&egrave;che &agrave; personne; je crai qu'il est frilieux.<br/>
<br/>
Moussieu l'Bailli dit deux-trais mots que je n'comprends pas trop, tappe sus sa p'tite tabl'ye ov le bu' d'un crayon, et Moussieu l'Greffi s'met &agrave; li&egrave;the sus un mio d'papi les noms de touos les messieux: &quot;Un' t&agrave;, &eacute;cuier; un t&egrave;, &eacute;cuier; un t&egrave;, &eacute;cuier;... Moussieu l'Recteu' de chonnechin; Moussieu l'Recteur d'chonna;... Moussieu l'Counn&ecirc;tabl'ye d&eacute;... Moussieu l'D&eacute;put&eacute; de...!! En d'visant, i' r'garde d'un bord et d'l'autre et m&egrave;rque bas sus san papi. Les uns disent &quot;pr&eacute;sent,&quot; les autres font un signe de t&ecirc;te sans tchitter &agrave; li&eacute;the ou &agrave; pr&ocirc;ner entre haut et bas. D'autres ne disent rein car i' n'sont pas l&agrave;!<br/>
<br/>
Tout l'monde se l&egrave;ve; un ministre se met &agrave; li&eacute;the la pri&eacute;the. Les uns l'&eacute;coutent ov lus t&ecirc;te ba&icirc;ssie, les autres en r'gardant les siens qui sont dans la gal'lie.<br/>
<br/>
La pri&eacute;the finie, i'lus rassi&egrave;vent tous et moussieu l'Greffi se r'met &agrave; crier les noms des siens qui n'avaient pas r&ecirc;ponnu d'abord. Pour certains, nou dit: &quot;Absent de l'&icirc;le,&quot; pour d'autres: &quot;malade.&quot; Dans chu cas ichin, faut l'ver la main et prendre serment que Tel ou Tel est &quot;indispos&eacute;&quot; et n'peut pas assister &egrave;s Estats sans endommagi sa sant&eacute;. Y'en a une tapp&egrave;e que Moussieu l'Greffi d&ecirc;cliaithe &quot;En D&eacute;faut,&quot; mais coumme pour lis faithe ma' il en entre plusieurs presque aussi vite qu'il a mentionn&egrave; lus nom et d'mandent que ches &quot;d&eacute;fauts&quot; l&agrave; es'saient erlev&eacute;s. Personne ne dounne d'extchuse pour tchi qu'il est v'nu si tard et b&eacute;t&ocirc;t Moussieu l'Bailli dit que &quot;l'Assembli&egrave;e est en nombre, messieux, les Etats sont constitu&eacute;s.&quot;<br/>
<br/>
Et d'm&ecirc;me i' c'menchent le travas, &agrave; peu pr&egrave;s vingt-chinq minutes en r'tard!<br/>
<br/>
Pour vos dithe tout chein que nou ouait l&agrave; d'dans, je n'pouorrais pon, pour le moment. Une autre bord&egrave;e, p't'&ecirc;tre, j'&ecirc;prouv'thai, ov un crayon, &agrave; prendre deux-trais notes et &agrave; en &ecirc;crithe un p'tit bu.<br/>
<br/>
Chein qui m'frappe achteu' ch'est la pli&egrave;rcheuset&egrave; des diff&eacute;thent membres. Quand ils ont de tchi long ou difficile &agrave; li&eacute;the, i' d'mandent tout d'un coup &agrave; Moussieu l'Greffi de l'entreprendre.<br/>
<br/>
J'pense bein que Moussieu l'Greffi n'aime pon &agrave; lus r'fuser (bieau qu'i m'sembl'ye qu'nou-z'abuse un mio d'li en l'faisant travaill'yi pour les siens qui sont prins d'faingnantise) mais par la mani&eacute;the qui li&egrave;t, nou vait bein qu'il &ecirc;prouve &agrave; en &ecirc;tre fini au pus vite et j'vos r&ecirc;ponds qu'il y va rond'ment, si rond'ment que, parfais, nou l'vait chopp&eacute; dans l'mitan d'une ligne et nou l'entend d'mander &egrave;s siens qui sont aupi d'li (en angliais). &quot;Tch'est qu'est ch'la?&quot;<br/>
<br/>
Et quand i' s'arr&ecirc;te de m&ecirc;me, nou peut vaie des messieux qui s'dr&eacute;chent, et qui d'mandent &egrave;tou &agrave; lus vaisins de tch'est qu'i' s'agissait, tandis que d'autres sont si bein attrap&eacute;s au mitan d'une conversation que nou les ouait laissi couorre une patholle ou deux, que nou n'&eacute;thait pon oui si moussieu l'Greffi avait continu&egrave; sa br&eacute;viaithe tout l'temps.<br/>
<br/>
Quant au Recteu' &agrave; gazette, i' continue &agrave; li&eacute;the sans s'd&ecirc;rangi.<br/>
<br/>
<i><a href="ejluce.html">Elie</a><br/>
La Nouvelle Chronique de Jersey 3/3/1915<br/>
</i>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="etats.html">Les &Ecirc;tats d' J&egrave;rri</a><p>

<li><a href="pmetats.html">Un Jour &egrave;s &Ecirc;tats</a><p>
<li><a href="nosetats.html">Nos &Ecirc;tats au jour d'agniet</a><p>

<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="senat.html">L&eacute; S'na du S&eacute;nat</a><p>
<li><a href="estats.html">Les Estats</a><p>

<li><a href="juges1905.html">Membres des Estats</a><p>
<li><a href="ode.html">Ode au peuple et aux &Eacute;tats</a><p>

<li><a href="pmmembre.html">Pourtchi vouler &ecirc;tre membre d's &Eacute;tats?</a><p>

</ul>
</font>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
