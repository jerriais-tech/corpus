<HTML>

<!-- Mirrored from members.societe-jersiaise.org/geraint/jerriais/zecharie8.html by HTTrack Website Copier/3.x [XR&CO'2014], Tue, 15 Jul 2025 14:01:23 GMT -->
<HEAD>
<TITLE>Z&eacute;charie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Z&eacute;charie</h2></font></center><p>



<center><font color="#215e21"><h3>Chapitre 1, V&egrave;rset 8</h3></font></center><p>
La niet, j'vis un houmme mont&eacute; sus un rouoge ch&eacute;va, parmi les myrtres d'la vall&eacute;e, et dri&eacute;the li y'avait des j'vaux, des rouoges, des cangnis, et des bliancs.<br/>
<br/>
<p>&nbsp;</p>


<center><font color="#215e21"><h3>Chapitre 4, v&egrave;rsets 8-10</h3></font></center>
&Eacute;pis acouo la pathole du Seigneu v&icirc;nt &agrave; m&eacute; en d&icirc;thant, &quot;Les mains d'Z&eacute;robabel ont entanm&eacute; la fond&acirc;tion d'chutte ma&icirc;son-ch&icirc;n; ses mains l'adg&egrave;v'thont &eacute;tout. &Eacute;pis tu saithas qu'l&eacute; Seigneu d's arm&eacute;es m'a env'y&eacute; &agrave; t&eacute;. L&eacute; chein tch'a sgorn&eacute; la journ&eacute;e d'fr&eacute;lamp&icirc;ns s'r&ecirc;jouitha et v&egrave;rra l'plionmet dans la main &agrave; Z&eacute;robabel. Ches sept-ch&icirc;n sont l's i&egrave;rs du Seigneu, tchi seurvil'yent partoute la t&egrave;rre.&quot;<p>
&nbsp;<p>

<center><font color="#215e21"><h3>Chap&icirc;tre 5, v&egrave;rsets 1-4</h3></font></center><p>

J'&egrave;r&egrave;rgardis &agrave; haut et j'vis un parch&eacute;m&icirc;n volant. Et i' m'dit, &quot;Tch'est qu'tu vai?&quot;<br/>
<br/>
J'r&ecirc;ponnis, &quot;J'vai un parch&eacute;m&icirc;n volant tch'a dans les neu m&egrave;tres d&eacute; long et dans les quat' m&egrave;tres et d'mie d&eacute; laize.&quot;<br/>
<br/>
&Eacute;pis i' m'dit, &quot;Chennech&icirc;n est la mal&eacute;diction tch'avole partout l'pays, car ch&acirc;tchun tchi vole s'sa proscrit s'lon chein tch'est &ecirc;crit d'ssus d'un bord, et ch&acirc;tchun tchi fausse san t&ecirc;mouongnage s'sa proscrit s'lon chein tch'est &ecirc;crit d'ssus d'l'aut' bord. 'J'l'ai env'y&eacute;,' qu'l&eacute; Seigneu d's arm&eacute;es dit, 'et v'l&agrave; tch'entr&eacute;tha siez l'voleux et siez l'chein tchi fausse sa pathole par man nom, et i' d'meuth'tha dans chutte ma&icirc;son-l&agrave; et la passecritha, v&eacute;the la tch&egrave;rpent'tie et la machonn'nie.'&quot;<br/>
<br/>
<p>&nbsp;</p>

<center><font color="#215e21"><h3>Chap&icirc;tre 8, v&egrave;rsets 1-13</h3></font></center><p>
La pathole du Seigneu d's arm&eacute;es m'&egrave;rv&icirc;nt et m'dit: l&eacute; Seigneu d's arm&eacute;es dit chennech&icirc;n: J'sis m&acirc;rri pouor l'av'n&icirc;n d'Sion, j'sis m&acirc;rri pouor li d'eune grande m&acirc;rrisson. L&eacute; Seigneu dit chennech&icirc;n: J'sis d'&egrave;rtou &agrave; Sion et j&eacute; d'meuth'thai &agrave; J&eacute;rusalem et J&eacute;rusalem es'sa app'l&eacute; la ville d&eacute; bouonne fouai et l'mont du Seigneu d's arm&eacute;es l&eacute; mont saint. L&eacute; Seigneu d's arm&eacute;es dit chennech&icirc;n: Y r'&eacute;tha des vi&egrave;rs et des vielles assis dans les pi&egrave;ches d&eacute; J&eacute;rusalem, ch&acirc;tchun sa badgette &agrave; la main viyant sa vieill&egrave;che, et les pi&egrave;ches d'la ville es'sont remplyies d'moussetchots et d'moussetchettes &agrave; jouer. L&eacute; Seigneu d's arm&eacute;es dit chennech&icirc;n: Si ch'est un mithacl'ye pouor chein tchi reste d&eacute; chu peupl'ye, ch&eacute; s'sa-t-i' un mithacl'ye pouor m&eacute;, dit l'Seigneu d's arm&eacute;es. L&eacute; Seigneu d's arm&eacute;es dit chennech&icirc;n: Viy'-ous, j&eacute; s'sai l'sa&ucirc;veux d'man peupl'ye d'l'&Ecirc;st et d'man peupl'ye du Vou&ecirc;t, et j'les am&egrave;n'nai &agrave; seule f&icirc;n qu'i' d'meuthent &agrave; J&eacute;rusalem, et i' s'sont man peupl'ye &agrave; m&eacute;, et j&eacute; s'sai lus Dgieu en bouonne fouai et justice. L&eacute; Seigneu d's arm&eacute;es dit chennech&icirc;n: Qu'vos mains saient fortes, vous tch'&ecirc;coutez achteu ches patholes &egrave;s bouoches des proph&egrave;tes des jours quand nou m&icirc;nt bas la fond&acirc;tion d'la ma&icirc;son du Seigneu d's arm&eacute;es &agrave; seule f&icirc;n d'y fonder l'Templ'ye. Car d'vant chu temps-l&agrave; i' n'y'avait pon d'louethie d'hommes, i' n'y'avait pon d'louethie d'b&ecirc;tes, i' n'y'avait pon d'paix pouor l'chein tchi p&acirc;ssait et r'p&acirc;ssait, viyant l'enn'm&icirc;n, car j'avais &eacute;mo&ucirc;tchi du h&egrave;rtch&icirc;n entre les va&icirc;th&icirc;ns. Mais achteu j&eacute; n's'sai pon &egrave;s gens tchi restent coumme j'tais au temps p&acirc;ss&eacute;, dit l'Seigneu d's arm&eacute;es. Car par la s&egrave;m'thie d'la paix, la v&icirc;ngne s'en va donner du frit et la t&egrave;rre s'en va donner s'n avo&ucirc;t et l'ciel s'en va donner sa r&ocirc;s&eacute;e et l'restant du peupl'ye s'en va h&eacute;thiter tout chennech&icirc;n par m&eacute;. Et v'l&agrave; tchi s'adonn'na Oh &ecirc;fants d'Jud&eacute;e et &ecirc;fants d'Isra&euml;l qu'ous &ecirc;tiez maudits parmi les n&acirc;tions mais qu&eacute; J'vos donn'na man salut et ou s'sez b&eacute;nis. N'ayiz pon d'peux et qu'vos mains saient fortes.<br/>
<br/>
<p>&nbsp;</p>


<center><font color="#215e21"><h3>Chap&icirc;tre 9, v&egrave;rset 9</h3></font></center><p>
R&ecirc;jouis-t&eacute;, oh fil'ye Sion! Brai &agrave; hauteu d'vouaix, oh fil'ye J&eacute;thusalem! &Ecirc;v'ch&icirc;n vot' rouai veint &agrave; vous; il est triomphant et victorieux, humbl'ye et &ecirc;tch&egrave;rfroutchi sus un &acirc;non, sus un bidet, l'poulain d'eune &acirc;ne.<br/>
<br/>
<p>&nbsp;</p>

<center><font color="#215e21"><h3>Chap&icirc;tre 12, v&egrave;rsets 10-14</h3></font></center><p>

Et j'v&egrave;rs&eacute;thai sus la ma&icirc;son d'D&acirc;vi et sus l's habitants d'J&eacute;thusalem l'esprit d'gr&acirc;ce et d'supplyic&acirc;tion et i' r'gard&eacute;thont l'chein qu'il ont p&egrave;rchi et i' l'plieuth'thont coumme nou plieuthe un seul &ecirc;fant tch'est mort et lus peine s'sa ami&egrave;rtie coumme pouor plieuther un preunmi&eacute;-n&eacute;. Chu jour-l&agrave; y'&eacute;tha eune grande plieuth'thie &agrave; J&eacute;thusalem, grande coumme la plieuth'thie d'Haddadrimmon sus la pliaine d&eacute; M&eacute;dgiddo. Et l'pays plieuth'tha, ch&acirc;que fanmil'ye &agrave; san tout seu, la fanmil'ye &agrave; D&acirc;vi &agrave; san tout seu, et lus femmes &agrave; lus tout seu, la fanmil'ye &agrave; Nathan &agrave; san tout seu, et lus femmes &agrave; lus tout seu, la fanmil'ye &agrave; L&eacute;vi &agrave; san tout seu, et lus femmes &agrave; lus tout seu, la fanmil'ye &agrave; Sim&eacute;i &agrave; san tout seu, et lus femmes &agrave; lus tout seu, et toutes les fanmil'yes &agrave; lus tout seu, et lus femmes &agrave; lus tout seu.<br/>
<br/>
<p>&nbsp;</p>
<center><font color="#215e21"><h3>Chapitre 13, V&egrave;rsets 7-9</h3></font></center><p>

R&ecirc;vil'ye-t&eacute;, oh s&acirc;bre, contre l&eacute; gardeux d'mes br&eacute;bis et contre l&eacute; chein tch'est auve m&eacute;, qu'l&eacute; Dgieu d's arm&eacute;es dit: achou&ecirc;me l&eacute; gardeux d'br&eacute;bis et cache hortes les br&eacute;bis; et j&eacute; l&egrave;v'thai ma main contre les p'tits. Partout l'pays, qu'l&eacute; Seigneu dit, les deux tchi&egrave;rs s'sont cop&eacute;s et p&eacute;th&icirc;nm&eacute;s, mais l'tchi&egrave;rs y'enduth'thont. Et j'p&acirc;ss'sai chu tchi&egrave;rs-l&agrave; l'trav&egrave;rs du feu &agrave; seule f&icirc;n d'les affinnier coumme nou-s'affinne d'l'argent et l's &ecirc;prouver coumme nou-s'&ecirc;prouve d'l'or. Et i' criethont &agrave; m&eacute; et j'lus r&ecirc;ponn'nai; j'lus dithai, 'V'l&agrave; tch'est man peupl'ye.' Et i' dithont, 'L'Seigneu est not' Bou&ocirc;n Dgieu.'<br/>
<br/>
<p>&nbsp;</p>
<center><font color="#215e21"><h3>Chap&icirc;tre 14, v&egrave;rsets 6-9</h3></font></center><p>
Chu jour-l&agrave; i' n&eacute; f'tha ni fraid ni caud; et y'&eacute;tha l'jour &ecirc;t&egrave;rnel (coumme l&eacute; Seigneu l'conna&icirc;t), au run du jour et d'la niet, car quand veindra l's&eacute; la leunmi&eacute;the s'sa. Chu jour-l&agrave; l's ieaux vivantes d&ecirc;g&ocirc;l'lont d'J&eacute;thusalem, la ma&icirc;ntchi jusqu'&agrave; la m&eacute; d'l'&Ecirc;st et la ma&icirc;ntchi jusqu'&agrave; la m&eacute; du Vou&ecirc;t; et chenna continnue&ucirc;tha en &Ecirc;t&eacute; coumme en Hiv&eacute;. Et l'Seigneu d'veindra l'rouai partoute la t&egrave;rre; chu jour-l&agrave; l'Seigneu s'sa iun et san nom iun.<br/>
<br/>

<p>&nbsp;</p>
<FONT SIZE=2>
<i>Viyiz &eacute;tout:</i><p>
<ul>

<li><a href="biblye.html">La Bibl'ye</a><p>
<li><a href="biblye_hasard.html">Des v&egrave;rsets d'la Bibl'ye en J&egrave;rriais au h&acirc;sard</a><P>

</ul>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/zecharie8.html by HTTrack Website Copier/3.x [XR&CO'2014], Tue, 15 Jul 2025 14:01:23 GMT -->
</HTML>
