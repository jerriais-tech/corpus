<HTML>

<!-- Mirrored from members.societe-jersiaise.org/geraint/jerriais/saintmalo1913.html by HTTrack Website Copier/3.x [XR&CO'2014], Tue, 15 Jul 2025 14:00:40 GMT -->
<HEAD>
<TITLE>Eune Visite &agrave; St. M&acirc;lo</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Eune Visite &agrave; St. M&acirc;lo</h2></font></center><p>

Ch'tait au c'menchement du mais d'Mai, 1913.<br/>
<br/>
L&eacute; bat&eacute; pilote Num&eacute;tho 2, qu'est connu souos l'nom d&eacute; RIVAL, v'nait d'&ecirc;tre ram&ecirc;nagi tout &agrave; neu et tout frais peint, cons&eacute;quemment i' brillait comme l&eacute; yacht d'un grand milord. <br/>
<br/>
L'&ecirc;tchipe, qui d'ailleurs en sont les propri&eacute;taithes, en 'taient bein ordgilleux, et avec raison, et i' d&eacute;ciditent qu'i' s'sait bouon, devant qu&eacute; d&eacute; c'menchi lus saison d'&ecirc;t&eacute;, d'inviter deux's-trais d'lus anm&icirc;ns et d'faithe un &quot;cruise&quot; &agrave; St. M&acirc;lo pour aller vaie les patates, et c&eacute;t&eacute;ra.<br/>
<br/>
Nou-s-en p&acirc;lit longtemps, mais &agrave; la f&icirc;n l&eacute; jour fut fix&eacute;; ch'tait un jeudi mat&icirc;n, et fallait sorti d'la cauchie &agrave; siex heuthes. Tout l'monde s'y trouvit, et nou n'peut pas dithe autrement, ch'tait des gens tout &agrave; fait dist&icirc;ndgis qui s'emb&egrave;rtch&icirc;tent &agrave; bord d&eacute; chu bat&eacute;-l&agrave;.<br/>
<br/>
I' y-avait je n'sai pas combein d&eacute; Cap'taines au long cours, un ex-D&eacute;put&eacute; &egrave;s Etats, un Pr&eacute;sident d'Club d&eacute; Tir, un membre d&eacute; Conmit&eacute; d'Tax&acirc;tion, un V&icirc;ngt'nyi Militaithe, enf&icirc;n tout ch'qui y-avait d&eacute; pus haut pliaichi dans l'&icirc;le.<br/>
<br/>
Pour en dithe la v&eacute;thit&eacute; che n'tait qu&acirc;si pas prudent pour autant d'p&egrave;rsonnages &icirc;mportants d&eacute; tchitter J&egrave;rri dans l'm&eacute;me temps.<br/>
<br/>
A siez heuthes du mat&icirc;n nou n'peut pas s'attendre &agrave; vaie fort d&eacute; monde sus la cauchie pour vos bailli un bouon &quot;send-off&quot;, ch'est pourtchi ch'n'est pas &ecirc;tonnant si nos m&ecirc;ssieux s'en f&ucirc;tent sans qu'i' y-eusse autcheune d&eacute;monstration. <br/>
<br/>
L&eacute; vent n'souffliait pas bein d&ucirc; et chein qu'i' y-en avait &eacute;tait contraithe, ch'est pourtchi nou d'mandit &agrave; Jack si ch'est qu'i' savait &agrave; peu pr&egrave;s &agrave; tchille heuthe qu&eacute; nou-s-arriv'thait &agrave; St. M&acirc;lo.<br/>
<br/>
I' r&ecirc;ponnit qu&eacute; si pouvait rondi la Bouie du Nord-vou&eacute;t des M&icirc;ntchais &agrave; neuf heuthes, qu'i' d'vaient arriver l&agrave;-bas &agrave; eune heuthe et d'mie ou deux heuthes d&eacute; l'arl&eacute;v&eacute;e. Fra&icirc;nque, qu'&eacute;tait &agrave; la barre, sa pliaiche d'habitude, s&eacute; m&icirc;nt &agrave; ritonner et dit: &quot;Vaithe, ch'est SI. Si ma tante avait 't&eacute; un homme oulle &eacute;thait 't&eacute; m'n oncl'ye.&quot;<br/>
<br/>
Quand v&icirc;nt un temps l&eacute; vent mollit tout &agrave; fait et l'bat&eacute; n'en fa&icirc;thait pas du tout; la math&eacute;e l'entra&icirc;nit un but dans l'seur-vou&ecirc;t, et quand ou r'tou&ocirc;nnit i' r'v&icirc;nt sus ses pas, mais pas moyen d'vaie chutte c&eacute;l&eacute;bre bouie d&eacute; tchi qu'i' fallait faithe l&eacute; tou. Nos m&ecirc;ssieux d'mand&icirc;tent &egrave;s pilotes si ch'est qu'ils 'taient seux qu'i' y-en avait ieune, ou p't&ecirc;tre qu'ou s'en_'tait all&eacute;e &agrave; la d'rive.<br/>
<br/>
A mi&eacute; la matinn&eacute;e iun des Cap'taines au long cours qui n'avait pas mins l'pid sus un bat&eacute; pour quatorze ans, c'menchit &agrave; blianchi atouo des babinnes; l&eacute; bieau temps, la belle couleu d'la m&eacute;, et la belle c&ocirc;te d&eacute; Jerri qui r'l&icirc;sait au sol&eacute;, tout chenna c&eacute;ssit d'aver autchun &icirc;nt&eacute;th&ecirc;t pour li, ch'est pourtchi i' d'vallit &agrave; bas dans la chambre et Jack li'a&icirc;dgit &agrave; s'mettre au liet. B&eacute;t&ocirc;t nou ou&iuml; des soupirs et des g&eacute;missements (geints) et il 'tait bein &ecirc;vident qu&eacute; l'pou&ocirc;rre Cap'taine &eacute;tait bein liain d'&ecirc;tre &agrave; s'n aise.  En d'vallant en bas, chein qui l'avait &egrave;rconsol&eacute; un mio &eacute;tait d&eacute; penser qu'i' s'en aller bein vite aver d'la compagnie car i' s'&eacute;tait ap&egrave;rchu qu&eacute; George patha&icirc;ssait aver la p&eacute;pie &eacute;tout li, mais les heuthes s&eacute; p&acirc;ssaient et i' ou&iuml;yait la conv&egrave;rs&acirc;tion sus l'pont et &egrave;rm&egrave;rtchit qu&eacute; par bord&eacute;es George avait autant d'becque comme autchun d's autres. Cap'taine n&eacute; pouvait pas comprendre chenna et i' d'mandit &agrave; Jack: &quot;Est-che qu'i' n's'en va pas &ecirc;tre malade don, li?&quot; Et l'autre l&icirc; dit: &quot;Malade! v'l&agrave; pus qu'eune heuthe et d'mie qu'i' n'fait qu&eacute; d'd&ecirc;g&ocirc;sillonner par 'sus l'bord.&quot; <br/>
V'L&agrave; tchi pathut l&icirc; faithe un mio d'plia&icirc;si, mais au m&ecirc;me instant i' ou&iuml; la vouaix &agrave; George qui criyit au chef &quot;Reggie, apportes-m&eacute; eune boutelle d&eacute; bi&eacute;the!&quot; Chenna l'd&ecirc;gou&ocirc;ti tout &agrave; fait, et comme i' s'f&icirc;t: &quot;Bah! ou n'allez pas m'dithe que ch't homme-l&agrave; est malade d'la m&eacute;, par exempl'ye!&quot;<br/>
&nbsp;<br/>
Eh bein, i' f&ucirc;tent eune partie d'lus jour &agrave; &eacute;prouver &agrave; g&acirc;ngni jusqu'&agrave; chutte malheutheuse bouie et quand v&icirc;nt un temps i' pouvaient just&eacute;ment la vaie &agrave; l'horizon, mais la math&eacute;e l&eacute;s emp&ecirc;chit d'aller en faithe l&eacute; touo, ch'est pourtchi Fra&icirc;nque s&eacute; d&eacute;cidit d&eacute; p&acirc;sser &agrave; trav&egrave;rs des M&icirc;ntchais, dans l'p&acirc;ssage entre la bouie et les D&ecirc;ries Angliaises.<br/>
&nbsp;<br/>
Je n'sai pas si j'd&eacute;vthais publier des s&eacute;grets professionnels, mais en cas qu'ou vos trouv&eacute;thiez tchique bord&eacute;e dans la m&ecirc;me position, j'm'en vais vos donner les m&egrave;rs pour navidgi chu passage-l&agrave; avec se&ucirc;thet&eacute;. I' faut garder l&eacute; quatri&eacute;me rang d'patates dans l'grand clios &agrave; Fra&icirc;nque H&acirc;cou d'l'&Ecirc;ta, en l&icirc;ngne avec la Corbi&eacute;the et v'l&agrave; tchi vos condit drait &agrave; trav&egrave;rs.<br/>
&nbsp;<br/>
A mi&eacute; l'arl&eacute;v&eacute;e, i' c'mench&icirc;tent &agrave; vaie la c&ocirc;te d&eacute; France et &agrave; forche d&eacute; garder la beaupr&eacute;e point&eacute;e sus St. M&acirc;lo i' parv&icirc;ntent &agrave; y-arriver, mais la niet 'tait v'nue et les bouonnes gens qui les attendaient et qui s'&eacute;taient pr&eacute;path&eacute;s pour lus donner eune reception d&icirc;ngne des traditions d'la ville, &eacute;taient v'nus &agrave; la fin &agrave; lus enn'yer et s'en 'taient all&eacute;s lus couochi. Par l&eacute; temps qu'nos gens ancr&icirc;tent en d'dans du M&ocirc;le il 'tait huit heuthes et d'mie du s&eacute; et i' f&ucirc;tent oblyigis de rester l&agrave; dans lus bat&eacute; jusqu'&agrave; trais heuthes du mat&icirc;n en attendant qu'les portes du bach&icirc;n ouvr&icirc;ssent pour les la&icirc;ssi entrer.<br/>
<br/>
D&eacute; vi&egrave;rs deux heuthes la c&ocirc;ne d'un grand 'steamer' qui p&acirc;ssait tout pr&egrave;s d'ieux les r&ecirc;vilyi en sursaut et i' lus pr&eacute;path&icirc;tent pour entrer dans l'bach&icirc;n souotre li. Eune fais en pliaiche nos bouonnes gens s&eacute; couoch&icirc;tent pouor d&eacute; bouon et dorm&icirc;tent paisibli&eacute;ment jusqu'&agrave; huit heuthes. I' fallit &eacute;tre visit&eacute;s par la douanne, mais ch'tait rein qu'eune affaithe d&eacute; forme, car l&eacute;s offici&egrave;rs v&icirc;tent bein tout d'suite par les nobl'yes physionomies d&eacute; nos m&eacute;ssieux qu'ils 'taient bein liain d'&ecirc;tre fraudeurs.<br/>
<br/>
L&eacute; p'tit RIVAL causit tout &agrave; fait eune sens&acirc;tion dans l'Port d&eacute; St. M&acirc;lo par s&eacute;n appathence chic et comme i' faut, et ch'tait des chents p&egrave;rsonnes qui l'adm&icirc;thitent tandi qu'i' fut l&agrave;.<br/>
<br/>
Nou d&ecirc;jeunit &agrave; bord et pis, aupr&egrave;s, nou t&icirc;nt eune r&eacute;ception d&eacute; touos les grands fonctionnaithes qui voul&icirc;tent visiter nos m&ecirc;ssieux. Comme i' n'y-en v&icirc;nt pon bein des pi&egrave;ches v'l&agrave; tchi n'duthi pas  longtemps, ch'est pourtchi i' s'en f&ucirc;tent engagi eune vaituthe pour faithe eune tou&ocirc;nn&eacute;e dans les contr&eacute;es &agrave; patates et pis aller mangi d's hitres &agrave; Cancale. <br/>
<br/>
L&eacute; jour s&eacute; p&acirc;ssit sans autchun &ecirc;v&eacute;nement extraordinaithe, sinon qu'ils appr&icirc;ntent que les patates craissent vite par-l&agrave;.<br/>
<br/>
Tandi qu'ils 'taient &agrave; en admither un bieau betchet qu'&eacute;tait qu&acirc;siment bouon &agrave; d&ecirc;foui, la femme &agrave; tchi il appartenait lus dit qu&eacute; n'y-avait qu'siex s'maines qu'ils 'taient pliant&eacute;es, L&eacute; bouonhomme Joe, qui s'y r'conna&icirc;t un mio, li r&ecirc;ponnit qu'i' n'avait pas d'peine &agrave; l'craithe, mais Ned, li, en &ecirc;rachit deux's-trais pliantes et rapportit les patates en J&egrave;rri pour les compather auve les siennes.<br/>
<br/>
Ch'tait &agrave; l'H&ocirc;tel de l'Union qu&eacute; nos m&ecirc;ssieux lus &ecirc;tably&icirc;tent duthant lus s&eacute;jour, alors ch'tait l&agrave; qui d&icirc;n&icirc;tent quand i' f&ucirc;tent &egrave;rv&eacute;nus d'lus tou&ocirc;nn&eacute;e.<br/>
<br/>
Mais l&eacute; brit avait couothu qu'ils 'taient &agrave; St. M&acirc;lo et longtemps d'vant qui' f&ucirc;ssent finis d'd&icirc;ner, l'h&ocirc;tel c'menchit &agrave; emplyi d'monde qu'&eacute;taient v'nus pour les vaie; ch'tait pour la pus grand partie des familles j&egrave;rriaises qui sont &ecirc;tablyies l&agrave;-bas.<br/>
<br/>
Aupr&egrave;s qu'ils e&ucirc;tent &ecirc;changi des comply&icirc;ments et qu'tout l'monde avait d'mand&eacute; des nouvelles d&eacute; ses gens en J&egrave;rri l&eacute;s uns voul&icirc;tent aller faiths un touo dans la ville, mais comme i' tchiyait d'la plyie eune partie d'ieux rest&icirc;tent &agrave; l'h&ocirc;tel a l'abri. Iun d'la dgaingue avait emport&eacute; un patchet d'cartes avec li, et i' l'trouv&icirc;tent bein c'mode, car v'l&agrave; tchi lus bailli eune chance de passer la s&eacute;th&eacute;e &agrave; jouer &agrave; &quot;Happy Families&quot;.<br/>
<br/>
Ch'tait pour des pais d'Mai qui jouaient et quand i' f&ucirc;tent finis d'lus gamme, George trouvait qu'il en avait p&egrave;rdu trente-ch&icirc;nq a san tout seu. Jack l&icirc; dit qu'il 'tait un menteux et i' n's'en fallit pas fort qu'i' n'y e&ucirc;sse du brit, mais aupr&egrave;s qu&eacute; l'caltchul avait 'tait fait comme i' faut, nou trouvit qu&eacute; ch'tait George qui s'&eacute;tait tromp&eacute;, car i' n'avait p&egrave;rdu qu&eacute; trais pais d'Mai tout ensembl'ye. <br/>
<br/>
D&eacute; vi&egrave;rs onze heuthes nou s'entre dit &quot;&agrave; d'main&quot; et les membres d&eacute; l'&ecirc;tchipe s'en f&ucirc;tent couochi &agrave; bord du bat&eacute;.<br/>
<br/>
L&eacute; lend'main au mat&icirc;n, nos m&ecirc;ssieux d'l'h&ocirc;tel, d&egrave;s qu'i' f&ucirc;tent l&eacute;v&eacute;s s'en f&ucirc;tent jusqu&eacute; sus l'tchai pour vaie comment qu'tout allait, et i' n'trouv&icirc;tent qu&eacute; trais hommes &agrave; bord, tous dans un div&egrave;rs &ecirc;tat d'excit&acirc;tion et d&eacute; m'sesp&eacute;. I' y'en avait iun qui mantchait. P&egrave;rsonne n&eacute; l'avait veu d&eacute;pis huit heuthes du s&eacute; d&eacute; d'vant. Che fut eune const&egrave;rnation g&eacute;n&eacute;rale. Nou fouoillit l'bat&eacute; d'un but &agrave; l'autre, nou r'gardit dans 'l'chain locker' et jusqu&eacute; dans l'bathi &agrave; lard, mais partout ch'tait visage d&eacute; bouais.<br/>
<br/>
En veue des trag&eacute;dies qui lus sont tchiquefais d&ecirc;roul&eacute;es a St. M&acirc;lo, nou s'&icirc;nmaginnit les pus t&egrave;rribl'yes possibilit&eacute;s et nou p&acirc;lit m&ecirc;me d&eacute; dradgi l'bach&icirc;n, quand tout d'un coup Reggie criyit &quot;Here he comes!' Et ch'tait bein vrai, notre homme s'en v'nait ava&ucirc; la cauchie, frais comme un p&icirc;nchon, avec sa mackintosh et sa neuve castchette. Nou-s-&eacute;thait dit qu&eacute; ch'tait un amitha ou bein un ma&icirc;tre-d'port.<br/>
<br/>
I' fallait d'explyic&acirc;tions &agrave; ch't heu, et i' lus racontit eune longue histou&egrave;the comment qu&eacute;, quand il 'tait &agrave; r'garder les boutiques i' s'&eacute;tait &ecirc;dg&eacute;th&eacute; dans des c'm&icirc;ns d'trav&egrave;rs et avait compli&egrave;tement p&egrave;rdu`ses 'bearings'. Il avait 'tait obliyigi d&eacute; d'mander &acirc;sile pour la niet &agrave; un vi&egrave;r coupl'ye qui l&icirc; f&ucirc;tent bein bouons et qui l'la&icirc;ss&icirc;tes p&acirc;sser la niet dans lus grainyi. Il avait couochi tout seu l&agrave; d'dans et y-avait happ&eacute; eune su&eacute;e d'fraid.<br/>
<br/>
Touos l's autres ritonnaient d&eacute; oui tout ch'la, et pis i' s'entre d&icirc;saient, aupr&egrave;s, qu'i' n'en criyaient pas un mot. Ch'est dr&ocirc;le tout d'm&ecirc;me comme i' y-a des gens qui sont &icirc;ncr&eacute;dules.<br/>
<br/>
Aupr&egrave;s qu'nou-s-eut r'path&eacute; tout &agrave; bord et m&icirc;ns tout &agrave; la cli&eacute;, nou-s-arrangit avec un batelyi d&eacute; garder s'n yi sus l'bat&eacute; duthant la journ&eacute;e et cache, v'l&agrave; nos messieux dans l'train pour aller p&acirc;sser l'jour &agrave; Dinan.<br/>
<br/>
Pour lus d'senn'yer sus un t&eacute; long viage i' r'fallit s'&egrave;rmettre &egrave;s &quot;Happy Families&quot;. Joe et Harry n&eacute; voulaient pas'y jouer, ieux, ch'est pourtchi i' r'gardaient la campangne &agrave; trav&egrave;rs d&eacute; tchi qu'i' p&acirc;ssaient et d&eacute; temps en temps fa&icirc;saient d'lus mus pour apa&icirc;si les gar&ccedil;ons quand i' y-avait appathence d&eacute; brit. Jack, li, viyait des pids d'pie dans touos les bouais et voulit s'amuser &agrave; les compter. Aupr&egrave;s qu'il en eut compt&eacute; dans les sept chents, l&eacute;s autres voul&icirc;tent y r'garder d'pus pr&egrave;s pour vaie don, r&ecirc;ellement d&eacute; tch'est qui s'agissait, et pis, che n'tait pas des nids du tout, mais des touffes d&eacute; dgi!<br/>
<br/>
La journ&eacute;e &agrave; Dinan fut bein agriabl'ye; nou visitit deux's-trais  des pliaiches les pus &icirc;nt&eacute;r&ecirc;ssantes et nou s'en r'v&icirc;nt l's&eacute; &agrave; St. M&acirc;lo avec l'&icirc;ntention d&eacute; l'ver l'ancre pour J&egrave;rri l&eacute; lendemain mat&icirc;n, mais i' v&icirc;nt &agrave; faithe un temps p&eacute;thissabl'ye et quand nou s'entre tchittit l's&eacute; ch'tait avec l'id&eacute;e qu'il 'tait tout &agrave; fait probabl'ye qu&eacute; nou n'st&egrave;rt&eacute;thait pon.&nbsp;<br/>
<br/>

<i>Monte Cristo, 1913</i><br/>
<i>(mod&egrave;rn&icirc;s&eacute; l&eacute; 25 d&eacute; F&eacute;vri, 1969)</i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="saintmalo.html">Saint M&acirc;lo</a><p>
<li><a href="gdfsaintmalo.html">Les d'vis du Bouan'homme George</a><p>
<li><a href="stmalo.html">L&eacute; Bat&eacute; d'St. M&acirc;lo</a><p>
<li><a href="pmparame.html">La s&eacute;th&eacute;e &agrave; Param&eacute;</a><p>
<li><a href="cahouain1929.html">L&eacute; Caouain et la tonnelle</a><p>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="dinard1.html">How Piteur and Sam Go to Dinard</a><p>
<li><a href="dinard2.html">That Dinard Excursion</a><p>
<li><a href="bretangne.html">La Br&eacute;tangne</a><p>
<li><a href="assembliee/bretagne.html">Excursion en Br&eacute;tagne</a><p>
<li><a href="assembliee/lamballe.html">Excursion &agrave; Lamballe</a><p>
<li><a href="lettrejerriaise6.html">La Lettre J&egrave;rriaise</a><p>
<li><a href="cahouain_stbrieuc.html">V'l&agrave; tchiques semaines que je n'vos ai pas p&acirc;l&eacute; d'Marie Hibou</a><p>
<li><a href="lettrejerriaise15.html">Lettre J&egrave;rriaise</a></p>
<li><a href="paysgallo.html">Au Pays Gallo</a><p>
<li><a href="batchieaux.html">I' n'est pon tr&eacute;jous math&eacute;e quand l'bat&eacute; fliotte</a><p>
<li><a href="michet.html">Un Viage au Mont St. Michet</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/saintmalo1913.html by HTTrack Website Copier/3.x [XR&CO'2014], Tue, 15 Jul 2025 14:00:40 GMT -->
</HTML>

