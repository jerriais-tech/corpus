<HTML>

<!-- Mirrored from members.societe-jersiaise.org/geraint/jerriais/gdfnouvieaumonde.html by HTTrack Website Copier/3.x [XR&CO'2014], Tue, 15 Jul 2025 13:45:07 GMT -->
<HEAD>
<TITLE>Dans l'Nouvieau Monde</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Dans l'Nouvieau Monde</h2></font></center><p>

<font size="-1">Ottawa, Ontario,<br/>
Cannada.<br/>
L&eacute; 25 d'octobre, 1975.<br/></font>
<br/>
Moussieu l'R&eacute;dacteu,<br/>
<br/>
Mardi mat&icirc;n d'chutte s&eacute;maine j'tais &agrave; d&ecirc;jeuner siez-m&eacute; dans L'M&eacute;nage &egrave;s Feuvres, &agrave; <a href="st_ouen.html">St. Ou&euml;n</a>, et m&ecirc;cr&eacute;di mat&icirc;n j'tais &agrave; d&ecirc;jeuner siez man fr&eacute;the Fra&icirc;nque en <a href="etatsunnis.html">Am&eacute;thique</a>. Criy'-ous qu&eacute; v'la tchi m'sembliait dr&ocirc;le? Nann&icirc;n, ma f&eacute;, pon dut tout! Et dans l'entr&eacute;temps j'avais 't&eacute; &agrave; deux des pus &icirc;mportantes capitales du monde: Londres, en Angli&eacute;t&egrave;rre, et Washington, en Am&eacute;thique. J'avais p&acirc;ss&eacute; huit heuthes et d'mie &agrave; eune mouoyenne d&eacute; trente mille pids en l'air en d'ssus d'la t&egrave;rre et d'la m&eacute;, bein en d'ssus des nuages tch'&eacute;taient comme un bieau tapis d'blianche la&icirc;ne en d'ssous d'm&eacute;, r'lisant au sol&eacute;.<br/>
<br/>
Si nou-s-avait dit ch'la &agrave; iun d'nouos anch&ecirc;tres il &eacute;thait sans doute creu qu&eacute; ch'tait du bl&egrave;rn&icirc;n ou des biougses d'un pouorre esprit bisc&acirc;si&eacute;. Enf&icirc;n, nou pouorrait l&icirc; pardonner ch't' opinnion-l&agrave; quand nou pense qu&eacute;, m&ecirc;me au c'menchement d&eacute; m'n existance &agrave; la forge, &agrave; St. Ou&euml;n, i' prannait au mains un mais (&agrave; tchiques exceptions quand un navithe &agrave; vailes avait bouan vent tout l'long d'un viage) &agrave; croua&icirc;si la m&eacute; d'J&egrave;rri au Nouvieau Monde.<br/>
<br/>
Nou m&eacute; d'mande tchiquefais comment qu'nou p&acirc;sse l&eacute; temps, assis &agrave; bord d'un <a href="gdfavion.html">avion</a> duthant huit heuthes et pus. Ch'est s'lon. Quant &agrave; m&eacute;, j'sis tr&eacute;jous tout seu et l'plia&icirc;si du viage d&eacute;pend hardi &agrave; tchi sorte d'p&egrave;rsonne tch'est assise &agrave; c&ocirc;t&eacute; d'm&eacute;. Qu&eacute; ch&eacute; s'sait homme ou femme, i' peuvent &ecirc;t' bavards, et pour m&eacute; (&agrave; tchiques exceptions, sans doute) ch'est eune emb&ecirc;te. &Agrave; c'menchi y'a l'brit continnuel des motos et i' faut p&acirc;ler gentiment haut pour s&eacute; faithe ou&iuml;, et pis y'a l'fait qu&eacute; j'oua&iuml; un mio haut m&eacute;-m&egrave;me. Ch'est en tchi, pour m&eacute;, ch'n'est pon eune a&icirc;sie manni&eacute;the d&eacute; passer l'temps, pr&icirc;ncipalement si la convers&acirc;tion n'est pon entouorre un sujet qu&eacute; j'consid&eacute;the &icirc;nt&eacute;r&ecirc;ssant. L'id&eacute;al pour m&eacute; est d'li&eacute;the un bouan livre et d'<a href="dormivoc.html">dormillonner</a> d'temps en temps. Et pis l'heuthe du r'pas a&icirc;gue &agrave; p&acirc;sser l'temps, et entre les r'pas les belles jannes filles tchi les s&egrave;rvent veinnent vouos d'mander si nou-s-a b&eacute;soin d'tchiquechose &agrave; baithe.<br/>
<br/>
Dans les grands avions &agrave; r&eacute;action (&quot;jumbo jets&quot;) la <a href="gdftelevision.html">t&eacute;l&eacute;vision</a> est m&icirc;nse en allant duthant l'viage. Pour ou&iuml; la vouaix des acteurs dans l'film i' faut s'mett' des boutons &ecirc;couteurs, r'li&eacute;s ensembl'ye par un cordon &ecirc;lectrique, dans l's ouothelles, et i' faut payi &agrave; bein pr&egrave;s v&icirc;ngt-ch&icirc;n ch'l&icirc;ns pour l&eacute; privil&egrave;ge d'&ecirc;couter. V'la tchi n'emp&ecirc;che pon d'&egrave;rgarder l'film sans l'&ecirc;couter, mais je n'm'emb&ecirc;te pon d'l'&egrave;rgarder ou d&eacute; l'ou&iuml;. J'aime mus cliore l'yi et dormillonner. Mais ch'est sans doute eune affaithe d&eacute; go&ucirc;t. Les bavards aiment &agrave; bavarder n'&icirc;mporte o&ugrave;'est tch'i' lus trouvent.<br/>
<br/>
Et la vie en Am&eacute;thique? Eh bein, l'temps 'tait pus caud quand j'arriv&icirc;nmes &agrave; Washington tch'i' n'l'&eacute;tait en tchittant J&egrave;rri. Septante d&eacute;gr&eacute;s Fahrenheit et un bieau sol&eacute; couochant. Comme j'n'avais 't&eacute; qu'ch&icirc;n mais hors du pays j&eacute; n'pouvais pon m'attendre &agrave; vaie grands changements, mais les prix d'la nouorrituthe et d&eacute; toutes commodit&eacute;s ont hardu renchi&eacute;thi. J'criyais qu&eacute; 45 &quot;pence&quot; (neu ch'l&icirc;ns du temps p&acirc;ss&eacute;) 'tait hardi pour aver mes <a href="gveux.html">j'veux</a> cop&eacute;s en J&egrave;rri l'aut' jour, mais ich&icirc;n en Am&eacute;thique v'la tchi cou&ocirc;te deux louis, et au <a href="cannada.html">Cannada</a>, d'l'aut' c&ocirc;t&eacute; d'la rivi&eacute;the d&eacute; Detroit, v'la tchi cou&ocirc;te trente ch&eacute;l&icirc;ns. Y'a tchique temps, j'd&icirc;sais &agrave; un barbyi: &quot;Ch'n'est pon ravissant qu'les jannes gardent lus j'veux longs &agrave; ch't heu tch'i' cou&ocirc;te tant &agrave; les faithe coper!&quot;<br/>
<br/>
&quot;P't-&ecirc;t' bein,&quot; i' m'dit, &quot;mais les cheins tch'en souangnent, d&eacute; lus longue cr&icirc;ngne, comme i' faut, vont &egrave;s salons d'bieaut&eacute; des femmes pour les faithe pather et r'graie, et v'la tchi lus cou&ocirc;te bein pus.&quot;<br/>
<br/>
Mais la grand' partie d'ieux n'en souangnent pon et nou les vait partout dans la ville atout lus j'veux draits comme des patchets d'chandelle en d'ssus du r&eacute;v&egrave;rs en dri&eacute;the d&eacute; lus c&acirc;saques ou c'm&icirc;nses. J'm&eacute; sis souvent d'mand&eacute; comment dgi&acirc;tre tch'i' peuvent s'&icirc;nmaginner qu&eacute; v'la tchi patha&icirc;t bein. Et acouo i' patha&icirc;ssent trouver des jannes filles! V'la tchi prouve, comme j'l'ai mentionn&eacute; d'vant, qu&eacute; ch'est eune affaithe d&eacute; ch&acirc;tchun &agrave; san go&ucirc;t, comme d&icirc;sait l'chein tch'embraichait sa trie, resp&eacute;!<br/>
<br/>
Pour l&eacute; moment, j'sis &agrave; jou&iuml; d'la vie au <a href="gdfcannada.html">Cannada</a>. J'nouos en sommes v&eacute;nus &agrave; <a href="gdfottawa.html">Ottawa</a>, mes fr&eacute;thes Fra&icirc;nque et Jim et m&eacute;, en moto, pour v&icirc;siter nouot' fr&eacute;the Sydney, sa femme et sa fanmil'ye, et nouot' soeu Emily et sa fanmil'ye. J'avons cachi les ch&icirc;n chents milles d&eacute; Detroit ich&icirc;n dans dgiex heuthes. Ch'n'est pon si vite comme par avion, mais ch'est vite assez. Et ch'est eune grand' jouaie pour nous, quatre fr&eacute;thes sus ch&icirc;nq, d&eacute; s'trouver ensembl'ye pour un p'tit d'temps, sustout comme trais d'nous d&ecirc;p&acirc;ssent la huiptantaine. Et j'aimons tous J&egrave;rri et j'prannons ch't' occ&acirc;sion pour dithe bonjour et bouanne chance &agrave; touos nouos anm&icirc;ns tch'ont la chance et l'bonheu d'y d'meuther.<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfottawa.html">Ottawa - la belle capitale du Cannada!</a><p>
<li><a href="gdfottawa2.html">Ottawa</a><p>
<li><a href="gdfottawa3.html">Ottawa</a><p>
<li><a href="gdfottawa4.html">Ottawa</a><p>
<li><a href="gdfcannada.html">Au Cannada</a><p>
<li><a href="ocannada.html">Oh Cannada</a><p>
<li><a href="gdftchipays.html">Tchi pays!</a><p>
<li><a href="gdfameth.html">D'&egrave;rtou en Am&eacute;thique</a><p>
<li><a href="etatsunnis.html">Les Noms d's &Ecirc;tats d's &Ecirc;tats-Unnis d'Am&eacute;thique</a><p>
<li><a href="gdfamethique1970.html">Des mios d'J&egrave;rri en Am&eacute;thique</a><p>
<li><a href="gdfamethique1970b.html">D'&egrave;rtou en Am&eacute;thique</a><p>
<li><a href="chicago.html">Les J&egrave;rriais &agrave; Chicago</a><p>
<li><a href="newyorknewyork.html">Gr&ocirc;sse Pomme</a><p>
<li><a href="gdf7heuthes.html">Dans sept heuthes!</a><p>
<li><a href="gdfavion.html">En Avion!</a><p>

<li><a href="gdftexas2.html">L&eacute; Texas</a><p>
<li><a href="gdfamethique1977.html">D'&egrave;rtou en Am&eacute;thique</a><p>
<li><a href="gdfamethique1972b.html">D'&egrave;rtou en Am&eacute;thique</a><p>
<li><a href="gdfeisenhower.html">En m&eacute;mouaithe d'Eisenhower</a><p>
<li><a href="gdfpatuthe3.html">Changement d'p&acirc;tuthe!</a><p>
<li><a href="gdfpatuthe6.html">Changement d'p&acirc;tuthe!</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="gdftou1.html">En fa&icirc;thant l'tou du monde...</a><p>
<li><a href="gdftou2.html">En fa&icirc;thant l'tou du monde...</a><p>
<li><a href="gdfcaud.html">I' fait caud, ich&icirc;n!</a><p>
<li><a href="gdfmontangnes.html">Au pid des montangnes</a><p>
<li><a href="gdfviage.html">En viage</a><p>
<li><a href="pequethies.html">Les P&ecirc;quethies d'la C&ocirc;te</a><p>
<li><a href="gaspe1896.html">A M. l'Editeu d'la &quot;Nouvelle Chronique&quot;</a><p>
<li><a href="capbreton1888.html">A Moussieu l'Editeu d'la &quot;Nouvelle Chronique.&quot;</a><p>
<li><a href="gdfcote2.html">Les J&egrave;rriais &agrave; La C&ocirc;te</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
<li><a href="media.html">Les M&eacute;dias et les commeunic&acirc;tions</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfnouvieaumonde.html by HTTrack Website Copier/3.x [XR&CO'2014], Tue, 15 Jul 2025 13:45:07 GMT -->
</HTML>

