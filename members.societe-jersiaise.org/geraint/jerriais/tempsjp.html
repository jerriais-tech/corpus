<HTML>
<HEAD>
<TITLE>L&eacute; temps</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; temps</h2></font></center><p><br>
<CENTER><TABLE><TR><TD>
<i>Samedi, l&eacute; 21 d&eacute; mar, 1914.</i><br>
<br>
Tchi temps, bouann's gens, en a-ti' fait, en fait-i'? <br>
Et l's astrologues s&eacute; trompent bein, ieux auv' lus scienche, <br>
Quand i' nos content qu&eacute; ch'est ani&egrave;t samedi, <br>
Qu&eacute; pour se&ucirc;r, l&eacute; printemps c'menche -<br>
Tout en a bein la minne, vra&icirc;ment, du r'nouv&eacute;, <br>
Plyie, grile, n&eacute;, et l&eacute; vent tchi nos en so&ucirc;ff'ye du rude! <br>
Et si, par chance, ou-s-entend&egrave;z grive ou m&ecirc;le s&ucirc;fflier, <br>
I' n&eacute; l'font pon par plia&icirc;si, ch'est par habitude.<br>
<br>
Vouaire, vous astrologues, vous et votre anmin -<br>
Un aut' bieau farceux, l&eacute; Clerque du Temps -<br>
T&acirc;chiz d&eacute; faire d'autres caltchuls pour l&eacute; temps &agrave; v'nin, <br>
Et n'&ecirc;prouv&egrave;z pon &agrave; vos motchi des gens; <br>
Dites dans l'Almannas qu&eacute; l&eacute; printemps c'mench'ra <br>
Pour se&ucirc;r et pour tr&eacute;jous l&eacute; prumi d'avri, <br>
Et s'i' g&egrave;le, s'i' tchait d'la plyie ou n&eacute; chu jour-l&agrave;, <br>
Ch'est l&eacute; jour &egrave;s farceurs - faudra-t-i' s'm&acirc;rri?<br>
<br>
Iun d'nos vieux, philosophe quoaiqu' raboteux d'routes,<br>
Tout coumme, n&eacute; s&eacute; g&ecirc;ne pon d&eacute; vos pr&eacute;dictions,<br>
Car i' crait aver d&ecirc;cou'ert, i' n'en a pas d&eacute; doute,<br>
L&eacute; s&eacute;cret du boulevers&eacute;ment d&eacute; toutes les saisons;<br>
L'aut' s&eacute;maine, un jour qu'il amouoch'lait du pit&eacute;,<br>
Un va&icirc;sin, tout bouann'ment, l&icirc; dit en p&acirc;ssant:<br>
&quot;Bonjour, Ma&icirc;t' Charles, ch'est qu'i' n'y fait pas b&eacute;...<br>
Dites-m&eacute;, en v'l&agrave;-t-i' don du tristre temps!&quot;<br>
L&eacute; bouan'houmme, qu'&eacute;tait dans d'la baue jusqu'au genou,<br>
R&ecirc;pounnit:- &quot;Eh bein, tch'est qu' ou pouv&egrave;z attendre autr&eacute;ment, <br>
Et &agrave; tchi s'pliaindre? Nou n'y g&acirc;gn'rait rein du tout, <br>
Car tout chounna ch'est d'la faute au Gouvern&eacute;ment! <br>
Quand tchi qu&eacute; ches m&ecirc;ssieux-l&agrave; laiss'ront des gens <br>
Navidgi sus lus machinnes dans l'air l&agrave;-haut, <br>
Pour y distorber et d&ecirc;rangi touos l's &ecirc;l&eacute;ments, <br>
Criy'-ous qu&eacute; l's affaires peuvent marchi coumme i' faut?<br>
<br>
I' d&eacute;vraient p&acirc;sser unn' louai pour aboli chounna,<br>
Et arr&ecirc;ter les foll't&eacute;ries et lus vilain tripot, <br>
Car ch'est ieux tchi sont la cause d&eacute; not' ma, <br>
Et tchi nos envyient un tas d'mins&egrave;res sus l'co; <br>
Ch'est les machinneurs tchi font cr&eacute;ver les nouages <br>
En p&acirc;ssant &agrave; travers auv' lus fichus tracas, <br>
Et en laissant &ecirc;capper plyie, n&eacute;, grile et &ocirc;rages, <br>
Sans, du dgiantre, s&eacute; g&ecirc;ner pour l&eacute; monde d'ichin-bas!&quot;<br>
<br>
Un bieau r'nouv&eacute;! ... les femmes sont g&ecirc;n&eacute;es, j'vos l'gage, <br>
I' voudraient aver bringe et &ecirc;pousseteux en main; <br>
V'l&agrave; la saison v'nue pour l&eacute; grand nettissage, <br>
Mais la mucreu les badre, et i' n'y peuvent rein! <br>
Les hoummes appr&eacute;hendent quand lus dames s'y mettront, <br>
I' savent qu'i' n'ont pon d'confort quand tout est tchulbut&egrave;, <br>
Et qu&eacute;, quand la bord&eacute;e veindra, bein se&ucirc;r, qu'i' d&icirc;neront <br>
Touos les b&eacute;nits jours sus tchiquechose d&eacute; fraid!<br>
<br>
Eh bein, j&eacute; n'en r'veins pas, v'l&agrave; l&eacute; verre tchi monte! <br>
Est-che mes deux mots d'&ecirc;criture qu'ont cliergi l'temps? <br>
Si tel a 't&eacute; l'cas, vra&icirc;ment, j&eacute; compte <br>
Qu&eacute; j'&eacute;rais deu m&eacute; mettre &agrave; griffouoilli d'vant!<br>
<br>
<br>
<I><a href="picot.html">Jean Picot</a></I><br>
</TD></TR></TABLE></CENTER>

&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="tempsvoc.html">L&eacute; temps</a><p>
<li><a href="dgieu_plyie.html">L&eacute; Bouan Dgieu envyie d'la plyie</a><p>
<li><a href="sole.html">L&eacute; Sol&eacute;</a><p>
<li><a href="gdfsole.html">L&eacute; sol&eacute; r'l&icirc;t!</a><p>
<li><a href="vent.html">L&eacute; Vent</a><p>
<li><a href="ventvoc.html">L&eacute; vent</a><p>
<li><A HREF="rfraid.html">Les R'fraide&ucirc;res</A><p>
<li><a href="4saisons.html">Les Quat' Saisons</a><p>
<li><a href="parapluie.html">L&eacute; Parapluie du Temps pass&eacute;</a><p>
<li><a href="meis.html">Les Meis et les Saisons</a><p>
<li><a href="parapuie.html">Man vieir Parapu&iuml;e</a><p>
<li><a href="parapluie.html">L&eacute; Parapluie du Temps pass&eacute;</a><p>
<li><a href="manparapuie.html">Man Parapuie</a><p>
<li><a href="gdfieau.html"> L'Ieau du Ciel</a><p>
<li><a href="juste.html">L&eacute; Juste et l'Injuste</a><p>
<li><a href="tchitemps2.html">Tchi Temps!</a><p>
<li><a href="fre.html">La Fr&eacute;</a><p>
<li><a href="fraid.html">Ah! Fait i' fraid!</a><p>
<li><a href="gdffraid2.html">I' fait fraid!</a><p>
<li><a href="ne.html">La N&egrave;</a><p>
<li><A HREF="ne2.html">La N&eacute;</A><p>
<li><a href="tempinm.html">L&eacute; temps en J&egrave;rriais - tchiques portraits</a><p>
<li><a href="hurrican.html">Des d'gats d'la derni&eacute;the temp&ecirc;te</a><p>
<li><a href="inutile.html">Chose Inutile</a><p>
<li><a href="manteau.html">L&eacute; temps a hal&eacute; sa c&acirc;saque</a><p>
</ul>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
