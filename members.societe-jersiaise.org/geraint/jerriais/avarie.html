<HTML>

<!-- Mirrored from members.societe-jersiaise.org/geraint/jerriais/avarie.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
<HEAD>
<TITLE>L'Av&acirc;rie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>L'Av&acirc;rie</h2></font></center><p><br>
<CENTER><TABLE><TR><TD>
Av'ous oui cha qui s'arrivit -<br>
L'fracas siez nous la s'maine passee? <br>
J'f'thais mus d'vos raconter l'histou&egrave;the <br>
Du c'menchement, pour qu'ou l'appr&eacute;ciez -<br>
P&eacute;p&eacute;e acatit un moto <br>
Y'a justement huit s'maines aniet <br>
Tout fliambant neu et erlisant, <br>
Ch'est qu'il en &eacute;tait fi, valet !<br>
<br>
Tout fut bein eune tchinzanne de jours,<br>
Et pis ch'tait l&agrave; que l'fonne c'menchit,<br>
Quand m'm&eacute;e did un s&eacute; en soupant<br>
Qu'ou s'n'allait apprendre &agrave; cachi<br>
&quot;Ah, dame, pas dans man neu moto,&#148;<br>
Se fit P&eacute;p&eacute;e d'eune vouaix d'futhie,<br>
&#147;Auv' toutes les femmes sus rouelles &agrave; ch'teu<br>
Nou n'est pon en saisete d'sa vie !&#148;<br>
<br>
M'mee n'entendait pas d'ch't ouethelle l&agrave;, <br>
Et dit que si ch'&eacute;tait l&agrave; l'cas <br>
Qu'oulle en acat'tait iun lyi-m&ecirc;me <br>
Avec tchiqu'uns des sous d'ses gens. <br>
Le surlendemain aupr&egrave;s diner <br>
Un moto vint &agrave; la maison <br>
Et ou' montit auv' le cacheux <br>
Pour aver sa preunmi&eacute; le&ccedil;on.<br>
<br>
Par m&ecirc;credi la s'maine pass&eacute;e <br>
Oulle en avait ieu chinq ou six <br>
Et l'arlevee dans les trais heuthes <br>
Ou' d'vin'nez jamais cha qu'ou fit.' <br>
S'moto &agrave; P'pee 'tait dans l'garage -<br>
Et le bouan homme 'tait au pa&icirc;sson -<br>
Quand ne v'la M'm&eacute;e qui s'&ecirc;mancipe <br>
De l'cachi tout l'tou d'la maison.<br>
<br>
Ou' montit d'dans et l'mint en marche -<br>
Ou' n'avez janmais veu pathelle -<br>
Faisant des sauts comme un bichot <br>
Ou' parvint d'd&ecirc;haler dans l'bel <br>
Toute fi&egrave;the, auvec l'engin ronnant<br>
Comme un essaim de m&ocirc;ques &agrave; mi <br>
Ou' filet avan l'bel, valet, <br>
Comme si le dgiable 'tait souotre lyi.'<br>
<br>
Dans l'm&ecirc;me instant not' vieille cannotte <br>
Appathut d'dri&eacute;the un p&eacute;thyi, <br>
Et tachant d'l'&eacute;viter, M&eacute;m&eacute;e <br>
Cachit tout drait dans l'poulailli <br>
Le seul bonheu de ch't'av&acirc;rie <br>
Eit qu' ch'la fut fait dans un clyin d'yi <br>
Et qu'la pouorre cannotte et les poules <br>
N' e&ucirc;tent pon, bein saieux, le temps d'souffri.<br>
<br>
Je'n m'en vais pas vos faithe l'affront<br>
De r&eacute;p'ter cha qu'P&eacute;p&eacute;e dit,<br>
Mais crijiz-me quand - e - j'vos dit<br>
Qu'i' n' fut pas r'gardant auve ses d'vis<br>
Il en d&ecirc;clianq&ucirc;tit d'toutes les sortes<br>
Que j'avais vraiment r'gret pour m'm&eacute;e, -<br>
Ah, comment qu'not' vie &agrave; changi<br>
D'pis M&ecirc;credi la s'maine pass&eacute;e!<br>
<br>
M'm&egrave;e n'a pas r'te pour de le&ccedil;ons -<br>
La pouorre cannotte est enterr&eacute;e -<br>
Les restants de not' bieau moto <br>
Au garage ont t&eacute; entrain&eacute;s -<br>
Les poules qu' &ecirc;capp&icirc;tent le machacre <br>
Font la paigniolle &agrave; londgeu d'temps -<br>
Ch'la montre coumment qu'le cours des choses <br>
Peut &ecirc;tre changi dans deux instants.<br>
<br>
&nbsp;<p>
<I><a href="perchard.html">A. L. P.</a><br>
</I>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="cachmoto.html">Quand J'fus pour Apprendre &agrave; Cachi un Moto</a><p>
<li><a href="pmcar.html">Ph'lip wants to buy a car</a><p>
<li><a href="moto.html">Des courses &eacute;d moto</a><p>
<li><a href="transport.html">L&eacute; transport</a><p>

<li><a href="gdfvitesse.html">I' faut molli d'vitesse!</a><p>
<li><a href="gdfdistances.html">Les Distances Raccourchent!</a><p>
<li><a href="pmaccidents.html">Chais Accidents</a><p>

<li><a href="pmdrive.html">Merrienne wants a drive</a><p>
<li><a href="pmfo.html">Le monde est fo</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/avarie.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
</HTML>
