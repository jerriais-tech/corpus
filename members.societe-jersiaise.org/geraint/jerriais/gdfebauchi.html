<HTML>
<HEAD>
<TITLE>I' faut &ecirc;bauchi d'vant qu&eacute; d'finni!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' faut &ecirc;bauchi d'vant qu&eacute; d'finni!</h2></font></center><p>


<i><font size="-1">Fort Lauderdale, Florida.<br/>
U.S.A.<br/></font></i>
<br/>
Moussieu l'R&eacute;dacteu,<br/>
<br/>
O&ugrave;'est tch'est l'temps qu'les filles appranaient des vocations? J'vouos d&icirc;sais l'aut' s&eacute;maine qu&eacute; quand j'tais mousse un gar&ccedil;on tchittait l'<a href="gdfedu1977b.html">&ecirc;cole</a> &agrave; treize ans et allait en travas ou appranait eune vocation &agrave; mains tch'i' f&ucirc;sse fis d'moussieu ou d'riches pathents. Eh bein, ch'tait d'm&egrave;me pour les filles &eacute;tout.<br/>
<br/>
S'i' s'adonnait qu'eune fille d&eacute; grand' fanmile 'tait la grande des &ecirc;fants n&eacute;s dans chutte fanmile-l&agrave;, y'avait des chances qu'ou rest&icirc;sse siez-lyi aupr&egrave;s s'n &ecirc;collage pour a&icirc;dgi &agrave; sa m'm&egrave;e &agrave; souangne ses pus p'tits fr&eacute;thes et soeurs. Oulle appranait &agrave; faithe l&eacute; m&ecirc;nage en m&egrave;me temps, et y'a ieu bein des cas o&ugrave;'est qu'eune fille d&eacute; quatorze ou tch&icirc;nze ans avait rempliaichi eune m&eacute;the d&eacute;c&eacute;d&eacute;e, et &ecirc;lev&eacute; eune fanmile d&eacute; fr&eacute;thes et soeurs en souangnant d'san p'p&egrave;e et d'un m&ecirc;nage! I' n'faut pon oublier tch'i' y'avait d'grand' fanmiles y'a septante et huiptante ans, et qu'les gar&ccedil;ons et filles n'&eacute;taient pon piplott&eacute;s comme i' sont &agrave; ch't heu. Dans des cas o&ugrave;'est qu'les pathents 'taient pauvres, et tch'i' n'avaient pon les mouoyens d'maint'n&icirc;n lus filles &agrave; rein n'faithe quand i' tchittaient l'&ecirc;cole, il' allaient en s&egrave;rvice siez les m&ecirc;ssieux ou gens d'bein, et v'l&agrave; tchi n'tait pon consid&eacute;th&eacute; honteux. Quand eune fille en s&egrave;rvice d&eacute; m&egrave;me s&eacute; comportait comme i' faut et travaillait bein, oulle 'tait souvent trait&eacute;e comme membre d'la fanmile - et pon comme eune s&egrave;rvante.<br/>
<br/>
Si la fanmile pouvait y'affaurder, les filles appranaient eune vocation. Y'en avait deux tch'&eacute;taient populaithes - la <a href="couotvoc.html">cou&ocirc;tuthe</a> et l'f&eacute;thage. Y'avait eune Missis Maugi tch'avait eune cou&ocirc;tuth'thie dans la Route des Palli&eacute;thes, pas bein liain du Carrefour &agrave; Saulx. I' m'sembl'ye qu'la ma&icirc;son a nom L'H&ocirc;tel du Pits &agrave; ch't heu. Ch'tait-l&agrave; qu'les filles allaient apprandre &agrave; cou&ocirc;tre quand j'tais mousse, et y'en avait tr&eacute;jous eune d&eacute;mi&eacute;-douzaine ou pus l&agrave; en m&egrave;me temps. Ma tante et m&acirc;rraine (la soeu d'man p'p&egrave;e) en 'tait ieune, et oulle 'tait eune fanmeuse couotuthi&eacute;the, m&egrave;me dans ses vi&egrave;rs jours. Ou' mouothit en 1957 &agrave; l'&acirc;ge d&eacute; 91, et ouaithe qu&eacute; sa veue 'tait faillie ou' pouvait acouo enfiler eune adgulle &agrave; ch't &acirc;ge-l&agrave; - auve l'a&icirc;gue d&eacute; ses leunettes, sans doute - et sa couotuthe 'tait si parfaite qu&eacute; nou-s &eacute;thait qu&acirc;si pens&eacute; qu'oulle &eacute;thait 't&eacute; faite &agrave; la machinne. Eune chose tch'i' m'vient &agrave; l'id&eacute;e est qu&eacute; toute sa vie d&eacute;pis qu'oulle avait appr&icirc;ns sa vocation, ou' jugeait les filles tch'avaient appr&icirc;ns &agrave; cou&ocirc;tre auve lyi par lus aget dans la cou&ocirc;tuthe! Combein d'fais qu'ou' m'a dit: &quot;Chette-l&agrave;? Janmais ou' n'&eacute;thait deu &ecirc;prouver &agrave; cou&ocirc;tre! Ou' n'put m&egrave;me janmais apprandre &agrave; faithe l&eacute; point d'pid-d'oua&icirc;th&eacute; comme i' faut! Mais ta sou&ocirc;sinne Hilda - Ah! Tu p&acirc;les d'eune bouanne couotuthi&eacute;the! Oulle avait d'l'aget, chette-l&agrave;!&quot;<br/>
<br/>
Les filles 'taient apprenties pour trais ans &agrave; la cou&ocirc;tuthe. I' payaient dgiex ch'l&icirc;ns en entrant, et dgiex ch'l&icirc;ns en sortant &agrave; la f&icirc;n d'lus apprentissage. Et pis, au but d'lus temps, i' fallait rester &agrave; cou&ocirc;tre autant d'jours comme il' avaient mantchi dans lus trais ans. Il' appelaient ch'l&agrave; &quot;Faithe lus fautes!&quot;<br/>
<br/>
I' patha&icirc;t, &eacute;tout, qu'les cou&ocirc;tuth'thies 'taient r'nomm&eacute;es comme acad&eacute;mies d'caqu't&eacute;thie! Ch'tait bein comprannabl'ye quand nou pense qu'un tas d'jannes filles lus trouvaient enfreunm&eacute;es ensembl'yes dans eune cou&ocirc;tuth'thie &agrave; londgieu d'jours! J'soulais faithe ma pouorre vielle tante et m&acirc;rraine m&acirc;rri en l&icirc; d&icirc;sant qu'j'avais ou&iuml; qu'Missis Maugi avait 't&eacute; forchie d'bouogi san poulailli d&eacute; d'dans l'bel, et l&eacute; r'pliaichi au Carrefour &agrave; Saulx, viyant qu'les poules n&eacute; pouvaient pon s'entr'ou&iuml; caqu'ter quand la f'n&ecirc;tres d'la cou&ocirc;tuth'thie 'tait ouv&egrave;rte, et tch'i' tchittaient &agrave; pondre d&eacute; m&acirc;rrisson!<br/>
<br/>
Quand la janne cou&ocirc;tuthi&eacute;the avait finni d'apprandre sa vocation, ou' s&eacute; m'ttait sus san compte ou bein oulle allait cou&ocirc;tre &agrave; san jour par les ma&icirc;sons. Ma m&acirc;rraine y'allait, cou&ocirc;tre &agrave; san jour. Si j'm'en r'souveins bein, i' m'sembl'ye qu'ou' m'd&icirc;sait, dans san vivant, qu'ou' gangnait un ch'l&icirc;n par jour quand ou' tchittit pour s&eacute; mathier, et qu&eacute; ch'tait les touos pus hauts gages pour eune cou&ocirc;tuthi&eacute;the dans ches temps-l&agrave;!<br/>
<br/>
Y'avait d's hommes tch'&eacute;taient cou&ocirc;tuthi&egrave;rs &eacute;tout. Un cou&ocirc;tuthyi faisait d's habits &agrave; m'suthe pour hommes et femmes, et l's hommes tchi pouvaient y'affaurder avaient lus fa du D&icirc;nmanche fait &agrave; la m'suthe. J'pense tch'il' 'taient en ville, les cou&ocirc;tuthi&egrave;rs. du mains, j'n'en ai janmais connu &agrave; la campangne. Des filles d&eacute; vocation 'taient empliy&eacute;es &agrave; faithe la cou&ocirc;tuthe, et deux d'mes cou&ocirc;sinnes, filles d&eacute; m'n oncl'ye Ph'lippe, avaient appr&icirc;ns lus vocation &agrave; faithe des habits d'm&egrave;me. Ieune, ma cou&ocirc;sinne Hilda, d&eacute;c&eacute;d&eacute;e dreinement &agrave; l'&acirc;ge d&eacute; 85, travaillait pour la Ma&icirc;son Bisson, o&ugrave;'est qu'la boutique Woolworth est &agrave; ch't heu, et oulle 'tait maitr&ecirc;sse-cou&ocirc;tuthi&eacute;the dans la couotuth'thie &egrave;s M&ecirc;ssieux Colley et Fils quand ou' tchittit pour s&eacute; mathier.<br/>
<br/>
J'voulais vouos p&acirc;ler d'la vocation d'f&eacute;th'r&ecirc;sse &eacute;tout, mais j'n'ai pus d'run - ch&eacute; s'sa pour eune aut' fais!<br/>
<br/>
<i><a href="lefeuvre.html">George d'La Forge</a><br/></i>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfouvrage.html">L'ouvrage et l'scandale</a><p>
<li><a href="mantravas.html">Man Travas</a><p>
<li><a href="couotvoc.html">La cou&ocirc;tuthe</a><p>

<li><a href="metchi.html">Les m&ecirc;tchi&egrave;rs</a><p>
<li><a href="elssa.html">Rein qu'pour ch'la j'eus l'sa</a><p>
<li><a href="assembliee/tchimetchi.html">Eune bord&eacute;e d&eacute; &#8220;Tchi m&ecirc;tchi?&#8221;</a><p>
<li><a href="metchiersgj2.html">Les M&ecirc;tchi&egrave;rs</a></p>
<li><a href="gdfbottes.html">Les bottes &agrave; cliou</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

