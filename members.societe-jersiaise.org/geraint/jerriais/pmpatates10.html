<HTML>

<!-- Mirrored from members.societe-jersiaise.org/geraint/jerriais/pmpatates10.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
<HEAD>
<TITLE>Les patates s'en veinnent vite</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les patates s'en veinnent vite</h2>
Pas d'changement d'Conn&ecirc;tablye &agrave; Saint Louothains</font></center><p>


<font size="-1"><i>&agrave; Portinf&eacute;,</i><br/>
<i>Saint Ou.</i><br/></font>
<br/>
Moussieu l'Editeu,<br/>
<br/>
Hier matin, en d&ecirc;jeunant, la Merrienne m&eacute; dit qu'oulle avait 't&eacute; vaie ma bordeuse, et qu'ou criyait que j'd&eacute;v'thais m'mettre &agrave; houetter. I' s'en veinnant si vite chais jours, oulle ajou&ocirc;tit, que si tes patates n'ont pas d'ma nou pou&ocirc;rra les d&ecirc;foui tchique temps d'vant la fin d'Avri.<br/>
<br/>
  Vethe, j'li dis, mais p&acirc;slant d'patates, j'si v'nu &agrave; penser que ch't'ann&eacute;e &agrave; bein des bords, i' pou&ocirc;rraient aver un dr&ocirc;le d&eacute; go&ucirc;t.<br/>
<br/>
   Et pourtchi chonna?<br/>
<br/>
   Parsque y'a yeu des chents vregies de tigots d'bricolis tch'ont 'te enfouis par les tracteurs; &eacute;pis y'a etout chute salop'thie d'compost m&ecirc;l&eacute; dans la t&ecirc;rre. J'si persuad&eacute; que les patates &eacute;thont un go&ucirc;t d'bricoli et d'compost, et qu'les gens craithont que ch'est une nouvelle sorte de Rouoyale, ch'est-a-dithe les siens tch'i' ne s'sont pas empouaison&eacute;s. Es-tu de m'n opinion?<br/>
<br/>
  Pas d'un bieau but, ou raiponnit. J'ai r'mertchi, Ph'lip, que chais dreins tu'as d'bein dr&ocirc;les d'id&eacute;es, et je ne voudrais pas t'vaie &agrave; l'&acirc;sile.<br/>
<br/>
  I' n'y pas grand dangi d'chonna, j'li dis, car i' n'y a jamais yeu d'lunatiques dans ma fanmille, &eacute;tout i' n'y a jamais yeu d'ministres et m&ecirc;me pas un seul pr&eacute;dicateur local.<br/>
<br/>
  P&acirc;slant d'ministres, ou dit, tu'as liut sans doute, qu'&agrave; Saint Sauveux ils ont vendu l&ucirc;s probytaithe et sont en train d'en b&acirc;ti un autre. Ch'est parsque l'probytaithe est trop grand. I' fut b&acirc;ti dans l'temps que y'avait des grandes fanmilles partout, et i' l&ucirc;s fallait des grandes maisons, mais ch'n'est pas d'm&ecirc;me &agrave; ch'teu.<br/>
<br/>
  Nan, j'm'accordis, ch'n'est pas d'm&ecirc;me &agrave; ch'teu, car nos Recteurs n'en veulent pas, ou n'&ecirc;prouvent pas. Tchi dommage que mes pathens n'eutent pas la bouonnnne id&eacute;e de m'&ecirc;l'ver pour le minist&egrave;re. J'&eacute;thais b&eacute;t&ocirc;t montr&eacute; &agrave; mes parassiens si l'probytaithe 'tait trop grand.<br/>
<br/>
  Et sans doute, vier achocre, ou s'fit, tu'&eacute;thais v&ecirc;tchu comme un prince avec un r'venu des quarante louis par an, comme l'R&eacute;v&eacute;rend Edouard Luce quand 'i fut appoint&eacute; Recteur de Sainte Mathie.<br/>
<br/>
  La nou&ocirc;rrituthe ne cou&ocirc;tait pas grand'chose, dans chu temps-l&ucirc;, j'li dis, et l'Recteur craissait toutes ses ledgumes et gardait deus-trais lap&icirc;ns et d'la volaille. Chein tch'est bein seux ch'est que Moussieu Luce n'amaigrit pas &agrave; Sainte Mathie, mais ch'n'est pas vrai tch'i' v&icirc;nt &agrave; p'ser un d'mi&eacute;-tonn&eacute; p&ucirc;s tard. Ch'tait un mio mains qu'chonna.<br/>
<br/>
  Changeons d'sujet, ou dit, tu'as liut, sans doute, de ch't appel par le propri&eacute;taithe d'un betchet d't&ecirc;rre, tch'il avait vendu &agrave; un bouon citoyen tchi voulait b&acirc;ti une maison d's&ucirc;s.<br/>
<br/>
  J'crais qu'tout J&ecirc;rri a liut chonna, j'li dit. Apr&egrave;s tout, y'avait yeu une vente publique, et n'y avait rein d'cachi. Une belle affaithe si dans un patheil cas nou n'pou&ocirc;rrait pas vendre au miyeu prix offert! Que chais comit&eacute;s s'm&ecirc;lent d&eacute; lus affaithes! Si nou 'tait forchis de l's &ecirc;couter, i' n'y &eacute;thait b&ecirc;t&ocirc;t autchune libert&eacute; dans l'Ile. Y'en a si p'tit &agrave; ch'teu que si j'voulais b&acirc;ti un p'tit poulaillyi dans la c&acirc;rre du gardin, j'&eacute;thais &agrave; d'mander permission d'au mains trais comit&eacute;s. Si je n'le faisais pas, seux est certain que je m'trouv'thais d'vant la Grande Cour. H&eacute;las! Ouesqu'i' sont les bouons vi&egrave;rs temps?<br/>
<br/>
I' sont hors, et i' ne r'veindront pas, ou dit sombrement, mais enf&icirc;n nou peut &ecirc;tre reconnaissants d'aver v&ecirc;tchu dans les temps quand un homme pouvait b&acirc;ti une p'tite maison sans aver &agrave; consulter autchune personne. &Agrave; ch'teu oulle est muchie ouesque nou n'peut pas la vaie, comme bein d'autres choses.<br/>
<br/>
  V&egrave;the, ch'est bein vrai, j'li dis, les machines &agrave; laver l'l&icirc;nge, par exemplye. Les gens d'&agrave; ch'teu sont si piercheurs et d'mandent tant d'conforts, comme chais blankets cauff&eacute;es par l'&eacute;lectricit&eacute;. J'n'en avons pas ocquo yeu d'besoin, et je n'me pliains pas m&ecirc;me quand tu'as les pids g'l&eacute;s, et qu'tu les cauffe s&ucirc;s man dos.<br/>
<br/>
  Tu'as bouonne raison, ou dit, car quand ch'est t&eacute; tch'a les pids g'l&eacute;s i' m'vint des r'fr&eacute;deuses dans le pid du dos, et i' s'trouvent justement ouesque je n'peux pas les gratter. T&eacute;, tu as la p&eacute; duthe comme du tchui, mais j'n'ai pas chutte chance-l&agrave;. Enfin, n&eacute; v'la l'&eacute;t&eacute; tchi veint, et je n'd&eacute;v'thais pas souffri tant pour une p&ocirc;se.<br/>
<br/>
  Oublie tes r'fr&eacute;deuses, j'li dis, et pense &agrave; la p&acirc;raisse de Saint Louothains, ouesqu'i' s'en va b&ecirc;t&ocirc;t aver un nouvieau Chantgnyi.<br/>
<br/>
  Vethe, ou dit, mais pas un nouvieau Conn&ecirc;tablye.<br/>
<br/>
  J'n'en si pas surpr&icirc;nt, j'li dis. L&eacute; John Baudains n'avait jamais yeu id&eacute;e de se r'tither, et je l'vais l&agrave; ocquo pour des ann&eacute;es. Il a p't'&ecirc;tre ou&iuml; du Mathieu l'Br&ocirc;, tchi fut Conn&ecirc;tablye d'Saint Ou pour pr&egrave;sque ch&icirc;nquante ans, et i' s'en va t&acirc;chi de l'battre. I' pou&ocirc;rrait l'faithe, car il est ocquo solide comme un rotchi.<br/>
<br/>
  N't'en fait pas trop seux, ou s'fit: l'homme prop&ocirc;se, mais ch'n'est pas li tchi disp&ocirc;se. Tchesqu'en est d'la fanmeuse deput&acirc;tion tch'est pour aller an Angli&eacute;t&ecirc;rre?<br/>
<br/>
  Oulle est ocquo ichin, j'li dis, et tant p&ucirc;s longtemps qu'oulle y reste, tant m&ucirc;s!<br/>
<br/>
<a href="lebrocq.html">PH'LIP</a><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmpatates5.html">Ph'lip et les patates</a><p>

<li><a href="pmpatates6.html">Mes patates, tchi en faithe?</a><p>
<li><a href="pmpatates3.html">Nos patates et nos vaques</a><p>
<li><a href="pmpatates7.html">Les patates et les drouaits d'une femme</a><p>
<li><a href="pmpatates8.html">Les patates et l's'Etats</a><p>
<li><a href="pmpentecote.html">La Pentec&ocirc;te et les patates</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmsetfair.html">Set Fair At Portinfer</a><p>
<li><a href="pmledgeunmes.html">Merrienne et ses ledgumes</a><p>
<li><a href="pmfarming.html">Is Farming Worthwhile?</a><p>
<li><a href="pmpatates2.html">Ph'lip et Merrienne</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmpatates10.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
</HTML>

