<HTML>

<!-- Mirrored from members.societe-jersiaise.org/geraint/jerriais/pmpaques1962.html by HTTrack Website Copier/3.x [XR&CO'2014], Tue, 15 Jul 2025 14:00:08 GMT -->
<HEAD>
<TITLE>La S'maine de P&acirc;ques</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La S'maine de P&acirc;ques</h2>
Ph'lip et les fermiers</font></center><p>

<font size="-1">&agrave; Port&icirc;nf&eacute;,<br/>
Saint Ou.<br/>
Jeudi, l&eacute; 19 Avri.<br/></font>
<br/>
Moussieu l'Editeu,<br/>
<br/>
Ch'est la s'maine de P&acirc;ques, et quand j'pense &egrave;s vi&egrave;rs jours et chin tchi s'p&acirc;sse agniet dans la Semaine Sainte et surtout au <a href="pmvendredisaint1952.html">Vendr&eacute;di Saint</a>, je n'peux pas sinon r'mertchi, comme j'l'ai fait tant d'fais derni&egrave;thement, que y'a yeu d'bein grands changements en J&ecirc;rri d&eacute;pis que j'tais mousse.<br/>
<br/>

<img src="fliottes.jpg" width="376" height="300" alt="Des fliottes" title="" align="right" />
&quot;Dans chu temps-l&agrave;,&quot; comme j'disais hi&egrave;r au s&eacute; apr&egrave;s l'tais, &agrave; la Merrienne, &quot;l&eacute; <a href="pmvendredisaint1955.html">Vendr&eacute;di Saint</a>, pour un mousse comme m&eacute;, 'tait l&eacute; p&ucirc;s t&ecirc;rriblye jour d'l'ann&eacute;e. &Agrave; qu'menchi, quand nou se l'vait, i' fallait mettre ses bouons habits, et dans les djais heuthes nou s'en allait &agrave; la chapelle, apr&egrave;s l'&ecirc;cole du D&icirc;nmanche. La chapelle tait pliene d'gens tous habillyis en n&eacute;, et les sermons qu'nou-s-entendait 'taient p&ucirc;s sombres que tout l'restant. Apr&egrave;s l'service, nou s'en allait siez-s&eacute; pour d&icirc;ner, mais ch'tait tr&eacute;jous des <a href="fliottes.html">fiottes</a>, que j'd&ecirc;testais et tchi 'taient souvent br&ucirc;l&eacute;es. Un jour, yunne d'mes soeurs r'f&ucirc;sit d'en mangi et ma m&egrave;he l'enfrumit dans l'gal'tas parmi les r&acirc;ts et les souothis, et li dit qu'ou rest&eacute;thait l&agrave; tandis qu'ou n'tait pas pr&ecirc;te &agrave; mangi ses fiottes. Ou 'tait t&ecirc;toigne, la p'tite garde, et ou restit l&agrave; pour des heuthes, mais quand la niet v&icirc;nt ou s'm&icirc;nt &agrave; fliantchi des c&ocirc;-d'pids s&ucirc;s la porte et descendit. Ou voulait dithe p&ucirc;s tard que sinon pour les r&acirc;ts et les souothis oulle &eacute;thait rest&eacute; l&agrave; pour une s'maine p&ucirc;st&ocirc;t que d'ob&eacute;&iuml;, car ou 'tait t&ecirc;toigne comme une m&ucirc;le.&quot;<br/>
<br/>
&quot;Chonna couort dans les famillyes!&quot; s'fit la Merrienne.<br/>
<br/>
Moussieu, j'&eacute;thais voulu dithe tchiquechose l&agrave;-d's&ucirc;s, mais je n'voulais pas provotchi un ardg&ucirc;ment et, don, j'continuis.<br/>
<br/>
&quot;Quand v'nait l'arl&eacute;v&eacute;e,&quot; j'li dis, &quot;j'&eacute;thais voulu aller cherchi des nids, mais ma m&egrave;the me donnait un livre de sermons et je n'pouvais pas bouogi du bouon parleux. Mais l'pi&egrave;the venait quand tout l'monde d&ecirc;shallait pour un autre service &agrave; la chapelle, et j'me r'souveins d'une bord&eacute;e que l'pr&eacute;dicateur me fit si peux par chein tch'i' dit s'arriv'thait dans la niet &agrave; des p'tits gar&ccedil;ons tchi n'taient pas convertis, que je n'pus pas dormi. Oh tchi t&ecirc;rriblye jour, l&eacute; Vendr&eacute;di Saint!&quot;<br/>
<br/>
&quot;Ch'n'est pas d'm&ecirc;me &agrave; ch'teu,&quot; s'fit la Merrienne. &quot;Les gens vont vaie l'<a href="football5.html">football</a> et les &eacute;glyises et chapelles sont pr&ecirc;sque vi&egrave;des. Je n'crais pas que ch'est un bouon signe. Ich&icirc;n et l&agrave; y'a ocquo des congr&eacute;g&acirc;tions, mais i' m'semblye que les mauvais jours sont v'nus, quand nou peut dithe d'la grande m&acirc;jorit&eacute; du monde qu'i' n'y prennent p&ucirc;s d'pliaisi.&quot;<br/>
<br/>
Apr&egrave;s chonna, Moussie, j'nos m&icirc;mes &agrave; p&acirc;sler d'la mort du Baillyi, et j'tionmes d'accord que ch'tait une grande perte pour l'Ile. &quot;J'me r'souveins du Baillyi Bertram,&quot; je m'fis, &quot;un homme charmant et habile, mais i' souffrait de mal sant&eacute;, et 'tait souvent malade. Quant &agrave; Moussieu Vernon, tchi l'succ&eacute;dit, ch'tait un assez dr&ocirc;le d'homme s&ucirc;s un sens, mais i' travaillait tr&eacute;jous dans l'&icirc;nt&eacute;th&ecirc;t d'la p'tite &icirc;le ou&egrave;squ'il avait 't&eacute; n&eacute;, nou pouorrait pr&ecirc;sque dithe par accident. I' restit Baillyi pour p&ucirc;s d'trente ans, et &eacute;thait fait bein m&ucirc;s de se r'tither ch&icirc;nq ans d'vant, quand i' 'tait en pliene possession de ses fatchult&eacute;s. Nou n'a qu'&agrave; vaie san portrait dans la Cour Royale pour r&eacute;al&icirc;ser que ch'tait un homme des p&ucirc;s r'merquables.&quot;<br/>
<br/>
&quot;Apr&egrave;s li v&icirc;nt Moussieu d'Carteret,&quot; ou s'fit, &quot;&eacute;pis Moussieu Coutanche, tchi sut comment surmonter touos l's obstacles tch'i' rencontrait. T&eacute;, tu n'as jamais 'tait d'm&ecirc;me, car tu &egrave;s int&eacute;rr&ecirc;ssi dans tant d'choses que tu n'as jamais concentr&eacute; s&ucirc;s autchune. Par exemplye, tu as tr&eacute;jous aim&eacute; les '<a href="pmshows.html">shows</a>' d'b&ecirc;tes, m&ecirc;me quand tu n'avais rein &agrave; montrer.&quot;<br/>
<br/>
&quot;J'avais esp&eacute;thance d'montrer ma g'niche de deux ans,&quot; je m'fis, &quot;mais oulle a l'nez crotchi et n'a qu'trais trancs, et je n'crais pas que les Juges li donn'naient un riban s'i' n'y en avait pas yun pour la p&ucirc;s vilaine qu&eacute;dolle s&ucirc;s l't&egrave;rrain. Ch'est dr&ocirc;le assez, Merrienne, mais y'a d's ann&eacute;es que j't&acirc;che d'aver dans m'n &ecirc;tablye tchiquechose de qualit&eacute;, mais sans autchun succ&egrave;s. I' faut que j'en p&acirc;sle &agrave; Francis L&eacute; Ruez, ou au Sieur Rom'thi, tchi savent non seulement les fabritchi mais les vendre &agrave; bouon prix.&quot;<br/>
<br/>
&quot;&Agrave; ch'teu,&quot; ou s'fit, &quot;tch&egrave;sque tu crais du temps et des <a href="pmpatates2.html">patates</a>?&quot;<br/>
<br/>
&quot;L&eacute; temps,&quot; j'li dis, &quot;a fait les patates pousser, comme dans ma bordeuse, mais &agrave; ch'teu chein tchi l&ucirc;s faut ch'est hardi d'bieau sol&eacute;. Ah! Merrienne, tchi dommage que nou n'peut pas gouverner l'temps! Que j'voudrais en aver l'pouv&eacute;!&quot;<br/>
<br/>
La Merrienne sou&ocirc;rit. &quot;Et, sans doute, si ch'tait d'm&ecirc;me,&quot; ou s'fit, &quot;tu voudrais du bieau temps pour ta bordeuse, et du mauvais temps pour les patates &agrave; tes vais&icirc;ns. Tu n'es pas un J&ecirc;rriais pour rein, man Ph'lip. Mais, dis-m&eacute;, &egrave;s tu d'opinion que la saison s'sa bouonne pour nos fermiers?&quot;<br/>
<br/>
&quot;Oui,&quot; j'li dis, &quot;jamais miyeuthe, pour bein tch'i' sachent comment s'prendre.&quot;<br/>
<br/>
&quot;Chu moussieu-l&agrave; tchi v&icirc;nt l'autre s&eacute; pour en p&acirc;sler &agrave; nos jeunes fermiers,&quot; ou s'fit. &quot;Tch&egrave;sque-tu crais de chein tch'i' l&ucirc;s dit?&quot;<br/>
<br/>
&quot;Chein que j'en crais,&quot; j'li ra&icirc;ponnis, &quot;ch'est qu'autchune personne tchi veint de d'hors pour donner d's avis &egrave;s fermiers de J&ecirc;rri s&ucirc;s la tchultuthe d&eacute; patates ou autchune autre chose, perd dan temps et f'thait m&ucirc;s d'rester siez-li &agrave; tchultiver des m&egrave;rgots. L&eacute; fermyi de J&ecirc;rri est comme la natuthe humaine, tchi n'change pas.&quot;<br/>
<br/>
&quot;Pourtant,&quot; ou s'fit, &quot;un homme ne peut jamais dithe tch'i' n'a rein &agrave; apprendre dans son commerce.&quot;<br/>
<br/>
&quot;Y'en a yun tch'a tr&eacute;jous peut l'dithe et tchi l'dit ocquo,&quot; j'li dis, &quot;et ch'est le fermyi d'J&ecirc;rri.&quot;<br/>
<br/>
<i><a href="lebrocq.html">Ph'lip</a></i><br/>
<i>28/4/1962 </i><br/>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmsmainesainte.html">La S'maine Sainte</a><p>
<li><a href="pmpaques1954.html">P&acirc;ques au Portinf&eacute;</a><p>

<li><a href="paques.html">P&acirc;ques</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="paques2003.html">P&acirc;ques 2003</a><p>
<li><a href="paques2002.html">P&acirc;ques 2002</a><p>
<li><a href="paqueflieuthie.html">La P&acirc;que Flieuthie</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="pmvendredisaint1961.html">Des changements au Vendr&eacute;di Saint</a><p>
<li><a href="vendredisaint.html">L&eacute; Vendredi Saint</a><p>
<li><a href="pmvendredisaint1953.html">Vendredi Saint</a><p>
<li><a href="pmvendredisaint1956.html">Le Vendredi-Saint</a><p>
<li><a href="pmvendredisaint1952.html">L&eacute; Vendr&eacute;di Saint</a><p>
<li><a href="pmvendredisaint1958.html">Le Vendredi Saint</a><p>
<li><a href="pmvendredisaint1957.html">Le Vendredi Saint</a><p>
<li><a href="pmvendredisaint1955.html">Vendredi-Saint au Portinf&eacute;</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="painlenten.html">Lenten Fare in the Family</a><p>
<li><a href="painperfection.html">Strenuous Attempts at Perfection</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>

<li><a href="dayofresurrection.html">L&eacute; jour d'la r&eacute;surrection!</a><p>
<li><a href="risentoday.html">Christ not' Seigneu est sou&ocirc;l'v&eacute;: All&eacute;luia!</a><p>
<li><a href="greenhill.html">Y'a un v&egrave;rt mont bein hors la vaie</a><p>
<li><a href="pmfiottes.html">Les cr&ecirc;pes et les fiottes</a><p>

<li><a href="pmfarming.html">Is Farming Worthwhile?</a><p>
<li><a href="pmfermyi.html">La Vie d'un Fermyi</a><p>
<li><a href="pmfermiers.html">Les fermiers n'ont pas d'chance</a><p>
<li><a href="pmbaillis.html">Ph'lip et les Baillis</a><p>
<li><a href="pmdeputebailli.html">Merrienne n'a pas d'aide</a><p>
<li><a href="bailli.html">Le Bailli M&egrave;ne un' Vie De Tchean!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmpaques1962.html by HTTrack Website Copier/3.x [XR&CO'2014], Tue, 15 Jul 2025 14:00:08 GMT -->
</HTML>

