<HTML>
<HEAD>
<TITLE>La Fille Malade</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<CENTER><font color="#215e21"><h2>La Fille Malade</h2></font></CENTER><P>
<CENTER><TABLE><TR><TD>

<P>Vos vl&agrave;, vaisine, &agrave; vos prom'ner,<BR>
Ch'est miracle' qu&eacute; d'vos rencontrer!<BR>
Non n'vos trouv' jamais par les rues,<BR>
Comme est qu'i s'fait qu' non n'vos vait pus?<BR>
- Ah! chest qu' d&eacute;pis qu&eacute; ma Nancy<BR>
Est si pou&ocirc;r'ment, j' n'ai peu sorti:<BR>
Quand ou m'aidait c'htait bain ocquo,<BR>
Mais &agrave; ch't'eu, tout m&eacute; cheait sus l'co!<BR>
Mon dou'! mon doue! ah! la! la! la!<BR>
Et qu'est donc qu'ou m&eacute; contez-l&agrave;!</P>
<P>Et qu'est qu'oulle a, chut' fill? - H&eacute;las!<BR>
Pour dire l&eacute; vrai j&eacute; n&eacute; l'sais pas.<BR>
Les docteurs ne peuv'nt l'expliqui,<BR>
I'li ont donn&eacute; un tas d&eacute; qui,<BR>
Et boutillie sus boutillie,<BR>
Pourtant oun' n'en chang' pon un' mie!<BR>
Mais pust&ocirc;t ou n'fait qu'empi&eacute;ri,<BR>
Qu&eacute; j'en ai un divers souci.<BR>
Oh. ch&eacute; n' s'ra rain! bah! bah! bah! bah!<BR>
Les jeun's fill's ne meur'nt pas comm' chla!</P>
<P>Ou savez combain oul'tait guaie,<BR>
Ou d'visait tant, qu'la derni&eacute; fais<BR>
Qu'ou vintes, et qu'ou la v&icirc;tes siez nous,<BR>
Ou dites en riant, vos en rapp'l' -ous'?<BR>
"Chet'l'-l&agrave;, bain seu' n'a pas l' filet!"<BR>
Chu coup ou n'diriez pus ditait;<BR>
Tout l'long du temps, ou n'ouvre pon<BR>
La bouoch', qu&eacute; pour dire oui ou non!<BR>
- Ah! qu'est qu'ou dites! - Oh la! la! la!<BR>
I faut qu'oulle ait changi pour chla!</P>
<P>Aut'fais ch'tait un' bouonn gross' hardelle,<BR>
Fra&icirc;ch' comme un' rose et aussi belle!<BR>
Ach't'eu ch' n'est pus qu'un' pou&ocirc;r' p&acirc;l' fache,<BR>
Faillie, et maigre comme un' hache.<BR>
Ma f&eacute;, ch'est piti&eacute; qu&eacute; d'la vais!<BR>
J&eacute; n'sais pon qui miracle chest!<BR>
Nou dirait qu'ou n'a pus d'id&eacute;e!<BR>
J&eacute; crai qu'oulle est enchorchel&eacute;e!<BR>
- Ah! qui dommage. Ah. lai! lai! lai!<BR>
Et qu'&eacute;rait jamais creu d'itai!</P>
<P>L'aut' dinmanche', criyant la distraire,<BR>
J'li donni LA PATRIE &agrave; li&egrave;re.<BR>
Ou fit la min' d&eacute; r'garder d'sus,<BR>
Et resti d'm&ecirc;me demi'eure ou pus,<BR>
J' pensais qu'oulle y prenait pliaisi;<BR>
Quand j'eus occasion d'appr&eacute;chi;<BR>
Or qu'est qu' j'avisi, - l&eacute; cr&eacute;ri-ous?<BR>
Chutt' Gazette &eacute;tait chen-d'sus d'sous.<BR>
- Hola! hola! grand doue d'la vie!<BR>
Chutt' fill' qu'&eacute;tait si r&eacute;villie!</P>
<P>Souvent s'ou crait qu&eacute; j'n'y sis pas<BR>
Ou quitt' tout d'uu coup son trav&acirc;',<BR>
Et s'met l'visage contre la table,<BR>
Et plieur' comme unne pou&ocirc;r' mins&eacute;rable.<BR>
Ou fait des Oh! - ou fait des Ah! -<BR>
D&eacute; grands soupirs longs comm' man bras!<BR>
Et, tou&acirc;n' les yiers en haut quiqu' fais,<BR>
D&eacute; vrai, qu&eacute; chla fait p&egrave;ne a vais. -<BR>
D&eacute; vrai, d&eacute; vrai! oh! la! la! la!<BR>
Penser qu'oulle est dans ch't &eacute;tat l&agrave;!</P>
<P>Ou dans d'aut' temps, oulle ira p't&ecirc;tre,<BR>
S&eacute; m&acirc;ter d'but d&eacute;vant la f'n&ecirc;tre,<BR>
R'gardant la m&eacute;, pour pus d'un' heure.<BR>
Et pis ch'est r&eacute;commanche et plieure.<BR>
Ov ch'la ou n'fait pour dire, esp&egrave;ce<BR>
De chose, - mais enfin j&eacute; la laisse,<BR>
Car s'ou travaill' ch'est pi&egrave;re acquo,<BR>
Oulle est bain seu d&eacute; faire quiqu' dro!<BR>
Est-i p&ocirc;ssible! et la! la! la!<BR>
Qui dr&ocirc;le de maladie qu&eacute; chla!</P>
<P>Au s&eacute;, d&egrave;s qu'i n&eacute; fait pus jeu<BR>
Ou va spl&eacute;tchi tout pr&egrave;s du feu,<BR>
Et l&agrave;, accliouquie dans un coin,<BR>
San menton app'y&eacute; sus sa main,<BR>
Ou reste ofut-che tout l'long du s&eacute;,<BR>
A r'garder les tisons bruler,<BR>
Sans p&acirc;ler, ou sans bouogi pus,<BR>
Qu&eacute; si ou'll' t'ait un im&acirc;' nue.<BR>
- Ah qu'il &eacute;tat! - man p&egrave;re b&eacute;nin!<BR>
Qu&eacute; tout chenna m'fait du chagrin!</P>
<P>Et d&eacute;pis quand est all de m&ecirc;me?<BR>
- Ch'tait d'viers l&eacute; c'mmenchment du car&ecirc;me,<BR>
Que John san cou&ocirc;sin s'en alli;<BR>
Ou dit qu'oull verrait s'emberqui,<BR>
Et oulle y fut, bain malgr&eacute;' m&eacute;. -<BR>
J&eacute; n'sais pon si oull y print fraid;<BR>
Tr&eacute;jous ou s'plaignit le lend'main,<BR>
Et d'pis chu jeu, ou n'a t&eacute; bain!<BR>
Ah! ah! ah! ah! oh! oh! oh! oh!<BR>
Ch' n'est pon des laits d'poule qui li faut.</P>
<P>- Ach't'eu, j&eacute; crai m&eacute; qu&eacute; j&eacute; d'vine,<BR>
La maladie qui tant la mine, -<BR>
Et si ou voulais prendr' m'n avis<BR>
J&eacute; pense qu'ou s'ra b&eacute;t&ocirc;t gu&eacute;rie! -<BR>
- Ah! s'ou l'savais, vit' dites-le-m&eacute;,<BR>
Car j'vos asseur' si nou trouvait<BR>
A me la r'mettre' comme oull' 'tait d'vant,<BR>
J'e b&acirc;drais bain pus d' deux chents francs!<BR>
-Oh! consol' ous. Ah! la! la! la!<BR>
Man r'm&egrave;de n&eacute; couot pas tant comm chla!</P>
<P>- Et qu' est-che qu&eacute; ch'est? - Ecoutez-m&eacute;;<BR>
Quand John s'ra r'venu d&eacute; la m&eacute;<BR>
Qu'i li accate un' bell' bague en or,<BR>
(I'l' f'ra, ch'est un' bouon sorte d'corps!)<BR>
Pis qu'un biau matin &agrave; l'Eglise,<BR>
Bras d'sus bras d'ssous, i la condise,<BR>
Et l&agrave;, i n'a qu'&agrave; l'y couler,<BR>
D&eacute;vant l'Ministr' chut bague au daigt!<BR>
- H&ocirc;! ho! ho! ho! - Hah! ha! ha! ha!<BR>
Ou verraie qu' chla la r'gu&eacute;rira.<P>
&nbsp;<p>
<I><P><a href="marett.html">Laelius</a></P>
</I>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="medvoc.html">La m&eacute;d'cinne en J&egrave;rriais</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="hardelle.html">Tch'est Qu'J&eacute; F'thons De Touotes Nos Hardelles?</a><p>
<li><a href="leapyear.html">A Leap Year Proposal</a><p>
<li><A HREF="acht2.html">Les Jeunes Filles d'Acht-Heure</A><p>
<li><a href="fillfaut.html">La Fille qui Nos Faut</a><p>
<li><P><A HREF="filldach.html">L'portrait d'la Fille d' Achteu</A></P>
<li><a href="femavnin.html">La femme du temps &agrave; v'nin</a><p>
<li><a href="pllumes.html">Une Poule sans Pllumes.</a><p>
<li> <a href="filferm.html">Prenais unne bouanne fille de fermi</a><p>
<li><a href="jannesfilles.html">Les jannes filles d'&agrave;-ch't'heu!</a><p>
<li><a href="picquet.html">La Fille &agrave; Jean Picquet</a><p>
<li><a href="lunnedemi.html">La Lunne d&eacute; Mi</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
