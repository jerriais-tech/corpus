<HTML>

<!-- Mirrored from members.societe-jersiaise.org/geraint/jerriais/gdfjouote.html by HTTrack Website Copier/3.x [XR&CO'2014], Tue, 15 Jul 2025 13:56:03 GMT -->
<HEAD>
<TITLE>La jou&ocirc;te</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La jou&ocirc;te</h2></font></center>

<font size="-1"><i>Fort Lauderdale, Florida,<br/>
U.S.A.<br/>
L&eacute; 27 d'avri, 1974.</i><br/></font>
<br/>
Moussieu l'R&eacute;dacteu,<br/>
<br/>
L'<a href="vendredisaint.html">Vendr&eacute;di Saint</a>, tchi veint d&eacute; s'p&acirc;sser, m'fait penser &agrave; ma jann&egrave;che siez Papa &agrave; la forge &egrave;s Landes, &agrave; <a href="st_ouen.html">St. Ou&euml;n</a>. Papa freunmait tr&eacute;jous la forge chu jour-l&agrave; - jour acouo pus sanctifi&eacute; qu&eacute; l'jour du D&icirc;nmanche. Dans la Litourgie, &agrave; la page tchi nouos donne &quot;La Table des Vigiles, Je&ucirc;nes et Jours d'Abstinence&quot;, i nouos est dit qu&eacute; touos les vendr&eacute;dis d'l'ann&eacute;e except&eacute; l'Jour d&eacute; Nou&eacute; sont jours d&eacute; jeun. Malheutheusement, un tas d'Anglyicans n'ont pon obs&egrave;rv&eacute; l'ordonnance d&eacute; la Litourgie strict&eacute;ment, mais j'n'&eacute;thions janmais pens&eacute; d'mangi d'viande siez Papa l'Vendr&eacute;di Saint. Nou pouvait mangi des ba&icirc;nis et d'la mouothue ou au't pa&icirc;sson, et nou-s-avait des fliottes. La viande, ayant du sang, 'tait &icirc;nt&egrave;rdite. En ville, o&ugrave;'est tchi'i' y'avait un boulandgi &agrave; toutes les carres d&eacute; rue, il' avaient des p'tits pains appel&eacute;s &quot;Hot Cross Buns&quot; en angliais pour l'occ&acirc;sion. Ch'tait des ban'ses tch'avaient eune crouaix m&egrave;rtchie sus l'haut, et il' 'taient vendues caudes en sortant du fou.<br/>
<br/>
L'arl&eacute;v&eacute;e du Vendr&eacute;di Saint j'allions tr&eacute;jous jusqu'&agrave; <a href="greve_de_lecq.html">La Gr&egrave;ve d&eacute; L&eacute;</a>, Papa et m&eacute;, &agrave; pid, sans doute. I' m'ttait ses habits du D&icirc;nmanche par resp&eacute; pour l&eacute; jour solonnel. Arriv&eacute;s l&agrave;, nou marchait l'long du pliein dans la gr&egrave;ve, et pis Papa s'assi&eacute;vait sus un rotchi et j'halais mes cauches et mes souliers pour mett' mes pids &agrave; l'ieau. Beint&ocirc;t nou s'en r'allait trantchil'yement &agrave; pid &agrave; la ma&icirc;son. La Marche n'nouos fa&icirc;sait pon d'peux dans chu temps-l&agrave;.<br/>
<br/>
<img src="lapin.jpg" width="118" height="116" alt="un lap&icirc;n" title="" align="right" />
La dreine fais qu&eacute; j'y'allinmes ensembl'ye 'tait en l'ann&eacute;e 1900. En c'm&icirc;n, Papa m'racontit comment tch'i' y'avait eune cruelle cou&ocirc;teunme des touos vi&egrave;rs temps tch'avait lieu &agrave; La Gr&egrave;ve l&eacute; <a href="mardi_gras.html">Mardi Gras</a>, l&eacute; Lundi d'P&acirc;ques et aut' jours d&eacute; f&ecirc;te. Heutheusement oulle avait c&ecirc;ssi tchiques ann&eacute;es d'vant. La f&ecirc;te 'tait appel&eacute;e &quot;La Jou&ocirc;te&quot;. Les gens am'naient des cos, des poules, des canards et des lap&icirc;ns. Y'en avait m&egrave;me tchi gardaient des poules pour l'occ&acirc;sion. Eh bein, eune fais volaille et lap&icirc;ns en pliaiche, probabli&eacute;ment &agrave; banon dans l'enclios arrangi pour la jou&ocirc;te, l'publyi 'tait libre d&eacute; l's abattre atout des pi&egrave;rres, l's assonmer atout des b&acirc;tons, ou m&egrave;me tither d'ssus en payant tant par coup. L&eacute; chein tchi tuait volaille ou lap&icirc;n 'tait autoris&eacute; d'prendre possession d'la carcasse. V'la tchi fa&icirc;sait un r'pas &agrave; bouan marchi.<br/>
<br/>

<img src="pithot.jpg" width="170" height="170" alt="un pithot" title="" align="left" />
Dans des temps la jou&ocirc;te avait lieu tout pr&egrave;s d's &eacute;glyises paroua&icirc;ssiales, car o&ugrave;'est tch'i' y'avait eune &eacute;glyise y'avait eune aub&egrave;rge &eacute;tout, mais y'a eune ch&icirc;nquantaine d'ann&eacute;es, Papa m'dit, l's autorit&eacute;s lus en d'ment&icirc;drent, probabli&eacute;ment &agrave; cause d'la piqu'thie d'pi&egrave;rres et des coups d'arme, et v'la tchi fut arr&ecirc;t&eacute;. La jou&ocirc;te continnuit d'pis chu temps-l&agrave;, mais &agrave; la pliaiche d&eacute; pitchi des pi&egrave;rres et tither sus volaille et lap&icirc;ns, les gens tithaient sus des boutelles ou aut' objets fliottants, et l'prix pour les gangnants 'tait des <a href="pithots.html">pithots</a>.<br/>
<br/>
&quot;I' n'y a pon d'jou&ocirc;tes au jour d'aniet,&quot; m'dit Papa, &quot;et j'crai qu&eacute; ch'tait &agrave; La Gr&egrave;ve d&eacute; L&eacute; qu'la dreine eut lieu y'a deux ou trais ans. Tan P'p&egrave;e et tes oncl'yes n'ont janmais 't&eacute; &egrave;s jou&ocirc;tes, car j'n'avons janmais approuv&eacute; d'cruaut&eacute; &egrave;s annimaux dans nouot' fanmil'ye.&quot;<br/>
<br/>
&quot;Les <a href="pierres_de_le.html">Pi&egrave;rres d&eacute; L&eacute;</a> ont-i' rein &agrave; faithe auve La Gr&egrave;ve d&eacute; L&eacute;?&quot; j'li d'mandis.<br/>
<br/>
&quot;Eh bein,&quot; i' m'dit, &quot;i' s'pouorrait bein tch'il' 'taient pus pr&egrave;s d'la Gr&egrave;ve dans les touos vi&egrave;rs temps tchi n'sont &agrave; ch't heu, et tch'il 'taient consid&eacute;th&eacute;es partie du Fieu d'L&eacute;. J'p&acirc;le du temps tch'i' n'y avait qu'un cann&eacute; tchi s'pathait J&egrave;rri d'la <a href="nouormandie2002.html">Nouormandie</a> et qu'eune grande for&ecirc;t couvrait toute l'&ecirc;tendue du Mont St. Mich&eacute; &agrave; la Baie d'St. Ou&ecirc;n. I' faut penser qu'<a href="minquiers.html">Les M&icirc;ntchais</a>, <a href="ecrehos.html">L's &Ecirc;cr&eacute;hous</a> et Les Pi&egrave;rres d&eacute; L&eacute; n'&eacute;taient p't-&ecirc;t' pon liain d'nous c&ocirc;tes de ch't' &ecirc;poque-l&agrave;. Mais j'sis bein content d&eacute; t'ou&iuml; appeler Les Pi&egrave;rres d&eacute; L&eacute; par lus vraie nom, car un tas d'gens lus donnent l&eacute; m&ecirc;nom d&eacute; 'Pater Nosters'.&quot;<br/>
<br/>
&quot;Bon!&quot; j'lis dis. &quot;Comment tch'i' sont v'nus &agrave; &ecirc;t' appel&eacute;es d'm&ecirc;me?&quot;<br/>
<br/>
&quot;Eh bein,&quot; i' m'dit, &quot;i' patha&icirc;t qu'un navithe fut naufragi et p&egrave;rdu corps et beins sus Les Pi&egrave;rres y'a tchiques chents ans en allant d'J&egrave;rri en <a href="ser.html">S&egrave;r</a>. Les gens 'taient sup&egrave;rstitieux dans ch temps-l&agrave;, et quand les p&ecirc;tcheurs p&acirc;ssaient par l&agrave; i' lus sembliait ou&iuml; les cris des naufragis et i' r'citaient l'Oraison Dominnicale pour lus soulagi l'esprit. Ch'tait en Lat&icirc;n &agrave; l'&ecirc;poque, et ch'est d'm&egrave;me qu&eacute; l'affaithe qu&eacute;menchit. Ch'est r'm&egrave;rquabl'ye qu'un tas d'J&egrave;rriais n'savent pon l'histouaithe et tch'il' appellent Les Pi&egrave;rres par lus m&ecirc;nom. Mais ch'n'est pon &ecirc;tonnant: Y'en a m&egrave;me tchi n'savent pon qu'l'Oraison Dominnicale est l' '<a href="notpethe.html">Notre P&egrave;re</a>'!&quot;<br/>
<br/>
&quot;J'pense bein qu'ch'est viyant tch'i' n'ont pon 't&eacute; &agrave; l'&Ecirc;cole du D&icirc;nmanche,&quot; j'l&icirc; dis, &quot;car Moussieu P&eacute;p&icirc;n nouos explyitchit ch'l&agrave; y'a longtemps &agrave; l'&Eacute;glyise d&eacute; St. George.&quot;<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pierres_de_le.html">Les Pi&egrave;rres D&eacute; L&eacute;</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="pmvendredisaint1953.html">Vendredi Saint</a><p>
<li><a href="pmvendredisaint1956.html">Le Vendredi-Saint</a><p>
<li> <a href="vendredisaint2005.html">Vendr&eacute;di Saint</a><p>
<li><a href="pmpaques1954.html">P&acirc;ques au Portinf&eacute;</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>

<li><a href="pmsmainesainte.html">La S'maine Sainte</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="paques2003.html">P&acirc;ques 2003</a><p>
<li><a href="paques2002.html">P&acirc;ques 2002</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="minquiers2.html">Ph'lip doesn't care about the Minquiers</a><p>
<li><a href="minquiers.html">Es Minquiers</a><p>
<li><a href="fishing.html">A Disastrous Fishing Expedition</a><p>
<li><a href="ecrehos.html">L's &Ecirc;cr&eacute;hos</a><p>
<li><a href="ecrehos2.html">L's &Ecirc;cr&eacute;hos</a><p>
<li><a href="ecreho.html">Nou vait es Escrehous</a><p>
<li><a href="ecrehous.html">The Ecrehous</a><p>
<li><a href="ecreho2.html">Un P'tit Viage en &Ecirc;cr&eacute;ho</a><p>


<li><a href="gdfcouoteunmes.html">Tchiques vielles cou&ocirc;teunmes</a><p>
<li><a href="gdfjeux.html">Jeux du temps jadis</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfjouote.html by HTTrack Website Copier/3.x [XR&CO'2014], Tue, 15 Jul 2025 13:56:03 GMT -->
</HTML>

