<HTML>

<!-- Mirrored from members.societe-jersiaise.org/geraint/jerriais/painherself.html by HTTrack Website Copier/3.x [XR&CO'2014], Tue, 15 Jul 2025 13:53:24 GMT -->
<HEAD>
<TITLE>How Lonore is not yet quite herself</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Lonore is not yet quite herself</h2></font></center><p>

En y r'gardant d'pr&egrave;s, nou peut s'aperchev&eacute; qu'ma Lonore en r'gagne - mais si douochot'ment! Ou s'porte assez bin d'san corps, s'ou voulez, mais ou niolinne oquo pus qu'nou n'voudrait. Jusqu'au Bos a Moussieu Pain qui s'en est apperchu. Pas pus tard qu'hier, en la viyant ritounn&eacute; en le r'gardant sans dithe mot, y m'dit a l'ouoth&eacute;lle: &quot;Wots matter wif Miss Lonore? She look silly at me.&quot;<br/>
<br/>
Not' docteu m'disait l'aut' jour, apres l'av&eacute; bin examin&eacute;e et sond&eacute;e partout: &quot;N'y'a rin d'ma: tout est solide et en bouan estat. Les poumons sont pliens d'vent, l'tcheu d'sang, les boyaux d'provisions, la ratte plienne de fiel: l'corps de vot fille est en bouan t'nanche, mais san cherv&eacute; est caillyi: Proum'nez la; faites la rithe; et n'la laissis pas toute seule longtemps. Mercie. Ch'est 'seven an' six', et un estchu pour chutte boutelle ichin. Eunne tchull&eacute;e tres fais par jour, et quand ou s'a viedde (la boutelle) j'la remplietchai pour deux shillings.&quot;<br/>
<br/>
Eh bin! J'la proumenne touos les jours. Dans la f&eacute;the &agrave; b&ecirc;tes, au marchi &agrave; paisson, sus l'Mont-&egrave;s-pendus; et l's&eacute; j'la condis vaie les passagi&egrave;rs d&egrave;sberchi du steameur. Et pour la faithe rithe, j'la condis vais d&egrave;schergi les navithes a tcherbon sus la cauchie.<br/>
<br/>
J'l'emni Lundi &agrave; St. Aubin vaie les nageurs. V'la tchi lis fit bin pliaisi. J'taimes assises tout pr&egrave;s du 'diving stage': et y'avait pliaisi a l'entendre rithe [bouoche] des nageurs; oul en tappit des mains quand ils avaient l'air de s'n'all&eacute; &egrave;stouff&eacute;. &quot;Gas, memm&eacute;e, qu'ou m'disait; gas ch'tisla! gas la m&eacute; entr&eacute; dans la bouoche! J'cr&eacute; qui s'en va s'ni&eacute;. Tchi fonne!&quot; Et quand y s'mintes a saut&eacute; a l'ieau d'sus 'stage' - j'voudrais qu'ou l'&eacute;thaites veue! &quot;L'as tu ou&iuml; tch&eacute;e, memm&eacute;e! J'cr&eacute; qui s'est rompu la h&eacute;th&egrave;que.&quot; Et quand y s'mintes &agrave; 'div&eacute;' du tout haut 'stage,' ou s'm&acirc;ti sus sa tchaise en criant: &quot;Y s'en va rest&eacute; cliutt&eacute; au fond! Y r&eacute;st&eacute;tha pitchi dans la vase coumme un manchot; nou n'l&eacute; r'verra qu'a m&eacute; basse. Tchi bigre de fonne, m&eacute;mm&eacute;e!&quot;<br/>
<br/>
B&eacute;tot - j'm'&eacute;tais d&egrave;stou&ocirc;nn&eacute;e eunne minute pour p&acirc;sl&eacute; a Madame Bigth&eacute; qu'&eacute;tait v'nue l&agrave; ov un ponnyi, qu'ou m'dit, pour aidji a sa fille a remport&eacute; les prix qu'ou s'nallait gagni - quand je m'd&egrave;stou&ocirc;nne pour dithe a Lonore qu'il 'tait temps d'prendre eunne tchul'l&eacute;e d'med'cinne (j'avais la boutelle et eunne tchullyi dans ma pouchette) la fille 'tait horte! Et je n'la trouvi qu'eunne bouonne dem'y'-heuthe apr&egrave;s; et, l'cr&eacute;thaites-ous? J'la vit qui sortait d'eunne tente, parmi un fliotchet d'nageuses, et habiyie coumme yeux! Man p&egrave;the b&eacute;nin! J&eacute; n'fit qu'un saut par dessus tchaises et bancs; j'&egrave;stru&ecirc;ulli deus-tr&egrave;s membres du Coummit&eacute;; j'envyi un Juge a l'ieau, et l'Umpire a boun'tchu; man parapyie houtchi l'chapp&eacute; d'eune grosse angliaiche qui s'mint a rouabli&eacute; (pour un faillyi chapp&eacute; hors d&eacute; mode, j'vos d'mande!) et en deus engamb&eacute;es j'fut aupr&egrave;s d'ma fille! Veux tu! Veux tu bin vite all&eacute; t'muchi souos la tente et n'en sorti qu'habillyie coumme eune chr&egrave;tchenne! que j'criyi. As tu jommais veu! Eunne Pain; eune d&eacute;mou&egrave;zelle Pain; eunne fille a Piteur Pain du Huth&eacute;! S'montr&eacute; sus l'but d'eunne cauchie, habiyie en nageuse; ov un tas d'gens qui n'sont pon d'la famillle a r'gard&eacute; not' propri&eacute;t&eacute;!<br/>
<br/>
Ou fit les chent coups d'vant que d'voul&eacute; s'rhabillyi. J'en r'pathimes tout d'm&egrave;me a la fin; et j'la ramni tout d'suite siez nous par le train. J'ai pens&eacute; qu'autant vallait n'pon p&agrave;sl&eacute; a Moussieu Pain d'l'&egrave;scapp&eacute;e d'sa fille; il est si embarass&eacute; tout chu temps a lus aidji a faithe marchi la gazette, que l'moindre &egrave;sn&egrave;rv&eacute;ment l'fait ro&ucirc;&acirc;bli&eacute; pour longtemps. J'ithai d'main siez l'docteu cherchi eune autre boutelle - pus forte, si y'a moyen.<br/>
<br/>
<i><a href="brambilo.html">Madame Laiz&eacute; Pain</a></i><br/>
<i>1912</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painslowly.html">How Lon&ocirc;re seems to improve slowly</a><p>
<li><a href="paindoctor.html">First Doctor Being an Ass - Another is Called in</a><p>
<li><a href="painwell.html">How that Laiz&eacute; shall soon be well</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painherself.html by HTTrack Website Copier/3.x [XR&CO'2014], Tue, 15 Jul 2025 13:53:24 GMT -->
</HTML>

