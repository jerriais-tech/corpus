<HTML>

<!-- Mirrored from members.societe-jersiaise.org/geraint/jerriais/gdftaupes.html by HTTrack Website Copier/3.x [XR&CO'2014], Tue, 15 Jul 2025 14:00:14 GMT -->
<HEAD>
<TITLE>Taupes et crapauds</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Taupes et crapauds</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<i>L&eacute; 5 d'ao&ucirc;t, 1978.</i><br/></font>
<br/>
Moussieu L'R&eacute;dacteu,<br/>
<br/>
En li&ecirc;sant les g&acirc;zettes d&eacute; tchiques mais d'vant m'n arriv&eacute;e en J&egrave;rri ch't &ecirc;t&eacute;, j'viyais dans la cheinne du seize d&eacute; mar qu&eacute; l'D&eacute;put&eacute; Mdme. Enid Qu&eacute;nault d'<a href="st_brelade.html">St. Br&eacute;lade</a> d&icirc;sait dans <a href="etats.html">L's &Ecirc;tats</a> qu&eacute; des gens tchi sont endgi&acirc;bli&eacute;s d'la joua&icirc;thie du ji appel&eacute; &quot;Bingo&quot; am&egrave;nent lus mousses au ji auve ieux, et tch'il est souvent onze heuthes, et tchiquefais m&icirc;nniet, quand i' tchittent &agrave; jouer pour lus en r'aller siez ieux auve les &ecirc;fants endormis. N'en v'la-t-i' eune manni&eacute;the d'&ecirc;l'ver d's &ecirc;fants?<br/>
<br/>
&quot;Bingo&quot; est un jeu tch'a eune attraction extraordinnaithe pour un tas d'monde et, tchuthieusement assez, pour les femmes en partitchulyi. Et ch'est un jeu tchi rapporte un gros profit. Comme j'vouos l'd&icirc;sais dans <a href="gdfvielles.html">ma lettre du huit d'avri, 1978</a>, les &quot;Chevalier de Colomb&quot; d'la ville d&eacute; Wyandotte en Am&eacute;thique o&ugrave;'est qu&eacute; j'ai v&ecirc;tchu pour 23 ans, b&acirc;tiss&icirc;drent lus templ'ye, eune &icirc;nstitution consid&eacute;thabl'ye, auve l&eacute; profit d'un &quot;Bingo&quot; un coupl'ye d'fais la s'maine. Ch'est contre la louai en Am&eacute;thique d'y jouer, sans doute, mais pour tchique ra&icirc;son l's autorit&eacute;s n'ont janmais &ecirc;prouv&eacute; &agrave; l's arr&ecirc;ter, et l'jeu continnue au jour d'anniet.<br/>
<br/>
<a href="crapaud.jpg"><img src="crapaud.jpg" width="216" height="150" border="0" alt="" title="" align="right" /></a>
La g&acirc;zette du six d'avri nouos donne la bouanne nouvelle qu&eacute; les <a href="gdfcrapaud.html">crapauds</a> c'menchent &agrave; s'montrer dans l'Ile. Et les taupes &eacute;tout. J'savais bein qu'les crapauds avaient presque dispathu, mais j&eacute; n'savais pon qu'les taupes &eacute;taient d&eacute;v'nues rares. J'avais r'gret d'vaie eune &ecirc;carcit&eacute; d'crapauds viyant qu'ches vi&egrave;rs anm&icirc;ns sont fanmeux au point d'&ecirc;t' appel&eacute;s des J&egrave;rriais. Et j&eacute; l's ai connus toute ma vie. J'm'&egrave;rsouveins d'en aver veu un tas dans les clios dans l'temps d'la d&ecirc;fouithie des patates &agrave; la frouque, et qu&eacute; les gar&ccedil;ons les happaient &agrave; la main pour l's env'yer sus les femmes tch'&eacute;taient &agrave; glianer et tch'en avaient peux ouaithe tch'i' sont absol&ucirc;ment innoffensifs. Y'en avait tchi criyaient tch'il' &ecirc;clyichaient du v'l&icirc;n, mais ch&eacute; n'tait pon vrai. Et j'avais horreu d'en vaie des pou&ocirc;rres baloques enfroutchis par accident par l&eacute; d&ecirc;foueux.<br/>
<br/>
Y'avait m&ecirc;me des <a href="ditons.html">ditons</a> entou&ocirc;rre l&eacute; fanmeux crapaud. Quand un homme 'tait hardi pauvre, nou d&icirc;sait tch'il avait &quot;autant d'sou comme un crapaud a d'puches!&quot; Quand tchitch'un restaient d'houors bein tard au s&eacute;, nou d&icirc;sait tch'il 'tait d'houors &quot;jusqu'&egrave;s p'tits crapauds!&quot; I' patha&icirc;t qu&eacute; dans les touos vi&egrave;rs temps l'Ile en 'tait remplyie, d'crapauds, et y'en avait c&egrave;rtainement tout pliein par les c'm&icirc;ns quand j'tais mousse. Y'en avait m&egrave;me dans l'<a href="gdfpits.html">pits</a> siez nous &agrave; La Forge, et j'ai veu ma M'm&egrave;e en ramonter auve l'ieau dans l'sieau auve l&eacute; g&icirc;ndas du pits. I' fliottaient dans l'haut du sieau et ou m'ttait sa main souos l'crapaud et l'sou&ocirc;l'vait hors du sieau.<br/>
<br/>
Ch'est r'm&egrave;rquabl'ye qu&eacute; l'crapaud n'existe pon dans l's aut' <a href="iles.html">Iles d&eacute; la Manche</a>, et ch&eacute; s'sait danmage d&eacute; l'vaie dispatha&icirc;tre tout &agrave; fait. Ch'est don auve plia&icirc;si qu&eacute; j'vai la bouanne nouvelle d&eacute; sa renaissance. J'esp&eacute;the qu&eacute; l'pou&ocirc;rre dgi&acirc;tre, tch'est suppos&eacute; d'ou&iuml; c&ocirc;ne, &eacute;tha assez d'avis pour n&eacute; s'promener pon dans les rues et &ecirc;t' &ecirc;cr&acirc;s&eacute; par les motos.<br/>
<br/>
Quant &agrave; la taupe, y'en a tr&eacute;jous assez. Dans l's Iles, nou-s-en trouve en J&egrave;rri et en Aur'gny seulement, et y'en a d'n&eacute;thes et d'grises et d'blianches (les blianches sont p&ucirc;t&ocirc;t jaun&acirc;tres). La taupe est suppos&eacute;e n'vaie pon, et d'pis qu&eacute; l'crapaud n'ouait pon, y'a un vi&egrave;r diton tchi nouos dit: &quot;Si taupe viyait et crapaud entendait, homme d&eacute; t&egrave;rre n&eacute; vivrait!&quot; Comme la d'meuthe &egrave;s taupes est souos la bi&ecirc;te, nou p&acirc;le tchiquefais des morts comme &eacute;tant dans &quot;L'Rouoyaume des Taupes&quot;.<br/>
<br/>
Quand j'tais tout mousse, y'avait acouo des gens tchi si&eacute;vaient l'm&ecirc;tchi d&eacute; &quot;ta&ucirc;p&icirc;n&quot; (ou &quot;ta&ucirc;pyi&quot;), ch'est &agrave; dithe tch'i' prannaient des taupes, et y'en avait tchi v'nait vaie Papa &agrave; la forge d&eacute; temps en temps en p&acirc;ssant, mais i' n'y'a pus d'ta&ucirc;p&icirc;ns (ou ta&ucirc;pi&egrave;rs) en J&egrave;rri comme dans l'temps p&acirc;ss&eacute;.<br/>
<br/>
<img src="jerriais246.jpg" width="100" height="100" alt="" title="" align="right" />
L&eacute; bieau portrait du Moul&icirc;n d'R&ocirc;z&eacute; dans la g&acirc;zette m&eacute; ram&eacute;mouaithe qu&eacute; quand j'tchittis J&egrave;rri &agrave; bord du &quot;Hantonne&quot; aupr&egrave;s la dg&egrave;rre (en 1919) pour m'en aller au <a href="cannada.html">Cannada</a>, j'&egrave;rgardis l's <a href="gdfmoul.html">aubes du Moul&icirc;n</a> d'<a href="st_ouen.html">St. Ou</a>, tch'allaient bouan rond chutte matinn&eacute;e-l&agrave;, jusqu'&agrave; p&egrave;rte d'veue. Quand j&eacute; r'v&icirc;ns en J&egrave;rri en mil neu chent quarante-six, dans l'&quot;Hantonne&quot; &eacute;tout, la preunmi&eacute; chose tchi m'frappit en r'gardant pour l&eacute; moul&icirc;n et l'cliochi d'l'&eacute;glyise, 'tait qu&eacute; l's aubes du moul&icirc;n avaient dispathu. J&eacute; n'pouvais pon en r'v&eacute;n&icirc;n! Ch'tait l'preunmi&eacute; s&icirc;ngne tchi m'av&egrave;rtissait qu&eacute; l'J&egrave;rri d'mes p'tits jours n'&eacute;tait pus.<br/>
<br/>
J'd&eacute;v'thais p't-&ecirc;t' vouos explyitchi qu&eacute; quand j'tais mousse un tas d'gens p&acirc;laient des deux st&icirc;nmes tchi v'naient touos les jours d'Angli&eacute;t&egrave;rre comme l&eacute; &quot;Ou&ecirc;mue&quot; (pour &quot;Weymouth&quot;) et l'&quot;Hantonne&quot; (pour &quot;Southampton&quot;) p&ucirc;t&ocirc;t qu&eacute; d'les mentionner par lus noms. Un vi&egrave;r anm&icirc;n m&eacute; d&icirc;sait qu&eacute; l'&quot;Ou&ecirc;mue&quot; allait pus vite qu&eacute; l'&quot;Hantonne&quot; viyant tch'il avait quat' cheunm'n&eacute;es - et qu&eacute; l'&quot;Hantonne&quot; n'en avait qu'trais!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a HREF="gdfcrapaud.html">L&eacute; crapaud</a><p>
<li><a href="gdfcrapauds.html">Les crapauds</a><p>

<li><a href="crapaud2014.html">Not' crapaud est eunique</a><p>

<li><a href="meandmyshadow.html">M&eacute; et man crapaud</a><p>
<li><a href="taupescl.html">Les taupes</a><p>
<li><a href="pm3candidat.html">Ph'lip et un traisi&egrave;me candidat</a><p>
<li><a href="matin.html">L&eacute; Mat&icirc;n</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>

<li><a href="gdfmoul.html">L's aubes et moul&icirc;ns</a><p>
<li><a href="pmbatiaux.html">Ph'lip et les grands batiaux</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftaupes.html by HTTrack Website Copier/3.x [XR&CO'2014], Tue, 15 Jul 2025 14:00:14 GMT -->
</HTML>

