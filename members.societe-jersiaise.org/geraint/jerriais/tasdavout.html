<HTML>

<!-- Mirrored from members.societe-jersiaise.org/geraint/jerriais/tasdavout.html by HTTrack Website Copier/3.x [XR&CO'2014], Tue, 15 Jul 2025 14:00:13 GMT -->
<HEAD>
<TITLE>Un tas d'avo&ucirc;t du temps p&acirc;ss&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un tas d'avo&ucirc;t du temps p&acirc;ss&eacute;</h2></font></center><p>
 <br/>
<br/>
Acouothe eune fais&#8212;o&ugrave;'est don tch'est l'temps p&acirc;ss&eacute;? <br/>
<br/>

<img src="haugard3.jpg" width="200" alt="" title="" align="right" />
Pouor donner eune id&eacute;e d&eacute; la grandeu d'un tas d'avo&ucirc;t d'aut'fais ich&icirc;n en J&egrave;rri, n&eacute; v'ch&icirc;n chein qu' nou pouvait vaie en l'ann&eacute;e mil neuf chent ieune (1901) au mais d'ao&ucirc;t. J&eacute; savons qu&eacute;, car j'en avons un r'cord, dans l'ha&ucirc;gard en dri&eacute;the d&eacute; la f&egrave;rme du Huth&eacute; (Le Hurel), &agrave; Trodez, <a href="st_ouen.html">St. Ou&euml;n</a>, s&eacute; trouvait un fanmeux bieau tas d'avo&ucirc;t  - d&eacute; fronment et d'avaine - tchi v'nait d'&ecirc;t' finni d'b&acirc;ti, &eacute;tant l'produit d'la r&eacute;colte d&eacute; trais ans sus onze vr&eacute;gies. (J&eacute; pensons tch'i' y'en eut mention, d&eacute; ch't &icirc;nmense tas, dans la g&acirc;thette du s&eacute; contre la f&icirc;n du mais d'ao&ucirc;t pouor l'ann&eacute;e susdite.) Et ch'la ch'tait siez Moussieu L'Feuvre, Ph'lippe &Eacute;douard, Seigneu du Fyi d'Morville. Et chu Philippe &Eacute;douard 'tait fis Philippe (tch'avait l'm&ecirc;nom du &quot;Gros Mart&eacute;&quot;), fis Philippe, fis Philippe, fis Philippe (des Landes), fis Philippe, fis Aaron, fis Phlippe, fis Philippe (d&eacute; L'&Ecirc;ta), fis Pierre n&eacute; dans les 1550. N&eacute; v'l&agrave; don ieune des branques d&eacute; la grand' fanmil'ye L&eacute; Feuvre d&eacute; St. Ou d'aut'fais. L&eacute; Ph'lippe &Eacute;douard, &agrave; tchi appart&eacute;nait l'tas, mouothit deux ans aupr&egrave;s, en 1903, et san p&eacute;the, l&eacute; &quot;Gros Mart&eacute; &quot;, 'tait n&eacute; en 1826 et d&eacute;c&eacute;d&eacute; en 1914. <br/>
<br/>
Appathemment qu&eacute; ch'tait iun des bieaux et pus grands tas d&eacute; tout temps. Eh bein, la dg&egrave;rte d'chu tas &eacute;tait d&eacute; huit p&egrave;rques ou, en trav&egrave;rs au pid, ch&icirc;nquante-siex pids (56 pids), et ch&icirc;nquante pids d'haut jusqu'&agrave; la couronne! Ah &ccedil;a, pensez don - eune souaixantaine d&eacute; v&egrave;rgues d'tou, et dgi&ecirc;x-neuf v&egrave;rgues d'laize! Tchille assiette d&eacute; tas! Et pis, chu fanmeux tas 'tait parfaitement fait. Mais, peut-n'on d&eacute; nouos jours s&eacute; fidguther un patheil amas d'g&egrave;rbes, des mille et des mille, sus des pi&egrave;rres d&eacute; ha&ucirc;gard (ou pi&egrave;rres d&eacute; tas) &eacute;tant, comme dithaient nouos anciens, pouor la g&acirc;ngne d&eacute; Dgi et pouor l&eacute; bestchias - un tas comme eune maiethon atout un combl'ye comme un cliochi d'&eacute;gly&icirc;the! Tchi grainelle, eune fais battu, et tchi fou&ocirc;rrage - d&eacute; fronmentais et d'av'n&eacute;e! H&eacute;, fallait-i' don saver t&acirc;sser pouor faithe un tas patheil - pensez &agrave; vaie! <br/>
<br/>
<img src="pierresdehaugard3.jpg" width="200" alt="" title="pi&egrave;rres d&eacute; ha&ucirc;gard" align="right" />
N&eacute; v'ch&icirc;n comme tchi qu' nou s'y prannait. Eune fais les pi&egrave;rres d&eacute; tas (ou pi&egrave;rres d&eacute; ha&ucirc;gard) pliaichies, dans l'ha&ucirc;gard, i' restaient l&agrave; d'amors pouor tr&eacute;jous. Y'avait l'pilot&icirc;n, ou pilyi ou pid d'tas, tch'&eacute;tait la pi&egrave;rre d&eacute;but - dgi&ecirc;x-huit pouces &agrave; un coupl'ye d'pids d'haut - sus tchi 'tait l'assiette &eacute;tant eune ronde et pliate pi&egrave;rre, et y'en avait neuf ou dgix d'ches'-l&agrave; en rond, ou tchiquefais pus, atout ieune dans l'mitan, ou pus &eacute;tout. Et tout ch'la ch'tait les pi&egrave;rres d&eacute; ha&ucirc;gard tchi fa&icirc;thaient l'assiette du tas. Et ch'tait pouor garanti contre la v&egrave;rminne. Ah &ccedil;a, nou posait des longues branques, d'eune assiette &agrave; l'aut' et allant &agrave; la cheinne/les cheinnes du mitan, en trav&egrave;rs et en long of&ucirc;che, atout des fagots, ou bein nou fa&icirc;thait s&egrave;rvi des plianches, ou des poutres, et c&eacute;t&eacute;ra. Nou c'menchait &agrave; t&acirc;sser bein souongne&ucirc;thement, mais souvent la preunmi&eacute; tchelle &eacute;tant des dg&egrave;rbes battues d'l'ann&eacute;e d&eacute; d'vant, atout tchiquefais d'la fe&ucirc;gi&eacute;the. Et pis &agrave; m'suthe qu&eacute; l't&acirc;sseux b&acirc;tissait, ou t&acirc;ssait, i' fallait piler bein ch&acirc;que tchelle. Danme, ch'tait tout &agrave; fait un m&ecirc;tchi, qu&eacute; l'chein du t&acirc;sseux! Et ch&eacute; n'tait bein seux pon tout l'monde tchi pouvaient y mett' la main. Un bou&ocirc;n t&acirc;sseux 'tait bein connu et, souvent, faithait ch'la dans tout un va&icirc;thinn&eacute;, et of&ucirc;che ailleurs. Mais, dans chu cas-ch&icirc;n, pouor ch't &icirc;nmense tas, il y'avait bein seux deux ou m&ecirc;me trais t&acirc;sseurs. Mais &eacute;tout, peut-n'on s'&icirc;nmaginner les tchithiages, l&eacute; temps p&acirc;ss&eacute;, dans l'h&egrave;rnais &agrave; &ecirc;clon? Pouor chu grand tas, par exempl'ye - des chentaines d&eacute; viages, &agrave; ch&egrave;rgi, et d&ecirc;ch&egrave;rgi... Et pis l's &ecirc;cha&ucirc;fauds, les tchi&acirc;tres et l's &ecirc;tchelles! Il en fallait, d'la main-d'oeuvre! En p&acirc;ssant, d&icirc;thons qu&eacute; j'avons pr&ecirc;s&ecirc;rv&eacute; &agrave; <a href="houguebie.html">La Hougue Bie</a>, deux exempl'yes d'un tou d'pi&egrave;rres d&eacute; ha&ucirc;gard, il&agrave; en d'houors tout pr&egrave;s l'tou d'preinseu et la meule. Et pis, &eacute;tout, dans &quot;La Tch&egrave;rqu&eacute;thie&quot; ous y v&egrave;rrez l&eacute; vi&egrave;r h&egrave;rnais &agrave; &ecirc;clon, l&eacute; seul d&eacute; tout bein tchi nouos restait dans l'&Icirc;le. Quand nou-s-entrait l'avo&ugrave;t nou d&icirc;thait qu' nou 'tait &agrave; appraichi, ou appraichi, au ha&ucirc;gard, Et nou ouiyait patheilles expressions comme: &quot;J'e&ucirc;nmes un fort jour hi&egrave;r; j'tions &agrave; appraichi &quot;, et of&ucirc;che, quand l'temps n'tait pon propice, &quot;Ch'est d'failli temps pouor les cheins tchi sont &agrave; appraichi ches jours &quot;. Pouor p&acirc;sser les dg&egrave;rbes d'la ch&egrave;rge au t&acirc;sseux, ch'tait deux &agrave; la fais - ieune pitchie sus ch&acirc;que d&eacute; d'la fourtchette, fourtchette en bouais l'temps p&acirc;ss&eacute;, sans doute. <br/>
<br/>
<img src="pierresdehaugard2.jpg" width="200" alt="" title="pi&egrave;rres d&eacute; ha&ucirc;gard" align="right" />
Un tas d'fronment, ou tas d'ha&ucirc;gard, pouvait cont'n&icirc;n d&eacute;pis ch&icirc;nq chents &agrave; deux ou trais mille dg&egrave;rbes. Et j'avons veu acouo, dans l'temps d'nouot' jann&egrave;che, aupr&egrave;s la preunmi&eacute; Dg&egrave;rre d&eacute; 1914-18, des tas &agrave; v&icirc;ngt vr&eacute;gies d'fronment, tchiquefais la r&eacute;colte d&eacute; deux ou trais f&egrave;rmi&eacute;rs ensembl'ye. D&icirc;thons en p&acirc;ssant qu&eacute;, en 1961, par exempl'ye, il 'tait mala&icirc;thi d'en trouver iun ou deux, tas, dans l'&Icirc;le entchi&eacute;the, m&ecirc;me d&eacute; deux ou trais vr&eacute;gies. Eune fais battu, et r'b&acirc;ti, l&eacute; tas d&eacute;v'nait eune <i>vieillotte</i>. Donnons comme exempl'ye un tas d&eacute; huit vr&eacute;gies d'avo&ucirc;t. Patheil tas d'mandait quat' pas, ou dans les quat' v&egrave;rgues, d&eacute; laize au pid, et don eune p&egrave;rque et d'mie d&eacute; tou. Des p'tits tas 'taient appel&eacute;s des <i>tas d'clios</i> ou <i>tas d'camp</i>, faits au clios sans doute, et nou dist&icirc;ndgait acouo ches'-ch&icirc;n comme un <i>tas d'pid</i>, <i>tas d'bas</i> ou <i>tas d&eacute; d'but</i>, qu&eacute; nou pouvait faithe sans aver &agrave; monter d'ssus, &eacute;tant d'but en pliaichant les dg&egrave;rbes atout eune fourque ou fourtchette, et pis un <i>tas d&eacute; genou</i>, <i>tas &agrave; genou</i> ou <i>tas &agrave; genouors</i>, qu&eacute; nou b&acirc;tissait en s'agenouoillant d'ssus pouor s&egrave;rrer les dg&egrave;rbes. L&eacute; tas d&eacute; d'but &eacute;thait cont'nu eune chentaine d&eacute; dg&egrave;rbes et l'tas d&eacute; genou jusqu'&agrave; 500 dg&eacute;rbes. Quand l't&acirc;sseux pliaichait les dg&egrave;rbes, s'i' s'agissait d'un grand tas, i' fallait tchitch'un &agrave; genouors, &agrave; s&egrave;rrer. Pis danme, il' y suaient, &agrave; tout chu travas, ches avou&ocirc;teurs ou gens d'avo&ucirc;t, comme nou l's appelait! I' n'avaient pon l'temps ni l'envie d'chanter, 'ouos en chaille. V'l&agrave; tchi m'met &agrave; l'id&eacute;e, dgia, en p&acirc;lant des avou&ocirc;teurs d'aut'fais, quand il' 'taient &agrave; scier et &agrave; dg&egrave;rber, lus vielle cou&ocirc;teunme au clios d&eacute; chanter &agrave; tour d&eacute; r&ocirc;le. Telles vieilles chansons comme &quot;<a href="grosjean97.html">Jean, gros Jean</a> &quot;, &quot;<a href="perdu.html">J'ai p&egrave;rdu ma femme</a> &quot;, &quot;Ver-du-ron, ver-du-ro-net'-o &quot;, etc. Et y'avait tout pliein d'cidre, par la joudgie, tch'i' fallait sans doute &agrave; chu travas-l&agrave;, par eune arsion d'chaleu l&eacute; pus souvent. <br/>
<br/>
Ah v&eacute;the, chtait un m&ecirc;tchi tout partitchulyi, qu&eacute; l'chein du t&acirc;sseux. J'alllons oublier, dgia, &agrave; dithe qu&eacute;, en t&acirc;ssant, nou rempliait l'mitan atout les faillies dg&egrave;rbes qu&eacute; nou-s-appelait du <i>me&ucirc;n&eacute;</i> ou du <i>ma&icirc;n&eacute;</i>, Nou d&icirc;thait &quot;Ch'est d'faillies dg&eacute;rbes v'l&agrave; tchi f'tha pouor du me&ucirc;n&eacute; &quot;. Mais nou-s-appelait l'mitan du tas l&eacute; <i>me&ucirc;n&eacute;</i> &eacute;tout, et nou d&icirc;thait tch'i' fallait tr&eacute;jous garder l'me&ucirc;n&eacute; ou l'mitan remplyi en t&acirc;ssant. Mais, en c'menchant l'tas nou fa&icirc;thait souvent un binnot au mitan du fond d'tas et nou-s-app'lait ch'la la <i>ma&icirc;ne</i> du tas. <br/>
<br/>
Ah &ccedil;a, &agrave; fouorche d'b&acirc;ti, l&eacute; moment v'nait qu&eacute; tchitch'un d&icirc;thait &quot;I' s'en va &ecirc;t' temps d'accomblier&quot; (ou d' &quot;rentrer&quot;), tchi veurt dithe rentrer pouor finni en pointe. Mais &eacute;tout, n'fallait pon qu' l'accombliage s&eacute; f&icirc;sse trop vite, esp&eacute;cialement quand ch'tait un tas tch'avait du tou. Eh bein, pouor la partie d'haut du tas nou dithait l'<i>combl'ye</i> ou l'<i>accombl'ye</i>. Et quand nou-s-arrivait au combl'ye d'un tas, nou pliaichait des d'mi&eacute;-dg&egrave;rbes, pis pus tard des dg&egrave;rbes acouo pus p'tites jusqu'&agrave; haut. Pis nou fa&icirc;thait la <i>couronne</i> atout du glyi ou p'tits soubats &ecirc;cal&eacute;s, mais amath&eacute; d'un but, bigbichis iun sus l'autre. La <i>couronne</i> ou <i>t&ecirc;te</i> du tas 'tait brid&eacute;e atout des c&egrave;rcl'yes en bouais. Ou bein nou bridait en fa&icirc;thant un han d&eacute; fi d'm&egrave;rl&icirc;n. Nou d&icirc;thait des <i>soubats</i> ou des <i>gliots</i>, pouor couvri l'tas en glyi. Et ch'tait les dg&egrave;rbes d'grain eune fais soubattues. Pouor dist&icirc;ndgi nou d&icirc;thait eune dg&egrave;rbe &agrave; la main pouor soubattre sus l'aithe sus un draventeux, pouor faithe des soubats, tandi qu' autr&eacute;ment nou soubattait les dg&egrave;rbes sus l'soubatteux et pis nou finissait au fliais. Quand ch'tait pouor des soubats, i' n'fallait pon qu' ches'-ch&icirc;n f&ucirc;ssent saccagis au fliais. Ch'tait battre &agrave; la grange, bein seux. D&icirc;thons, en p&acirc;ssant, qu&eacute; l'temps p&acirc;ss&eacute;, au dgi&ecirc;x-huiti&egrave;me si&egrave;cl'ye, par exempl'ye, les femmes &eacute;tout 'taient souvent empliy&eacute;es &agrave; chu travas hardi p&eacute;nibl'ye, &agrave; battre &agrave; la grange. Finnalement nou couronnait l'<i>cop&eacute;</i> du tas d'eune branque d&eacute; louothi, ou tchiquefais d'eune couleu. Nou fa&icirc;thait les gliots sustout atout d'l'&ecirc;train d'bli&eacute;, ou atout du fav&eacute;s et, bein gard&eacute;s, i' pouvaient s&egrave;rvi trais ans. J'avons tr&eacute;jous ou&iuml; dithe qu&eacute; nouos grand-p&eacute;thes L&eacute; Maistre et Lucas 'taient raide bouons &agrave; accomblier, et &agrave; faithe la couronne en glyi au tas d'grain, ou autre avo&ucirc;t. Tout ch'la s'fa&icirc;thait partout l'&Icirc;le jusqu'&agrave; la f&icirc;n du drein si&egrave;cl'ye, et m&ecirc;me siez l's uns ou l's aut's jusqu'&agrave; d'vant la preunmi&eacute; Dg&egrave;rre. V'l&agrave; tchi s'p&egrave;rdit graduellement, mais tout &agrave; fait par la f&icirc;n d'l'Otchup&acirc;tion. Tchiquefais nou-s-ajou&ocirc;tait &agrave; un tas, deux ou trais ans d'affi. Eh bein, dans chu cas-l&agrave; nou d&ecirc;t&acirc;ssait l'combl'ye seulement ch&acirc;que ann&eacute;e pouor l&eacute; battre. <br/>
<br/>
V&eacute;the, tout ch'la est hors et a dispathu - r&eacute;coltes et m&ecirc;tchi et tout l'bataclian. Mais, h&eacute;las, combein tch'i' y'a d'gens au jour d'aniet tchi comprendront m&ecirc;me un quart d&eacute; tout chu devis? Enf&icirc;n, ch'est r'cord&eacute; pouor tr&eacute;jous, car ou trouv'thez touos ches vi&egrave;rs mots d'nouot' langue et d'aut's explyic&acirc;tions dans l'Dictionnaire Jersiais-Fran&ccedil;ais. Mais, quant au m&ecirc;tchi d'la t&acirc;ss'sie et tout ch' tch'en est entouor l'avo&ucirc;t - acouothe eune aut' vielle b&eacute;dache d&eacute; nouot' chi&egrave;r J&egrave;rri tch'a dispathu &agrave; tout janmais!<br/>
<br/>
<i><a href="lemaistre.html">FLM</a></i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="fermethie.html">La f&egrave;rmethie en J&egrave;rriais</a><p>

<li><a href="enavou.html">J'sommes en avou!</a><p>
<li><a href="vielledavout.html">La Vielle d'Avo&ucirc;t</a><p>
<li><a href="avousdlavout.html">Av'-ous d'l'avo&ucirc;t?</a><p>
<li><a href="folledavout2021.html">La Folle d'Avo&ucirc;t</a><p>
<li><a href="pmfarming.html">Is Farming Worthwhile?</a><p>
<li><a href="pmfermyi.html">La Vie d'un Fermyi</a><p>
<li><a href="painfermiers.html">P&icirc;teur et les Fermi&egrave;rs</a><p>
<li><a href="painheartless.html">Heartless conduct of Jersey farmers</a><p>

<li><a href="loganberries.html">L'Avo&ucirc;t l'long du f&ocirc;ss&eacute;</a><p>

<li><a href="grand_tchethue.html">&Agrave; la Grand' Tch&eacute;thue aut'fais, et c&eacute;t&eacute;ra</a><p>
<li><a href="grand_tchethue2.html">La Grand' Tch&eacute;thue</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/tasdavout.html by HTTrack Website Copier/3.x [XR&CO'2014], Tue, 15 Jul 2025 14:00:14 GMT -->
</HTML>
