<HTML>

<!-- Mirrored from members.societe-jersiaise.org/geraint/jerriais/gdfnouvelleannee1967.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>La Nouvelle Ann&eacute;e </TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Nouvelle Ann&eacute;e </h2></font></center><p>


<i> San Antonio, Texas <br/>
 USA <br/>
 L&eacute; 30 d&eacute;zembre, 1967 <br/><br/></i>

 Moussieu l'R&eacute;dacteu, <br/><br/>

 N&eacute; v'chin la nouvelle ann&eacute;e tch'appraiche, et des vi&egrave;rs comme m&eacute; sont tr&eacute;jous r'connaissants qu&eacute; L'Bon Dgieu lus p&egrave;rmet d'en r'vaie acouo ieune&nbsp; ! La vie est eune aventuthe si int&eacute;r&eacute;ssante qu&eacute; nou vit tr&eacute;jous en esp&eacute;thance. Quand nou-s-est pus pr&egrave;s d'huiptants qu&eacute; d'septante, nou-s-appr&eacute;cyie d'autant pus la pr&eacute;chaine qu&eacute; nou-s-a la chance d&eacute; vaie&nbsp; ! <br/><br/>

 Ch't ann&eacute;e n'a pon 't&eacute; pus heutheuses pour l'Am&eacute;thique. Y'a ieu du deu dans bein des maisons &agrave; cause d&eacute; la dgerre du Viet-Nam, et i' n'pathait pon y'aver d'fin en veue. Et j'avons des p'tites dg&egrave;rres ichin et l&agrave; dans l'pays &agrave; cause des bastaudes et d's escarmouches entre l's Am&eacute;thitchains d'souche Afritchaine et la police. L&eacute; gouv&egrave;rnement a pass&eacute; des louais pour asse&ucirc;ther l'amendement du sort d&eacute; la vie des gens d'couleu, et lus donner l'opporteunnit&eacute; d'lus d&ecirc;haler et d'aveindre l&eacute; m&ecirc;me niv&eacute; d'prosp&eacute;thit&eacute; joui par lus bliancs fr&eacute;thes. Malheutheusement, ches louais-l&agrave; n'ont pon 'couo ieu l'&eacute;ffet voulu. V'l&agrave; tchi prend du temps, et comme nouos l'dit l'vi&egrave;r diton J&egrave;rriais. ''V'la tchi n'fait pon grand &eacute;ffet qu&eacute; d'env'yer d'l'ieau &agrave; fa m&eacute;&nbsp; !'', et ch'est &agrave; bein pr&eacute;s ch't &eacute;ffet-l&agrave; qu'les privil&egrave;ges tch'il' accordent sont d&eacute;j&agrave; garantis par eune ''Constitution'' f&eacute;d&eacute;rale tchi pr&egrave;che eune &eacute;vangile d'&eacute;galit&eacute; pour touos ses citouyens&nbsp; ! L'affaithe n'amende pon vite assez pour pliaithe &egrave;s gens couleuth&eacute;s, et les politiciens n'amendement pon l'affaithe quand i' promettent des choses tch'i' n'peuvent pon faithe &#8211; pour l'amour d'aver des vouaix &agrave; la pr&eacute;chaine &eacute;lection! <br/><br/>

 La dg&egrave;rre contre la pauvr&eacute;t&eacute; en Am&eacute;thique n'a pon aidgi &egrave;s pauvres, et la crianche d&eacute; nouot' Pr&eacute;sident qu'la Tr&eacute;sorerie &agrave; Washington peut produithe assez d'sou pour faithe la dg&egrave;rre au Viet-Nam et aboli la pauvr&eacute;t&eacute; en Am&eacute;thique &#8211; et a&eacute;dgi &agrave; touos les nouvieaux pays d'Afrique et d'Asie &agrave; en faithe autant &eacute;tout &#8211; sans hauchi les taxes ich&icirc;n, n'est pon ch&acirc;r&eacute;e par touos l's aut' Am&eacute;thitchains&nbsp; ! Et pis &#8211; acouo comme nouos l'dit un diton J&egrave;rriais &#8211; "Nou n'peut pon enrichi un publyi!"  Et les Saintes Ecrituthes n'en sont pon liain d'la v&eacute;thit&eacute; quand i' nouos disent qu&eacute; les pauvres es'sont tr&eacute;jous auve nous! <br/><br/>

 Eune aut' chose tchi pathait g&eacute;ner c&egrave;rtains des savants (en affaithes &eacute;conomiques) est la crainte qu&eacute; la d&eacute;valuation d'la livre st&egrave;rling par l'Angli&eacute;t&egrave;rre aie l'm&ecirc;me &eacute;ffet sus l'dollar, viyant qu'les deux s&eacute; sont tr&eacute;jous sou&ocirc;t'nus iun et l'autre dans les finnances du monde. J'tais hardi amus&eacute; d'ou&icirc; au tout c'menchement d'la nouvelle d&eacute; d&eacute;valuation qu&eacute; le ''Scotch Whisky'' cou&ocirc;t'tait mains &agrave; acater ichin d&eacute;pis qu&eacute; l'dollar s'en allait valer pus vis-&agrave;-vis du louis. Comme ch'n'est pon d'tchi qu&eacute; j'm&eacute; d'mente d'acater. J&eacute; n'sai pon tch'est qu'en est. J'aime mus du lait doux, et j'sai bein tch'i' n'a pon hauchi dreinement. Mais y'a eune chose tch'est bein c&egrave;rtaine &#8211; ichin comme en J&egrave;rri &#8211; ch'est qu&eacute; l'conm&egrave;r&ccedil;ant n'y p&egrave;rd&eacute;tha pon d'un c&ocirc;t&eacute; ni d'l'autre&nbsp; ! S'i y'a d'la renchi&eacute;the, ch&eacute; s'sa l'pouorre dgi&agrave;tre tch'acate au d'bit tchi la paietha, l'f&egrave;rmyi, l'ouvriyi et vous et m&eacute;&nbsp; ! Ch'est l'conm&egrave;rcant et l'boutitchi (l&eacute; ''middleman'' comme nou dit en Angliais) tchi n'y p&egrave;rd janmais. I' s'fait seux d'san coup, li&nbsp; !   <br/><br/>

 Enfin, ch'est bein d'tout dithe, mais tch'est qu'nou peut faithe pour changi tout ch'qu&eacute; nou crait tchi va mal&nbsp; ? Voter pour changi l'parti tchi gouverne actuellement quand veindra la pr&eacute;chaine &eacute;lection&nbsp; ? J'viyais dans la g&acirc;zette l'aut' jour qu'un homme avanchait l'opinnion qu'eune ''d&eacute;mocratie'' (&agrave; la mode Angliaiche et Am&eacute;thitchaine pon Russe&nbsp; !) est la pus difficile d&eacute; toutes les modes d&eacute; gouv&egrave;rn&eacute;ment &agrave; controller, vivant qu'tout l'monde peut y dithe san p'tit but&nbsp; ! Eh bein, ch'est &agrave; touos nous d'&eacute;prouver &agrave; amender les choses d'eune manni&eacute;the ou d'l'autre dans l'ann&eacute;e tchi s'en va na&icirc;tre, et n'oublier pon tch'i vaut mus vivre en esp&eacute;thance qu&eacute; d'cr&eacute;ver au m'sesp&eacute;. <br/><br/>

 J'pouvons c'menchi par faithe nouos bouannes r&eacute;solutions d'nouvelle ann&eacute;e. J'en ai tr&eacute;jous ieune &agrave; consilvi &agrave; touos les J&egrave;rriais&nbsp; : Ch'est d'faithe lus mousses p&acirc;ler l'J&egrave;rriais&nbsp; ! Autr&eacute;ment nouot' bouanne vielle langue s'en itha &agrave; grande pas&nbsp; ! L's ann&eacute;es s'en vont na&icirc;tre et ou' s'en va dispatha&icirc;tre si les jannes n&eacute; r'tcheinnent pon l'privil&egrave;ge et l'honneu d'pouver s'entre souhaiter une bouanne nouvelle ann&eacute;e dans la langue d&eacute; lus anch&eacute;tres !     <br/><br/>

 Quant &agrave; m&eacute; j'vouos souhaite tout bonheu, prosp&eacute;thit&eacute; et bouanne sant&eacute;. Moussieu l'R&eacute;dacteu en mil neu chent souoxante-huit et la m&ecirc;me chose &agrave; touos vos lecteurs&nbsp; ! <br/><br/>

<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfnouvelleannee2.html">La Nouvelle Ann&eacute;e</a><p>
<li><a href="gdfnouvelleannee1972.html">La nouvelle ann&eacute;e</a><p>
<li><a href="pmnewyear.html">New Year Resolutions at Portinfer</a><p>

<li><a href="gdfnouvelan1947.html">Les d'vis du Bouan'homme George</a><p>
<li><a href="gdfsouhaits.html">Souhaits d'nouvelle ann&eacute;e</a><p>

<li><a href="tchudlan.html">L&eacute; Tchu d&eacute; l'An</a><p>
<li><a href="auld.html">Le Vier Temps</a> - Auld Lang Syne<p>
<li><a href="auld2.html">Not' Bouon Vieir Temps</a> - Auld Lang Syne <i>(acouo)</i><p>
<li><a href="auld3.html">L'amour du vi&egrave;r temps</a><p>
<li><a href="auld4.html">Le Bouan Vier Temps</a><p>
<li><a href="nouvan.html">Un' Buonn' Nouvelle Ann&eacute;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="pourlenouvelan.html">Pour le Nouvel An</a><p>
<li><a href="samuelannee1913.html">J'vos souhait' eunne Bouanne Ann&eacute;e</a><p>
<li><a href="nouvelan.html">L&eacute; Caouain au Nouvel An</a><p>
<li><a href="gdfresolutions.html">R&ecirc;solutions d'Nouvel An</a><p>
<li><a href="gdfresolutions2.html">R&ecirc;solutions</a><p>
<li><a href="resolutions2003.html">Les R&ecirc;solutions</a><p>
<li><a href="1901.html">1901</a><p>
<li><a href="1900.html">1900</a><p>
<li><a href="findannee.html">Fin d'ann&egrave;e</a><p>
<li><a href="jftu.html">J.F.(T.)U. Ltd.</a><p>
<li><a href="gazetteannee.html">Eune Bouanne Ann&eacute;e dans la G&acirc;zette du S&eacute;</a><p>
<li><a href="nouvelleanneejp.html">En enviant unn' carte d&eacute; souhaits pour la Nouvelle Ann&eacute;e</a><p>
<li><a href="pmnouvelleannee1956.html">La Nouvelle Ann&eacute;e</a><p>
<li><a href="predictions1911.html">Pr&eacute;dictions pour dziexs-neu' chents onze</a><p>
<li><a href="biloannee1915.html">Un brin en patois</a><p>

<li><a href="cahouainan1910.html">M&eacute;, qui n'a pas ieu un seule Christmas-box</a><p>
<li><a href="sterling.html">Sterling Advice for the Coming Year</a><p>
<li><a href="pmresolutions.html">Bouonnes r&eacute;solutions</a><p>
<li><a href="pman1951.html">L&eacute; Jour d&eacute; l'An</a><p>
<li><a href="pmannee1955.html">Une Bouonne Ann&eacute;e</a><p>
<li><a href="pman1960.html">Une Bouonne Ann&eacute;e</a><p>
<li><a href="perfectyear.html">Eune Bouonne Ann&eacute;e</a><p>
<li><a href="nouvelan2023gj.html">&Agrave; chu Nouvel An qu&eacute; j'n'&eacute;thais pon veu</a><p>

<li><a href="gdfarmistie.html">L'Armistie!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfnouvelleannee1967.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>

