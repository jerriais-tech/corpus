<HTML>

<!-- Mirrored from members.societe-jersiaise.org/geraint/jerriais/quolibet.html by HTTrack Website Copier/3.x [XR&CO'2014], Tue, 15 Jul 2025 14:04:16 GMT -->
<HEAD>
<TITLE>Un "Quolibet" sus deux Margu&eacute;rites</TITLE>
<META  name="keywords" content="Jèrriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>Un "Quolibet" sus deux Margu&eacute;rites.</h2></font></center><br>
<CENTER><TABLE><TR><TD>
I ya occouo d'nos viers Jerriais -<br>
Mais p&ucirc;zaco d'nos Grouvillais -<br>
Qu'ont bouann' m&ecirc;mou&egrave;r'<br>
D&eacute; la menni&egrave;r'<br>
B&acirc;se &egrave;t honteuse ov'tchi fut 'rduit'<br>
La p'tit' chapell' Saint'-Margu&eacute;rit',<br>
A l'heur' derni&egrave;r'<br>
D's'n-antiqu' c&acirc;ri&egrave;r'. <br>
Mais, sait dit &agrave; l'honneu<br>
D&eacute; nos Saint-Martinais<br>
Un servic' bain miyeu -<br>
Pue nobl' fut fait aut'fais<br>
D&eacute; l'ancienn' chapell' Saint'-Cathrenn' -<br>
D'latchell' nou v&eacute; occouo la ru&egrave;nn' : <br>
Nou-z-en f&icirc;t eun' p'tit' serre &agrave; flieurs,<br>
Qu'enbeaumaient d&eacute; douoch's odeurs.<br>
<p>
Chain qu&eacute; j'dis l&agrave;<br>
Est pur'ment vrai,<br>
Car ch'tait bain l&agrave;,<br>
J&eacute; vos l'dirai,<br>
Qu&eacute; vivaient deux aimabl's p'tit's flieurs,<br>
Qui brillaient, dam', coum' des verpeurs.<br>
Eun' tout' vieill' grand'-grand'-m&egrave;r' -<br>
Qu'a d'yeux eun' bouann' m&eacute;mou&egrave;r',<br>
M'aseur' pour vrai qu&eacute; ch'tait<br>
Deux fill's - qu'ou connaissait;<br>
Enfin, tch'est qui l'en est,<br>
Ch&eacute;s chi&egrave;r's p'tit's,<br>
Nou sait pour seux qu'i-l-'taient<br>
Deux Margu&eacute;rit's !<br>
Mais quo&egrave;que'i f&ucirc;s'nt, coum' j&eacute; vos l'dit,<br>
D'la m&ecirc;me esp&egrave;c', ch&eacute; n'tait qu'bain p'tit<br>
Qu'i s'ersembliaient -<br>
V'chin ch'qu'i-l-en est :<br>
Ch&egrave;qu' yunn' 'tait occouo jeann'<br>
Et l'aut', dam', n&eacute; l'tait pas<br>
Quo&egrave;qu'ou f&ucirc;s' bain eun' "Jeann'" -<br>
Chain qu'la jeann' n&eacute; 'tait pas.<br>
<p>
&nbsp;<p>
<i><a href="jdr.html">J.D.R.</a><br>
St.-Sauveux, chu 14 Ao&ucirc;t 1863.<br></i>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="capelle.html">Un mot &agrave; la Capelle de noutre Dom'-des-Pas</a><p>
<li><a href="helsull.html">El&eacute;gie: Anniversarium millesimum Sancti Helerii a Nativitate Christi</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/quolibet.html by HTTrack Website Copier/3.x [XR&CO'2014], Tue, 15 Jul 2025 14:04:16 GMT -->
</HTML>
