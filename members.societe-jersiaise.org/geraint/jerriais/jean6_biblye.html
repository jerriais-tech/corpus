<HTML>
<HEAD>
<TITLE>La Bouonne Nouvelle s'lon Jean: 6</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Jean: 6</h2></font></center><p>

<center><font color="#215e21"><h3> v&egrave;rsets 1-21</h3></font></center>
<a href="verrinnesmatchipain.jpg"><img src="verrinnesmatchipain.jpg" height="500" alt="Saint Matchi: J&eacute;s&ucirc; pr&icirc;nt les pains et fit d's actions d'gr&acirc;ces et les spartit parmi les cheins tchi 'taient assis" title="" border="0" align="left" /></a>
<a href="verrinnesbieau.jpg"><img src="verrinnesbieau.jpg" height="500"  alt="Saint Br&eacute;lade: il' &ecirc;py&icirc;drent J&eacute;s&ucirc; &agrave; marchi sus la m&eacute;" title="" border="0" align="right" /></a>
Aupr&egrave;s chenna J&eacute;s&ucirc; s'en fut &agrave; l'aut' bord d'la M&eacute; d'Galil&eacute;e, ou autr&eacute;ment dit d'Tib&eacute;th&eacute;e. Et un fi&egrave;r fliotchet d'monde l&eacute; si&ecirc;thaient viyant qu'i' viyaient les mithacl'yes qu'i' fa&icirc;thaient en r'dg&eacute;thissant les malades. &Eacute;pis J&eacute;s&ucirc; montit amont l'mont et s'assi&eacute;vit l&agrave;-haut d'compangnie auve ses discipl'yes. Et i' s'adonnait qu'la P&acirc;que, la grande f&ecirc;te des Juis, 'tait d'amain. J&eacute;s&ucirc; r'gardit en haut et vit un fi&egrave;r fliotchet d'monde en v'nant iou qu'i' 'tait et i' dit &agrave; Ph'lippe, &quot;O&ugrave;'est qu'j'allons acater du pain pouor tout chu monde &agrave; mangi?&quot; Ch'est en tchi i' dit chennech&icirc;n pouor l'mett' &agrave; l'&ecirc;preuve; i' savait bein, li, chein qu'i' s'n'allait faithe.<p>

Ph'lippe l&icirc; r&ecirc;ponnit, &quot;J'n'affa&ucirc;rd&eacute;th&ecirc;mes pon d'acater assez d'pain pouor en bailli un mio &agrave; ch&acirc;tchun d'ches'-ch&icirc;n, m&ecirc;me si j'av&ecirc;mes si&ecirc;x mais d'g&acirc;n!&quot;<p>

Iun d'ses discipl'yes, Andr&eacute; fr&eacute;the Simon dit l'Rotchi, l&icirc; dit, &quot;Y'a un hard&eacute; ich&icirc;n tch'a ch&icirc;n pains d'bli&eacute; et deux pa&icirc;ssons. Mais &agrave; tchi qu'ches'-ch&icirc;n s&egrave;rvithaient parmi tant d'monde?&quot;<p>

J&eacute;s&ucirc; dit, &quot;Faites l&eacute; monde lus assi&eacute;the.&quot; Y'avait &agrave; ch't endrait-l&agrave; eune &ecirc;tendue d'bli&ecirc;te et i' lus assi&eacute;v&icirc;drent, dans les ch&icirc;n mille dg'ieux. &Eacute;pis J&eacute;s&ucirc; pr&icirc;nt les pains et fit d's actions d'gr&acirc;ces et les spartit parmi les cheins tchi 'taient assis; et il en fit d'm&ecirc;me auve les pa&icirc;ssons, l'tout &agrave; lus tch&egrave;r content.<p>

Quand i' 'taient rass&acirc;si&eacute;s, J&eacute;s&ucirc; dit &agrave; ses discipl'yes, &quot;Ram&acirc;ss'-en les miettes &agrave; seule f&icirc;n qu'rein n'sait goussepilyi!&quot; Et il' en ram&acirc;ss&icirc;drent douze pann'l&eacute;es d'miettes des ch&icirc;n pains la&icirc;ssies par les cheins tch'avaient mangi &agrave; lus tch&egrave;r content. <p>

Quand l&eacute; monde v&icirc;drent l&eacute; mithacl'ye qu'il avait gr&eacute;e, i' d&icirc;drent, &quot;V&eacute;the, ch't&icirc;-ch&icirc;n est l'proph&egrave;te tch'est pouor v'n&icirc;n au monde.&quot; Mais J&eacute;s&ucirc; r&ecirc;al&icirc;sit qu'i' 'taient pouor v'n&icirc;n l'gaffer &agrave; seule f&icirc;n d'l&eacute; procli&acirc;mer lus rouai, i' s'&egrave;rc&acirc;rrit amont l'mont &agrave; san tout seu.<p>

Quand v&icirc;nt l's&eacute; les discipl'yes lus en f&ucirc;drent au bord d'la m&eacute; et emb&egrave;rtch&icirc;drent dans un bat&eacute; et lus arrout&icirc;drent en m&eacute; pouor croua&icirc;si &agrave; Caph&egrave;rna&uuml;m. I' 'tait ni&egrave;r et J&eacute;s&ucirc; n'tait pon acouo v'nu &agrave; ieux. La m&eacute; rud'dgait par cause qu'i' ventait d&ucirc;. Quand il' avaient nagi dans les ch&icirc;n kilom&egrave;tres, il' &ecirc;py&icirc;drent J&eacute;s&ucirc; &agrave; marchi sus la m&eacute; en s'appr&eacute;chant du bat&eacute; et i' 'taient div&egrave;rs&eacute;ment &ecirc;ffrit&eacute;s.<p>

Mais i' lus dit, &quot;Ch'est m&eacute;; n's&eacute;yiz pon &ecirc;ffrit&eacute;s!&quot; &Eacute;pis d'bou&ocirc;n tchoeu i' l'emb&egrave;rtch&icirc;drent &agrave; bord du bat&eacute;, et d'siette l&eacute; bat&eacute; arrivit &agrave; t&egrave;rre iou qu'il' allaient.<p>
&nbsp;<p>

<br/>
<br/>
<center><font color="#215e21"><h3>V&egrave;rsets 22-34</h3></font></center>
<br/>
L&eacute; pr&eacute;chain jour, les cheins tch'avaient rest&eacute; &agrave; l'aut' bord d'la mathe r&eacute;al&icirc;s&icirc;drent qu&eacute; ra&icirc;que un cruchot avait 't&eacute; l&agrave; et qu'J&eacute;s&ucirc; n's'y 'tait pon emb&egrave;rtchi acant&eacute; ses approtis, mais qu'les approtis lus 'taient arrout&eacute; sans li. Mais tchiques batchieaux d'Tib&eacute;thie arriv&icirc;drent pon bein liain d&eacute; l&agrave; o&ugrave;'est qu'nou-s'avait mangi l'pain aupr&egrave;s qu'l&eacute; Seigneu avait louangi. Et quand l'monde v&icirc;drent qu&eacute; J&eacute;s&ucirc; n'tait pon l&agrave;, ni l's approtis nitout, i' lus emb&egrave;rtch&icirc;drent dans lus batchieaux et lus en f&icirc;drent &agrave; Caph&egrave;rna&uuml;m pouor ch&egrave;rchi pouor J&eacute;s&ucirc;. Quand i' l'trouv&icirc;drent sus l'aut' bord d'la mathe, i' l&icirc; d'mand&icirc;drent, &quot;Ma&icirc;t', quand tchi qu'tu v&icirc;ns ich&icirc;n?&quot;<br/>
<br/>
J&eacute;s&ucirc; r&ecirc;ponnit, &quot;V&eacute;the, j&eacute; vos l'dis, ou v'nez souotre m&eacute;, pon par cause qu'ous avez veu des s&icirc;ngnes, mais par cause qu'ou f&ucirc;dres rass&acirc;si&eacute;s atout l'pain. N&eacute; travailliz pouor pouor du mangi tchi pou&ocirc;rritha, mais u run pouor l'mangi tchi s'gard&eacute;tha &agrave; la vie &ecirc;t&egrave;rnelle qu'l&eacute; Fis du Bou&ocirc;n Dgieu vos b&acirc;dra. Ch'est en tchi Dgieu l'P&eacute;the l'a m&egrave;rtchi.&quot;<br/>
<br/>
I' l&icirc; d'mand&icirc;drent, &quot;Coumme tchi qu'j'&eacute;thons &agrave; graie l'travas du Bou&ocirc;n Dgieu?&quot;<br/>
<br/>
J&eacute;s&ucirc; r&ecirc;ponnit, &quot;N&eacute; v'ch&icirc;n chein tch'est l'travas du Bou&ocirc;n Dgieu: aver fouai dans l'chein qu'il a envy&eacute;.&quot;<br/>
<br/>
Et don i' l&icirc; d'mand&icirc;drent, &quot;Tchi s&icirc;ngne qu&eacute; tu nos b&acirc;dras pouor qu&eacute; j'pi&ecirc;ssons vaie et craithe en t&eacute;? Tch'est qu'tu'es pouor faithe? Nos p&eacute;thes mang&icirc;drent les mannes dans l&eacute; d's&egrave;rt, coumme ch'est &ecirc;crit dans l's &Ecirc;crituthes: 'I' lus baillit &agrave; mangi du pain du ciel'.&quot;<br/>
<br/>
&Eacute;pis J&eacute;s&ucirc; lus dit, &quot;V&eacute;the, j&eacute; vos l'dis, chein qu'Mo&iuml;se vos baillit n'tait pon l'pain du ciel; ch'est man P&eacute;the tchi vos b&acirc;le l&eacute; vrai pain du ciel. L&eacute; pain du ciel est l'pain tchi d'vale du ciel pouor bailli la vie au monde.&quot;<br/>
<br/>
&quot;Seigneu,&quot; qu'i' d&icirc;drent, &quot;b&acirc;le-nous entr&eacute;ch&icirc;n chu pain-l&agrave; &agrave; tout janmais!&quot;<br/>
<br/>
<br/>
&nbsp;<p>

<center><font color="#215e21"><h3>V&egrave;rsets 35-51</h3></font></center><p> 

J&eacute;s&ucirc; lus dit, &quot;M&eacute;, j'sis l'pain d'la vie. L&eacute; chein tchi veindra &agrave; m&eacute; n'&eacute;tha janmais faim, et l'chein tchi craitha en m&eacute; n'&eacute;tha janmais s&eacute;. Mais j'vos dis qu'ou m'avez veu et tout coumme n&eacute; criyiz pon acouo. Tout chein qu'l&eacute; P&eacute;the m&eacute; donn'na veindra &agrave; m&eacute;, et autchun tchi veindra &agrave; m&eacute;, ch't-ch&icirc;n j&eacute; n'c&acirc;rr'rai janmais. Ch'est en tchi j'ai d'val&eacute; du ciel, pon pouor ag'ver ma volant&eacute;, mais la volant&eacute; du chein tchi m'a envy&eacute;. Et n&eacute; v'ch&icirc;n la volant&eacute; du chein tchi m'a envy&eacute;: qu&eacute; j'p&egrave;rde rein d&eacute; tout chein qu'i' m'a bailli, mais qu&eacute; j'l&eacute; sou&ocirc;l&egrave;ve l&eacute; drein jour. Chennech&icirc;n est d&eacute; vrai la volant&eacute; d'man P&eacute;the: qu&eacute; touos les cheins tchi vaient l'Fis et craient en li aient la vie &ecirc;t&egrave;rnelle; et j'les sou&ocirc;l&egrave;v'thai l'drein jour.&quot;<br/>
<br/>
&Eacute;pis les Juis lus &ecirc;cant&icirc;drent &agrave; gronm&acirc;chi entouor li viyant qu'il avait dit, &quot;M&eacute; j'sis l'pain tch'a d'val&eacute; du ciel.&quot; I' d&icirc;thaient, &quot;Ch't&icirc;-ch&icirc;n n'est-i' pon J&eacute;s&ucirc; fis Joseph, d&eacute; tchi j'conna&icirc;ssons l'p&eacute;the et la m&eacute;the? Coumme tchi qu'i' peut dithe achteu, 'J'ai d'val&eacute; du ciel'?&quot;<br/>
<br/>
J&eacute;s&ucirc; lus r&ecirc;ponnit, &quot;N'vos entr&eacute;-gronm&acirc;chiz d'aut'. Fis d'&acirc;me n'peut v'n&icirc;n &agrave; m&eacute; s&eacute;non attriotchi par l'P&eacute;the tchi m'a envy&eacute;; et j'sou&ocirc;l&egrave;v'thai ch't&icirc;-l&agrave; l'drein jour. V'l&agrave; tch'est &ecirc;crit siez les proph&egrave;tes: 'Et i' s'sont touos ens&icirc;ngnis par l'Bou&ocirc;n Dgieu'. Ch&acirc;tchun tch'a ou&iuml; et appr&icirc;ns du P&eacute;the veint &agrave; m&eacute;. Ch'n'est pon qu'autchun a veu l'P&eacute;the except&eacute; l'chein tch'est du Bou&ocirc;n Dgieu; li, il a veu l'P&eacute;the. V&eacute;the j'vos l'dis, ch&acirc;tchun tchi crait a la vie &ecirc;t&egrave;rnelle. M&eacute; j'sis l'pain d'la vie. Vos anch&ecirc;tres mang&icirc;drent les mannes au d's&egrave;rt et i' mouoth&icirc;drent. Chennech&icirc;n est l'pain tchi d'vale du ciel, &agrave; seule f&icirc;n qu'nou pi&ecirc;sse en mangi sans mouothi. M&eacute; j'sis l'pain vivant tch'a d'val&eacute; du ciel. L'chein tchi mang'gea chu pain vivtha &agrave; tr&eacute;jous, et l'pain qu&eacute; j'b&acirc;r'rai pouor la vie du monde est ma chai.&quot;<br/>
<br/>
&nbsp;<p>

<center><font color="#215e21"><h3>V&egrave;rsets 52-58</h3></font></center><p> 

&Eacute;pis les Juis lus &ecirc;canch&icirc;drent &agrave; d&ecirc;renglyi en dithant, &quot;Coumme tchi qu&eacute; ch't houmme-ch&icirc;n pou&ocirc;rrait nos donner sa chai &agrave; mangi?&quot;<br/>
<br/>
&Eacute;pis J&eacute;s&ucirc; lus dit, &quot;V&eacute;the, j'vos l'dis, au mains qu'ou mang'g&ecirc;tes d'la chai du Fis d'l'Houmme et qu'ou baiv'th&ecirc;tes d&eacute; san sang, ou n'avez pon d'vie en vous. L'chein tchi mange d&eacute; ma chai et bait d'man sang a la vie &ecirc;t&egrave;rnelle, et j&eacute; l'sou&ocirc;l&egrave;v'thai des morts au drein jour. Ch'est en tchi ma chai est l'vrai mangi et man sang est l'vrai baithe. L'chein tchi mange d&eacute; ma chai et bait d'man sang vit en m&eacute; et j'vis en li. Coumme man P&eacute;the vivant m'a envy&eacute; et j'vis par cause du P&eacute;the, &ecirc;v'ch&icirc;n l'chein tchi m'mange vivtha par cause d&eacute; m&eacute;. Chennech&icirc;n est l'pain tch'a d'val&eacute; du ciel. Vos p&eacute;thes mang&icirc;drent des mannes et i' mouoth&icirc;drent, mais chu mangi-ch&icirc;n n'est pon d'm&ecirc;me: l&eacute; chein tchi mange d&eacute; chu pain-ch&icirc;n vivtha &agrave; tr&eacute;jous.&quot;<br/>
&nbsp;<p>

<center><font color="#215e21"><h3>V&egrave;rsets 59-66</h3></font></center><p>
<br/>
J&eacute;s&ucirc; lus dit tout chennech&icirc;n quandi qu'i' 'tait &agrave; ens&icirc;ngni dans la salle d'assembli&eacute;es &agrave; Caph&egrave;rna&uuml;m.<br/>
<br/>
Un tas d'ses approtis, quand i' ou&icirc;drent chennech&icirc;n, l&icirc; d&icirc;drent don, &quot;Ch'est des due&ucirc;rs d&eacute;vis. Tchi qui pou&ocirc;rrait l's atchilyi?&quot;<br/>
<br/>
J&eacute;s&ucirc; r&eacute;al&icirc;sit qu'ses approtis 'taient &agrave; en gronner, et i' lus d'mandit, &quot;Vot' fouai clianqu'te-alle au manche pouor chenna? Et s'ou viy&ecirc;tes l&eacute; Fis d'l'Houmme tch'amontait iou qu'i' 'tait d'vant? Ch'est l'Esprit tchi b&acirc;le la vie, la chai n'en est pon d'rein. Les patholes qu&eacute; j'vos ai p&acirc;l&eacute; sont d'l'esprit, et i' sont la vie &eacute;tout. Tout coumme y'en a d'entr&eacute; vous tchi n'y craient pon.&quot; Ch'est en tchi J&eacute;s&ucirc; conna&icirc;ssait du c'menchement les cheins d'entr&eacute; ieux tchi n'y craithaient pon et tchi qui 'tait pouor l'trisonner. I' dit acouo, &quot;N&eacute; v'l&agrave; pouortchi qu'j'vos dis qu'fis d'&acirc;me n&eacute; pou&ocirc;rra v'n&icirc;n &agrave; m&eacute; sans qu'l&eacute; P&eacute;the l'alloue.&quot;<br/>
<br/>
Par cause d&eacute; chein qu'il avait dit, y'en avait d's approtis tchi l'&egrave;rnonch&icirc;drent et lus en f&ucirc;drent.<br/>
<br/>
&nbsp;<p>

<center><font color="#215e21"><h3>V&egrave;rsets 67-71</h3></font></center><p> 
<br/>
J&eacute;s&ucirc; dit &agrave; la douzaine, &quot;Voul'-ous vos'n'aller &eacute;tout?&quot;<br/>
<br/>
&Eacute;pis Simon l'Rotchi l&icirc; r&ecirc;ponnit, &quot;Seigneu, iou qu'j'&eacute;th&ecirc;mes &agrave; aller? Ch'est t&eacute; tch'as les patholes d'la vie &ecirc;t&egrave;rnelle; et j'nos fions en t&eacute; et j'soummes asse&ucirc;th&eacute;s qu&eacute; tu'es l'Onguenn&eacute; du Bou&ocirc;n Dgieu.&quot;<br/>
<br/>
&Eacute;pis J&eacute;s&ucirc; dit, &quot;J&eacute; n'vos ai-t-i' pon choua&icirc;si, ma douzaine, et n'en v'l&agrave;-t-i' iun d'entr&eacute; vous tch'est un fis du Mal&icirc;n?&quot; (I' p&acirc;lait d'J&ucirc;da fis Simon l'K&eacute;riotchien; ch'tait li, ouaithe qu'i' f&ucirc;sse iun d'la douzaine, tchi 'tait pouor trisonner J&eacute;s&ucirc;).<br/>
<br/>


&nbsp;<p>
<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>
<li><a href="jean1_biblye.html">La Bouonne Nouvelle s'lon Jean: 1</a><p>
<li><a href="jeani.html">La Pathole 'tait au c'menchement</a><p>
<li><a href="jeanib.html">La Pathole 'tait au c'menchement</a><p>
<li> <a href="jeanic.html">La Pathole 'tait au c'menchement</a><p>
<li> <a href="jeanid.html">La Pathole 'tait au c'menchement</a><p>
<li><a href="jeanii.html">La Bouonne Nouvelle s'lon Jean, Chapitre 2</a><p>
<li><a href="jeaniii.html">La Bouonne Nouvelle s'lon Jean: chapitre 3</a><p>
<li><a href="jeaniv.html">La Bouonne Nouvelle s'lon Jean: chapitre 4</a><p>
<li><a href="jeanv.html">La Bouonne Nouvelle s'lon Jean, Chapitre 5</a><p>
<li> <a href="jeanviii31.html">La Bouonne Nouvelle s'lon Jean, Chapitre 8</a><p>
<li><a href="jean9_biblye.html">La Bouonne Nouvelle s'lon Jean, Chapitre 9</a><p>
<li><a href="jeanx.html">La Bouonne Nouvelle s'lon Jean, Chapitre 10</a><p>
<li><a href="jean11.html">La Bouonne Nouvelle s'lon Jean, Chapitre 11</a><p>
<li><a href="jeanxi.html">L'Evangile d&eacute; Saint Jean, Chapitre 11, v&egrave;rsets 17-37</a><p>
<li><a href="jean11b.html">La Bouonne Nouvelle s'lon Jean, Chapitre 11, v&egrave;rsets 45-53</a><p>
<li><a href="jean12a.html">La Bouonne Nouvelle s'lon Jean, Chapitre 12</a><p>
<li><a href="jeanxiii.html">La Bouonne Nouvelle s'lon Jean, Chapitre 13</a><p>
<li><a href="jeanxivb.html">Jean: 14, v&egrave;rsets i-xiv</a><p>
<li><a href="jeanxiva.html">L'&Ecirc;vangile s'lon St. Jean, chapitre quatorze, v&egrave;rsets iun &agrave; six et v&egrave;rset v&icirc;ngt-sept</a><p>
<li><a href="jeanxiv.html">L'&Ecirc;vangile s'lon Saint Jean - chapitre 14, v&egrave;rsets viii &agrave; xxxi</a><p>
<li><a href="jeanxv.html">L'&Ecirc;vangile s'lon St. Jean, chapitre tch&icirc;nze, v&egrave;rsets iun &agrave; huit</a><p>
<li><a href="jeanxva.html">La Bouonne Nouvelle s'lon Jean, chapitre 15, v&egrave;rsets 9-17</a><p>
<li><a href="jeanxvb.html">La Bouonne Nouvelle s'lon Jean: 15, v&egrave;rsets 18-27</a><p>
<li><a href="jean18_biblye.html">La Bouonne Nouvelle s'lon Jean: 18</a><p>
<li><a href="jeanxviiia.html">Jean: 18, v&egrave;rsets i-xi</a><p>
<li><a href="jeanxviiib.html">Jean: 18, v&egrave;rsets xxxiii-xxxviii</a><p>
<li><a href="jeanxix.html">Jean: 19</a><p>
<li><a href="jeanxx.html">La Bouonne Nouvelle s'lon Jean: chapitre 20</a><p>
<li><a href="jeanxxi.html">La Bouonne Nouvelle s'lon Jean, chapitre 21</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

