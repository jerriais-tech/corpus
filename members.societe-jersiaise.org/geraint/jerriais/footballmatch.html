<HTML>
<HEAD>
<TITLE>Un Football Match</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Un Football Match</h2></font></center><p><br>

Ma&icirc;t'e Cli&eacute;ment d'Caen n'avait jamais 't&eacute; &agrave; un Football Match.<br>
<br>
Mais i' fut Jeudi l'arlev&eacute;e sus l'Mont-es-Pendus vaie l'Muratti.<br>
<br>
V'chin comment qu'l'affaithe se f&icirc;t.<br>
<br>
Il 'tait pour houetter dans ses patates chu jour-l&agrave; mais la grande achie d'plyie qui tchi dans la matin&eacute;e mins la terre si &agrave; pit&eacute; qu'i li fut impossiblye d'y touchi et l'bouonhomme passi sa matin&eacute;e dans san prinseu &agrave; enterta&icirc;ner deustrais jeunes gar&ccedil;ons du va&icirc;sinn&eacute; et &agrave; grommachi sus l'mauvais temps et sus ses patates, qui n'avaient pas la mine de cra&icirc;tre du tout.<br>
<br>
Les jeunes gens naturellement se minrent &agrave; p&acirc;ler d'football et i' d'mandithent &agrave; Ma&icirc;t'e Cli&eacute;m si chest qu'i' s'en allait vaie l'Muratti.<br>
<br>
&#147;Tchi djante est chenna?&#148; se fit l'bouonhomme.<br>
<br>
&#147;Oh ch'est un matche entre J&egrave;rri et Dgernsi pour une belle coupe et j'vos asseuthe que v'l&agrave; tchi vaut la peine de vaie. Si ch'est qu'ou voulez y v'nin avec nous ch'tte arlev&eacute; je vos y portethai dans man side-car.&#148;<br>
<br>
Oppr&egrave;s bain d'la distchussion Ma&icirc;t'e Cli&eacute;m se laissi persuader et oppr&egrave;s d&icirc;ner les v'l&agrave; en route pour Westmount.<br>
<br>
Jamais l'bouonhomme ne s'&eacute;tait trouv&eacute; dans une telle crowd comme i'y avait dans la route &agrave; attendre pour entrer dans l'clios!<br>
<br>
Fallait payi un chelin par t&ecirc;te pour l'admission et le bouonhomme.comme de raison, payi pour san compagnon, viyant qu'i' y avait bailli une ride jusque l&agrave; et qu'i comptait oquo sus li pour le remporter siez-li.<br>
<br>
Ma&icirc;t'e Cli&eacute;m fut quasiment &ecirc;gliami en passant &agrave; travers des heches et quand i'vint sus l'terrain i' se fiait qu'i s'en allait pouver s'assi&eacute;the dans une tchaithe pour se r'poser, mais l'clios &eacute;tait remplyi d'une foule de monde, touos les sieges &eacute;taient otchup&eacute;s et i'y en avait des chents qu'&eacute;taient m&acirc;t&eacute;s d'but tout attous du clios.<br>
<br>
Mess de Caen est bain liain d'aver siex pids d'haut et il avait biau &ecirc;prouver &agrave; &ecirc;pier par dessus les t&ecirc;tes des gens qu'&eacute;taient d'but en d'vant d'li i' n'viyait rain du tout. I's'mins &agrave; r'prochi san vaisin pour aver fait une b&ecirc;te de li, en l'amenant l&agrave; souos d'patheilles conditions.<br>
<br>
I' fallit changi d'pliaiche et &agrave; la fin Ma&icirc;t'e Cli&eacute;m se trouvi justement dri&eacute;the des gens d'une hauteur ordinaithe et il adonni &agrave; s'mettre d&eacute;but sus une taupini&eacute;the chein qui li permins de vaie un p'tit mio chein qui s'passait. Mais i' n'y comprenait pas grand' chose, i' viyait la balle colpi&ecirc;t&eacute;e d'un bord et d'l'autre dans l'mitan du clios, dans des temps ou s'trouvait parmi la foule et pis par dessus les bouais dans une cli&ocirc;s&eacute;e d'patates. Une feis ou r&acirc;si la t&ecirc;te au bouonhomme et tchi parmi les g&acirc;ches et les boutelles de limonade souos la tente &agrave; Mess Benest.<br>
<br>
Quand oulle appr&eacute;chait du dranet les gens faisaient des heurles comme des b&ecirc;tes f&eacute;roces et d'un c&ocirc;t&eacute; du bouonhomme un mousse avait une clioche &agrave; la main qu'i' sonait continuellement tandis qu'&agrave; sa drouaite un grand individu perchait les ouotheilles &agrave; Ma&icirc;t'e Cli&eacute;m avec une trompette qui cornait &agrave; chaque instant sans autchun motif appathent.<br>
<br>
Quand vint un temps le pouore bouonhomme ne pouvait pus enduther chenna et i' lus dit: &#147;Portez-nous r'pos don, tas d'imb&eacute;ciles qu'ous &ecirc;tes! Ou m'tendez la t&ecirc;te avec tout vot'e sabbat!&#148;<br>
<br>
Comme ch'&eacute;tait des villais qui n'comprenaient pas l'Jerriais, i' n'savaient pas tch'estque l'bouanhomme avait dit mais i' viyaient bain qu'il 'tait futhieux, et i' r'qu&eacute;menchirent comme de pus b&eacute;.<br>
<br>
Ma&icirc;t'e Cli&eacute;m levi san b&acirc;ton et s'en allait justement assommer l'individu avec la trompette mais san compagnon l'arr&ecirc;ti justement en temps et li dit qu'i' n'fallait pas s'emporter d'm&ecirc;me ou bain qu'i' sortithait du terrain les pids l'avant.<br>
<br>
Ou viyiz, Mess de Caen, ch'est la cou&ocirc;tume de faite tout chu tintamarre l&agrave; et i' vaut bain mus pour vous n'y faithe autchune attention.<br>
<br>
Tchiques minutes oppr&egrave;s chenna, deux hommes dans l's envithons, qu'avaient ch&acirc;tchun un grand vert riban &agrave; lus boutonni&eacute;the et qui v'naient &eacute;videmment de Dgern&eacute;si, se minrent &agrave; faithe des r'merques sus les Jerriais et Ma&icirc;t'e Cli&eacute;m, entendit le mot &#147;crapauds.&#148; Ch'en fut assez.<br>
<br>
Il vint comme un d&eacute;mon et s'mins &agrave; dithe &#147;que les crapauds valaient bain les &acirc;nes de Dgern&eacute;si&#148; et qu'si ch'est qu'ils 'taient d's hommes i' s'en allait lus montrer li, tout vi qu'il 'tait, etc.&#148; Un policemainne s'en m&ecirc;li et conseillit au jeune homme qu'&eacute;tait avec Ma&icirc;t'e Cliem, d'emmener le bouanhomme de d'sus l'terrain pour &eacute;viter du troublye.<br>
<br>
Ils eurent bain d'la peine &agrave; l'faithe s'en aller tranchillement, et ch&acirc;que individu qu'i' rencontraient qu'avait un vert riban &agrave; sa boutonni&egrave;the, le bouanhomme grinchait les dents et happait san b&acirc;ton par le p'tit but et voulait capuchi d'sus.<br>
<br>
Oppr&egrave;s bain d'l'embarras Ma&icirc;te Cli&eacute;m fut rembertchi dans la side car et remport&eacute; siez-li.<br>
<br>
I' dit &agrave; san vaisin qu&eacute; ch'tait la prumi&eacute; feis qu'il allait &agrave; un &#147;Football Match,&#148; mais que ch'tait bain seux la derni&egrave;the &eacute;ttou!<br>
<br>
Et je vos asseuthe que ch'tis-chin li de san c&ocirc;t&eacute;, est bain d&ecirc;termin&eacute; de jamais n'li r'd&eacute;mander.<br>
<br>

<I><a href="gwdec.html">Caouain</a><br>
Les Chroniques de Jersey 29/4/1922<br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gammvoc.html">Des gammes</a><p>
<li><a href="football3.html">Ph'lip and Merrienne on Football</a><p>
<li><a href="football.html">L&eacute; football</a><p>
<li><a href="pmmuratti.html">Ph'lip va &egrave;s &quot;shows&quot; et au Muratti</a><p>
<li><a href="muratti1914cahouain2.html">L'affaithe a tou&acirc;nn&eacute; justement comme je m'attendais</a><p>
<li><a href="muratti1914cahouain1.html">Eh bein, gar&ccedil;ons, chute semaine j'ai une histouaithe &agrave; vos raconter</a><p>
<li><a href="pmmuratti2.html">Le Muratti</a><p>
<li><a href="football4.html">L's &Ecirc;tchipes d&eacute; Football et lus m&ecirc;noms</a><p>
<li><a href="pmobstinate.html">Ph'lip is Obstinate</a><p>
<li><a href="cahouain_football.html">Une game de football</a><p>
<li><a href="football5.html">L&eacute; Caouain et l'football</a><p>
<li><a href="police2018.html">M'sage d'la Police entouor la Coupe du Monde 2018</a><p>
<li><a href="pliaisifmh.html">Un plia&icirc;si bein vite p&acirc;ss&eacute;</a><p>
<li><a href="sports.html">Les Sports</a><p>
<li><a href="boxeurs.html">Les boxeurs</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
