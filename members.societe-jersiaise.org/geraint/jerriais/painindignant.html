<HTML>

<!-- Mirrored from members.societe-jersiaise.org/geraint/jerriais/painindignant.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
<HEAD>
<TITLE>Why Missis Pain got indignant</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Why Missis Pain got indignant</h2></font></center><p>


Ch'n'est pon m'n amor de trouv&eacute; a r'dithe sus rin. Ch&acirc;tchun s'pliait coumme nou dit; mais, tout d'm&ecirc;me, y'a des fais qu&eacute; l'tcheu m'touonne quand j'v&eacute; les teurs de certaines persounnes qu'niu counnait si bin. Y'a Nancy Brache. Nancy Brache, pour les siens qui la counnaissent, ch'n'est jommais qu'la fille a Douard Ernon qui fut bin aise d'emprunt&eacute; chinquant louis d'nos gens, quad y s'trouvi en d'sous d'ses affaithes apr&egrave;s la bord&eacute;e de fraude de litcheu dans tchi y s'trouvi tou&ocirc;llyi a sa honte. Eh bin! Nancy Brache - de tchi qu'ch'est me qu'ethais 'tai Missis Brache si j'avais dounn&eacute; l'moindre encouothagement a s'n'houmme - devthait bin se souv'n&eacute; d'you qu'ou sort, et n'pon s'dounn&eacute; l's'airs qu'ou fait - qu'nous en rit quand oul a l'dos touonn&eacute;.<br/>
<br/>
Achteu qu&eacute; j'sommes villais, et qu'nou s'd&eacute;t a s&eacute; m&ecirc;me de hant&eacute; des gens respectabyes, et j'eumes not' preumi&eacute; &quot;at home&quot; la s'maine pass&eacute;e. Tout fut ben arrangi dans l'parleux. Les tchaises 'taient ben drettes contre la muth&acirc;lle, la tabye au mitan, ov un touffet d'flieurs en papi dans la bolle a salade qu'Piteur gagni a tith&eacute; au blianc, un dj&eacute;thidon dans la carre ov des 'buns' et d'la g&acirc;che de deux sortes, sus tchi y'avait un morc&eacute; d'mouslinne pour emp&egrave;chi les m&ocirc;ques ; sus eunne autre petite tabye y'avait l'bouan set a t&eacute;e, man pot-a-t&eacute;e en 'plated' qui r'lise coumme de l'argent, et les douze tchulliers d&eacute; bat&egrave;me a Lon&ocirc;re.<br/>
<br/>
J'ta&icirc;mes assises, Lonore et m&eacute;, dans nos bouans habits ; m&eacute; ov ma robe de verte sou&eacute;e, et Lonore en pink mouslinne, et toutes les deux ov un gant a la main gauche. B&eacute;tot n&eacute; v'la la clioche qui sounne, et y'un des p'tits porteux d'gazette que l'Bos avait pr&egrave;t&eacute; pour l'arev&eacute;e s'en fut &eacute;rchev&eacute; la visite et lus d'mand&egrave; lus nom pour le dithe en ouvrant l'parleux. Not' lav'resse 'tait dans la tchuisinne a bouollyi l'ieau et faithe des beurr&eacute;es.<br/>
<br/>
Ch'tait Nancy Brache! Ch'n'est pon pour trouv&eacute; a r'dithe, mais s'ou'l avait fait servi un mio pus d'savons a s'lav&eacute; l'co, ch'n'est pon ch'quil en &eacute;thait cou&ocirc;t&eacute;! Enfin, coumme je n'sis pon d'la sorte pour trouv&eacute; a r'dithe, je n'y'en fis pon la r'm&eacute;rque! Et pis, oul avait l'air pinchie; et quand Nancy a l'air pinchi, autant n'pon l'&egrave;stibotchi. B&eacute;tot n&eacute; v'la tres dames qu'entrent ensembye : je n'les counaissais pon, mais y m'dounites lus cartes. J'lus dis, tchi bieau temps qui faisait, si'ls avaient bin joui du sermon Dinmanche au s&eacute;, et si lus servantes coutchaient a lus gout - coumme nou m'avait dit qui fallait p&acirc;sl&eacute; a un 'at home.' Y m'd'mand&icirc;tes des nouvelles de Moussieu Pain, s'il avait oquo des frou&eacute;ts au co, si ch'tait m&eacute; qu'avais fait chutte bouanne g&acirc;che, et qui voudraient bin av&eacute; la fotografie d'Lon&ocirc;re. Du coin d'l'yi, j'viais Nancy Brache qui s'pinchait d'pus en pus viyant qu'persounne ne li p&acirc;llait ; et pis ou dit tout d'un co : &quot;Dis m&eacute;, Laiz&eacute;, tan bieau-fr&egrave;the trav&acirc;lle ti oquo sus les routes? J'cr&eacute; quasi qu'chest li qu'j'ai veu en m'en v'nant ov eunne chivi&eacute;the et un g'n&egrave;t sus la route de Saint Cliement!&quot;<br/>
<br/>
Par bounheu j'm&eacute; souv'ni en temps du verset qui dit que si t'en'min t'frappe sus la joe, y faut lis dounn&eacute; aussi ton v&egrave;t'ment; et j'me tu. Mais j'sounni la clioche, et quand l'garcon vint vaie pourtchi, j'lis dit en anglyais: &quot;Open the door, Edward, Missis Brache is goin' 'ome quick!&quot; Et ou s'en fut, quick! Et si jommais ch&eacute;t' la a l'affront de r'ven&eacute; pil&eacute; sus man tapis, j'lis...... j'lis... tril'lai san bonnette!<br/>
<br/>
Mais tch&egrave;s qu'ou voulez? Ch'la n'a jommais 't&eacute; en compagnie, ni a des 'at homes', ni nulle part, ni d'meuth&eacute; en ville! Ch'la n'a pas d'manners; et parcqu&eacute; s'n'houmme g&acirc;gni eunne fais l'preumi prix au Show d'Ste. Mathie pour de la rouoge caboche - v'la tchi s'cr&eacute; tchiq'un!<br/>
<br/>
<i><a href="brambilo.html">Madame Laiz&eacute; Pain</a></i><br/>
<i>The Morning News 14/12/1911</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li> <a href="teaparty.html">Un nice petit Tea Party</a><p>
<li><a href="partys.html">En m&eacute;moithe des 'Partys' ou&egrave;que j'ai tet</a><p>
<li><a href="troupe.html">Le Troup&eacute; du Va&icirc;zin&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painindignant.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
</HTML>

