<HTML>

<!-- Mirrored from members.societe-jersiaise.org/geraint/jerriais/pmlavage.html by HTTrack Website Copier/3.x [XR&CO'2014], Tue, 15 Jul 2025 13:56:46 GMT -->
<HEAD>
<TITLE>L&eacute; Lavage &agrave; la Merrienne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Lavage &agrave; la Merrienne<br>
et les Conclusions &agrave; Ph'lip</h2></font></center><p>

<font size="-1"><i>&agrave; Portinf&eacute;,<br>
Saint Ou.<br></i></font>
<br>
Moussieu l'Editeu,<br>
<br>
Ou-s allez craithe que j'm'en vais qu'menchi par vos p&acirc;sler de l'&ecirc;lection pour S&eacute;nateurs, mais nouff&eacute;, car d'vant vos dithe comment que j'vais les choses &agrave; l&ucirc;s egard au moment, i'faut que j'vos raconte une dr&ocirc;le d&eacute; chose tchi nos arrivit ichin siez-nous, mardi. J'en ris ocquo quand j''y pense.<br>
<br>
Ou vos r'souveindrez sans doute d&eacute; chein tchi s'arrivit une bord&eacute;e au lavage de la Merrienne, tchi fut transport&eacute; d'la ligne dans l'gardin pr&egrave;sque &agrave; touos les coins d'la paraisse par une soudaine temp&eacute;te, et d'la honte qu'oulle eut quand nou li ram'ni, l'pr&eacute;chain matin, une pathe d&eacute; ou-savez-bein-tchi tch'avait 'te jutchie s&ucirc;s une touffe de geon dans les fonds d'la Ville au Bas. Eh bein, mardi, ayant fait san lavage, ou mint tout &agrave; s'tchi s&ucirc;s la ligne comme d&eacute; couotume. I' faisait biau sol&eacute; dans l'temps, mais dans l'arl&eacute;v&eacute;e le vent s&eacute; l'vit soudainement, et n'voulant pas &ecirc;tre attrap&eacute; une deuxi&egrave;me fais, la bouonnefemme couothit tout-d'suite, ram&acirc;ssit tout san linge, et l'apportit dans la tchuisine tout mouollyi comme il tait. Ayant fait chonna, oulle amathit un cord&eacute; &agrave; travers la tchuisine, fit un bouon feu et une t&acirc;sse de tais, et s'rassit dans sa grand'chaise. V&egrave;the, mais Moussieu, dans mains d'chinq minutes la tchuisine 'tait remplyie d'une bli&acirc;se si &ecirc;paisse et si mucre que j'avais peux d'&ecirc;touffer. Et quand je m'pliaignis a la bouonnefemme, ou m'dit que si je n'tais pas content, j'pouvais aller m'couochi. Je n'le fis pas, Moussieu, car j'vos d'mande tch&egrave;sque un homme peut faithe tout-seu dans san liet dans l'mitan de l'arl&eacute;v&eacute;e? J'm'en fus dans l'&ecirc;tablye &egrave;s b&ecirc;tes mais au but d'une heuthe j'entendis un brait d'la tchuisine, et j'm&eacute; d&ecirc;p&ecirc;chis d'aller vaie tchesqu'i' y'avait. Le cord&eacute; avait rompu, et trais ou quatre lincheurs avaient tchais dans l'&acirc;tre ou s&ucirc;s l'plianchais, tchi n'avait pas 't&eacute;e scrobb&eacute; pour une bouonne semaine. La Merrienne, pr&egrave;sque evannie, 'tait sus ses g'nors &agrave; grappiner pour les lincheurs tchi n'avaient pas tchais dans l'feu, et ch'tait un vrai pit&eacute;. J'li aidgis autant que j'pus, mais j'bouffais d'rithe tout-l'temps, et j'n'ai pas ocquo 't&eacute; enti&egrave;thement pardonn&eacute;.<br>
<br>
A ch'teu, Moussieu, pour les S&eacute;nateurs. Comme ou l'savez, la Merrienne 'tait pour aller &agrave; la r&eacute;union a la Salle P&acirc;rouaissiale pour entendre les candidats, mais &agrave; ma grande surprinse lundi matin, ou m'informit qu'oulle avait changi d'idee.<br>
<br>
&#147;J'yai r'pens&eacute;, Ph'lip,&#148; ou m'dit. &#147;Pourtchi, apr&egrave;s tout, que j'ithais perdre man temps l&agrave; quand j'sais d&ecirc;j&agrave; tch&egrave;squ'i's'en vont dithe? I'vos dithont tch&egrave;squ'ils ont fait et tch&egrave;squ'ils ont id&eacute;e d'faithe s'i' s'trouvent dans l's <a href="etats.html">Etats</a>. Y'en &eacute;tha tchi dithont la v&eacute;thit&eacute;, et y'en &eacute;tha d'autres tchi n'ont pas profit&eacute; de chein tch'arrivit &agrave; Ananias, et nou n'etha pas d'chance de les tchestchionner. Nennin, tu peux y'aller si tu veur, mais me j'reste ichin aupi d'man feu. Ch'n'est pas comme si j'n'avais pas d&eacute;cid&eacute; pour tchi que j'm'en vais voter.&#148;<br>
<br>
&#147;Oh! Ah!&#148; je m'fis, &#147;&egrave;s-tu bein seuze? Dis-m&eacute; tch&egrave;squ'i sont.&quot;<br>
<br>
&#147;Oui,&#148; ou dit, &#147;J'si bein seuze, mais je m'en vais pas t'nommer mes deux.&#148;<br>
<br>
&#147;Oh!&#148; je m'fis, &#147;mais pourtchi voter pour deux seulement quand tu'as quatre vouaix?&#148;<br>
<br>
&#147;Chonna n'te r'garde pas&#148;, ou raiponnit, &#147;mais mes deux sont des Campagnards tchi sont bein connus et respect&eacute;s dans toutes les p&acirc;raisses. Si la Campagne les support comme ou d&eacute;v'thait, ils ont une grande chance d&eacute; r&ecirc;ussi, car ils &eacute;thont des vouaix en Ville &eacute;tout. Tu n'g&acirc;gne rein de m'tchestchionner, car je n't'endithai pas p&ucirc;s long.&#148;<br>
<br>
J'me mins &agrave; penser pour tchiques minutes, et j'n'eus pas d'diffitchult&eacute; &agrave; comprendre chein qu'la Merrienne avait dit. J'approuvais d'san chouaix, mais j'avais ocquo deux vouaix.<br>
<br>
&#147;Eh bein, Merrienne,&#148; j'li dis, &#147;quant &agrave; me j'ai quatre vouaix, et j'm'en vais m'en servi. Yunne que j'ai d'&ecirc;peigne j'm'en vais donner &agrave; Peter Crill, quand ch'n&eacute; sait pour l'ami&ecirc;tchi que j'avais pour san p&egrave;the, et la draine itha &agrave; un candidat angliais tchi n'a pas grande chance d'y v'nin. J'ai ou&iuml; qu'ch'est un vrai moussieu, tchi fit d'raide bouon travas comme membre du Comit&eacute; d'Agritchultuthe, et tchi n'p&acirc;sle jamais dans l's Etats s'i' n'a pas tchiquechose utile &agrave; dithe&#148;.<br>
<br>
&#147;Ch'est dommage&#148;, ou s'fit, &#147;que n'y en a pas p&ucirc;s comme li, mais j'm'en vais t'nin bon &agrave; mes deux, car chein tchi nos faut au jour d'agniet ch'est d's hommes tchi savent chein qu'ch'est que l'fermage et chein qu'la t&ecirc;rre vaut &agrave; l'Ile. Y'en a bein trop dans l's Etats tchi n'pensent qu'&agrave; chu fichu tourisme&#148;<br>
<br>
Notre conversation finit l&agrave;, mais &agrave; ch'teu, j'm'en vais tachi d'estimer les chances de ch&acirc;que candidat, admettant en m&ecirc;me temps, comme j'l'ai fait du qu'm&egrave;nch'ment, que j'pou&ocirc;rrais m'tromper hardi.<br>
<br>
J'crais que l'S&eacute;nateur Krichefski a g&acirc;gni du t&ecirc;rrain derni&eacute;thement. Bein seux il a d's avantages que touos les candidats n'ont pas. Il a la langue bein pendue, sa pr&eacute;sence est formidablye, et y'a si longtemps tch'i fait des discours dans l's Etats que ch'n'est rein pour li d'adresser une assembli&eacute;e. Chein que j'&eacute;thais contre li ch'est tch'i pathait aver oubli&eacute; que pour un temps, sans saver p't'&ecirc;tre la diff&eacute;thence entre une vacque et un chameau, il avait 't&eacute; pr&eacute;sident du Comit&eacute; d'Agritchultuthe. A ch'teu, ch'est tout pour l&eacute; tourisme, et i' n'y a pour dithe personne dans l's Etats &agrave; l'contredithe.<br>
<br>
L&eacute; D&eacute;put&eacute; Farley &eacute;tout a fait des progr&egrave;s sans autchune doute. I' p&acirc;sle bein et ch'est tout simplyement un tchestchion si l's &ecirc;lecteurs se r'souveinnent des b&ecirc;tises tch'ont 't&eacute; faites &agrave; Bellozanne, ou s'i' l'ont pardonn&eacute;.<br>
<br>
L&eacute; John L&eacute; M&egrave;rquand, ayant veu &agrave; la fin tchi'i' 'tait en grand dangi s'i' n'faisait rein, s'est r'&eacute;tablyi comme un candidat tchi s'en va aver toutes les vouaix tchi li faut. L&eacute; Sieur Norman en &eacute;tha etout des vouaix, mais i' n'fit pas une grande impression &agrave; <a href="st_sauveux.html">Saint Sauveux</a> jeudi au s&eacute;.<br>
<br>
Peter Crill a p't'&ecirc;tre trop contre li chutte fais, et quant &agrave; Hedley Maillard et Bill Perchard, tout d&eacute;pend de chein tchi'i' f'thont dans les p&acirc;raisses d&eacute; Campagne. Si l's &ecirc;lecteurs deshallent en m&acirc;sse, je n'doute pas que tout itha bein, mais l&eacute; f'thont-i'?<br>
<br>
Pour en fini, j'ai tr&eacute;jous 't&eacute; en faveur de Hedley Maillard et du Sieur Perchard, et j'l&ucirc;s souhaite la miyeur des bouonnes chances.<br>
<br>
<i><a href="lebrocq.html">Ph'lip</a></i><br>
<br>
Ocquo deux mots, Moussieu. Av'ous-ou&iuml; que y'&eacute;tha un traisi&egrave;me candidat pour D&eacute;put&eacute; d'Saint Ou? J'crais que ch'n'est qu'une rumeur, mais la Merrienne dit qu'nouff&eacute;.<br>
<br>
<i>Evening Post 5/11/1960</i><br>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="nettvoc.html">La nettithie en J&egrave;rriais</a><p>
<li><a href="barometre.html">Man Barom&egrave;tre!</a><p>
<li><a href="lundilavage.html">Lundi l'lavage</a><p>
<li><a href="pmstrike.html">Une 'Strike' &agrave; Portinf&eacute;</a><p>
<li><A HREF="fatal.html">Le Fatal Lundi</A><p>
<li> <a href="betises.html">Faut payi pour ses b&ecirc;tises</a><p>
</ul>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmlavage.html by HTTrack Website Copier/3.x [XR&CO'2014], Tue, 15 Jul 2025 13:56:46 GMT -->
</HTML>
