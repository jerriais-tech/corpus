<HTML>

<!-- Mirrored from members.societe-jersiaise.org/geraint/jerriais/pmormers.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>D's orm&egrave;rs - Car&ecirc;me ou non</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>D's orm&egrave;rs - Car&ecirc;me ou non</h2>
Le tchan d'Bou&ocirc;lay<br/></font></center><p>
<br/>
<font size="-1"><i>&agrave; Portinf&eacute;,<br/>
Saint Ou.</i><br/></font>
<br/>
Moussieu l'Editeu,<br/>
<br/>
J'm'en vais qu'menchi agniet avec le temps. Eh bein, j'n'avons pas &agrave; nos pliaindre, compath&eacute;s &agrave; d'autres pays, car en Anglyi&eacute;t&ecirc;rre, dans certaines parties, y'a un pid d'&ecirc;pais d'n&eacute; et en France hardi de p'tits villages sont pr&egrave;sque souos-ieau. Etout, dans une lettre r'chue d'un J&egrave;rriais tchi s'en fut en Am&eacute;thique y'a bein d's ann&eacute;es, nou-s-entend que dans sa ville y'a yeu une t&ecirc;rriblye temp&ecirc;te, et, chein tch'est bein pi&egrave;the, un trembli&eacute;ment d't&ecirc;rre, de tchi que hardi d's habitants couochent dehors, de peux d'&ecirc;tre ens&eacute;v'lis d'vant l&ucirc;s temps. J'ai d&ecirc;shall&eacute; pour faithe une p'tite prom'nade &agrave; mat&icirc;n, mais au but d'une d&eacute;m'ieuthe j'ai 't&eacute; bein content de rentrer dans la tchu&icirc;sine et de m'assi&egrave;the en d'vant d'un bouon feu. Heutheusement, j'avons ocquo un mio d'tcherbon, et l'bouais n'manque pas; touos les mat&icirc;ns ma Merrienne va souos la tcherqu&eacute;thie avec sa hache et rapporte assez d'bouons choutchets pour le jour.<br/>
<br/>
<img src="ormer.jpg" width="141" height="100" align="right" alt="un orm&egrave;r">
&Agrave; ch'teu', Moussieu, i' faut que j'vos raconte une assez dr&ocirc;le de p'tite sc&egrave;ne tchi s'p&acirc;ssit siez nous hier. Un bouon vais&icirc;n 'tait v'nu nos apporter une do&ucirc;zaine d'orm&egrave;rs, et ma bouonnefemme se m&icirc;nt tout d'suite &agrave; les pr&eacute;pather pour notre d&icirc;n&eacute;. La tablye &eacute;tait minse, et l's orm&egrave;rs avaient 't&eacute; pr&eacute;path&eacute;s par une femme tchi n'a pas sa sup&eacute;thieuse &agrave; l djobbe dans la p&acirc;raisse, ou m&ecirc;me dans l'Ile. J'allions nos y mettre quand Merrienne m&icirc;nt bas san cout&eacute; et sa fourchette, et dit, comme chonna: &quot;Mais, Ph'lip, ch'est l'Car&ecirc;me, et j'&eacute;thais deu m'en r'souv'nin d'vant. Pour quarante jours nou n'd&eacute;v'thait pas mangi autchune sorte de viande. Tch&egrave;sque j'allons faithe?&quot;<br/>
<br/>
&quot;Quant &agrave; t&eacute;, ma chi&egrave;the,&quot; j'li dis, &quot;tu f'thas comme tu voudras, mais m&eacute; j'm'en vais me mettre &agrave; mangi d's orm&egrave;rs, Car&ecirc;me ou non.&quot;<br/>
<br/>
Pour tchiques instants, la Merrienne r&eacute;fliechit, &eacute;pis: &quot;Oh bein,&quot; ou dit, &quot;p't'&ecirc;tre qu'apr&egrave;s tout, je s'sait pardonn&eacute;e si ch'est un p&eacute;ch&eacute;.&quot; Et la v'l&agrave; &agrave; mangi avec bouon app&eacute;tit. &quot;Apr&egrave;s tout,&quot; oulle ajou&ocirc;tit pr&eacute;sentement, &quot;nou n'peut pas craithe que l's orm&egrave;rs ont 't&eacute; m&icirc;nts le long d'nos c&ocirc;tes pour &ecirc;tre mangis par les tchans.&quot;<br/>
<br/>
J'avions p&acirc;sl&eacute;, Moussieu, du lion d'Bou&ocirc;lay; &agrave; ch'teu', j'me r'souveins que, y'a bein d's ann&eacute;es, ch'tait un tchan tch'&ecirc;ffritait les gens de par l&agrave;. J'en avions entendu p&acirc;sl&eacute; ich&icirc;n &agrave; Saint Ou, et donc, une s&eacute;th&eacute;e, j'nos en f&ucirc;mes, m&eacute; et deux d'mes am&icirc;ns, dans man qu&ecirc;rre jusque-l&agrave; dans l'esp&eacute;thance d'vaie l'anima que nou d&icirc;sait 'tait grand comme un vieau de siez mais. J'arriv&icirc;mes sains et sauves &agrave; Bou&ocirc;lay, mais pour nos baillyi un mio d'couothage, j'entr&icirc;mes &agrave; l'auberge et quand j'en sort&icirc;mes i' faithait n&egrave;the niet. Ch'tait m&eacute; tchi cachait, et par tchique m&ecirc;pr&icirc;nse (j'crais qu'ma bidette avait fait un &ecirc;cart) j'vers&icirc;mes et nos trouv&icirc;mes touos les trais &ecirc;trav'l&eacute;s dans la route. La jument n'avait pas yeu d'ma, et avec un but d'corde j'rac'modis yun des limons tch'avait 't&eacute; rompu. Je r'v&icirc;nmes &agrave; Saint Ou un mio ch&acirc;tchis, et quant &agrave; m&eacute; ma femme eut &agrave; m'aidgi &agrave; me deshabillyi et me mettre au liet. Il est vrai, Moussieu, que quand j'me r&ecirc;villyis j'avais un t&ecirc;rriblye ma &agrave; la t&ecirc;te, mais i' n'faut pas craithe que j'avais bu trop, ah, grand doux nennin!<br/>
<br/>
Assez pour agniet, Moussieu; bouonne sant&eacute; et bouon app&eacute;tit!<br/>
<br/>
<i><a href="lebrocq.html">Ph'lip</a><br/></i>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="ormers.html">Un Fricot d'Orm&egrave;rs</a><p>
<li><a href="minquiers2.html">Ph'lip doesn't care about the Minquiers</a><p>
<li><a href="ormers1913.html">How to Prepare and Cook Ormers</a><p>
<li><a href="manchots.html">Des manchots</a><p>
<li><a href="omelettebainis.html">Eune Omelette &egrave;s Ba&icirc;nis</a><p>
<li><a href="ormers2.html">D's orm&egrave;rs &ecirc;tchuiv&eacute;s</a><p>
<li><a href="fishing.html">A Disastrous Fishing Expedition</a><p>
<li><a href="vertemuothue.html">D'la Verte Muothue</a><p>

<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="pm40.html">Merrienne et les quarante jours</a><p>
<li><a href="vendredisaint.html">L&eacute; Vendredi Saint</a><p>
<li><a href="pmvendredisaint1953.html">Vendredi Saint</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="rollmops.html">Tchi Vendr&eacute;di?</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmormers.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
