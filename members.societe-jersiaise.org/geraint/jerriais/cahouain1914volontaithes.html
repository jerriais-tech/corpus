<HTML>

<!-- Mirrored from members.societe-jersiaise.org/geraint/jerriais/cahouain1914volontaithes.html by HTTrack Website Copier/3.x [XR&CO'2014], Tue, 15 Jul 2025 13:49:12 GMT -->
<HEAD>
<TITLE>Ertroussez vos manches de qu'minse gar&ccedil;ons</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ertroussez vos manches de qu'minse gar&ccedil;ons</h2></font></center><p>


Ertroussez vos manches de qu'minse gar&ccedil;ons. Nou s'en va s'mettre &agrave; vos vacciner.<br/>
<br/>
Les g&acirc;zettes disaient l'aut'e jour que les hommes du bataillon d'la Ville avaient 'tai adressis &agrave; la Gr&egrave;ve d'Azette, par le Docteu Falla, sus les avantages de la vaccination.<br/>
<br/>
Je n'sais pas tch'est qu'il lus conti, ni si ch'est qu'i' r'pathi des les convaincre que ch'tait pour lus bein de s'laissi briochi les bras et s'faithe inotchuler avec je n'sais tchi sorte d'pouaison, mais dans l'<i>Evening Post</i> de Jeudi au s&eacute; v'l&agrave;-t-i' pas une lettre sign&eacute;e par &quot;Britisher&quot; qu'en faisait des moquethies et qui citait des passages au sujet de dans le <i>Medical Times</i> pour prouver que ch'est un tas d'gnollin.<br/>
<br/>
Quant &agrave; m&eacute;, gar&ccedil;ons, je n'pr&eacute;tends pas &ecirc;tre une autorit&eacute; sus une tchestion comme chette-l&agrave;, et alors, je n'ai auchun avis &agrave; vos donner, ou f'thez comme ou voudrez. Un ch&acirc;tchun a s'n opinion, et l'caouain a la sienne, mais je sais bein que si je m'en allais &agrave; la djerre, je n'me lais'sais pas estropier par auchun docteu d&eacute;vant que d'm'en aller.<br/>
<br/>
Si ch'est qu'i y-a auchune lance'ie &agrave; faithe i' y-a des Uhlans par l&agrave; qu'en font lus sp&eacute;cialit&eacute; et i' s'sait temps assez quand nou veindrait l&agrave;-bas de s'laissi briochi si ch'est qu'nou z-avait l'malheur de lus tcha&icirc;t entre les mains.<br/>
<br/>
Le seul avantage que j'y verrais, si en cas, de s'faithe <a href="pmvaccination.html">vacciner</a>, che s'sait quand la djerre es'sait finie et qu'nou s'sait ervenus sain et sauf, sans aver attrap&eacute; autchune &ecirc;grinflie&ucirc;the, nou voudrait p't-&ecirc;tre raconter &agrave; ses anmins des histouaithes de san h&eacute;roisme, et explitchi comment qu'nou z-avait ieu l'bras travers&eacute; par le s&acirc;bre d'un offici allemand. Eh bein, s'ils 'taient trop incr&eacute;dules, nou les confondrait par tout simply&eacute;ment ertrousser sa manche et en lus montrant la pitche&ucirc;the au Dr. Falla, nou lus dithait: L&agrave;, en v'l&agrave; oquo la merque.<br/>
<br/>
<div align="center">* * *</div><br/>
<br/>
I patha&icirc;t qu'i y-a tchique malentendu quant &agrave; l'enr&ocirc;lement de volontaithes pour la djerre, de parmi les miliciens.<br/>
<br/>
Ch'n'est pourtant pas la peux qui les tcheint, nos gar&ccedil;ons, le couothage et l'patriotisme ne lus manquent pas.<br/>
<br/>
I' y-a tchiques semaines nou ouiyait p&acirc;ler qu'i y-en avait des chents qu'&eacute;taient pr&ecirc;ts &agrave; lus embertchi, et pis acheteu nou ouait des rumeurs qu'i n'y a pas d'volontaithes j&ecirc;rriais. Tch'est qu'est la cause de tout chenna?<br/>
<br/>
I' y-en a qui disent que l's hommes n'aiment pas la mani&eacute;the que la chose est entam&eacute;e. V'l&agrave; des s'maines que l'affaithe tra&icirc;ne!<br/>
<br/>
Un offici ou bein un sergent d'mande &agrave; sa compagnie: I' y-en a-t-i' d'entre vous qui voudraient aller au <i>front</i>?<br/>
<br/>
A qu'menchi ch'tait des douzaines qui disaient 'Oui' tout d'suite. Eh bein nou mettait lus noms bas, et v'l&agrave; tout chein qu'i' y-en avait, i' n'en r'ouiyaient pas p&acirc;ler et i' s'n allaient prendre lus pliaiche avec les autres se promener l'long du pliain &agrave; crier: <i>Who goes there?</i> &agrave; touos les vraitcheurs &agrave; m'suthe qu'i ramontent le slip.<br/>
<br/>
I' n'faut pas s'&ecirc;tonner si ch'est que l's hommes sont d&ecirc;gou&ocirc;t&eacute;s d'&ecirc;tres ramass&eacute;s d'la sorte.<br/>
<br/>
L'aut'e jour, un sergent avait toute sa compagnie rangie d'vant li et i' lus d'mandit: <i>Does any man wish to volunteer for the front? If so, step forward</i>.<br/>
<br/>
I' n'y-en eu pas iun qui bouogit!<br/>
<br/>
Les hommes natuthellement veulent saver tch'est qu'nou s'attend d'ieux. Ils ont perdu confiance, sustout quand i' vaient qu'les siens qu'avaient volunteer&eacute; i' y-a treis s'maines n'en sont pas pus d'l'avant.<br/>
<br/>
Un farceux a deu dithe que comme les J&ecirc;rriais sont accouotum&eacute;s parmi les patates, ch'est l'intention des autorit&eacute;s de prendre les volontaithes d'ichin et d'les parsemer dans toutes les grandes villes de la France pour peler les patates pour les troupes.<br/>
<br/>
Nos gar&ccedil;ons savent sans doute que tout chenna est un tas d'gnollin.<br/>
<br/>
Mais i' n'veulent pas que nou les ramasse justement comme des &ecirc;fants, i' sont presque tous des titheurs de prumi&eacute; classe et ne d'mand'aient pas mus que d'former partie d'un r&eacute;giment j&ecirc;rriais qui, souos de bouans officiers, ne manquethait pas de s'distindgi sus l'champ d'bataille.<br/>
<br/>
<div align="center">* * * *</div><br/>
<br/>
En faisant mes tou&acirc;nn&eacute;es attouo des c&ocirc;tes je vai bein des choses qui devthaient &ecirc;tre amen&eacute;es &agrave; la connaissance du public, pour l'amour de d&eacute;montrer que bein des pi&egrave;ches de nos habitants ne sont pas si insouciants comme nou craithait bein.<br/>
<br/>
Sav'ous bein que d&eacute;pis qu'la djerre est d&ecirc;cliath&eacute;e et qu'un grand nombre de nos miliciens sont toutes les nyits &agrave; patrouoilli les gr&egrave;ves et les falaises, bein souvent dans du temps que nou n'mettrait pas un tchan d'hors, les ma&icirc;tres d'h&ocirc;tel et les fermiers dans l's envithons ont prins la g&eacute;n&eacute;reuse habitude de lus cauffer du th&eacute;e et du caf&eacute; et d'lus fourni toutes sortes de p'tits fricots qu'ont 'tait bein appr&eacute;ci&eacute;s par les hommes.<br/>
<br/>
Je voudrais en sp&eacute;cifi&eacute; bein des cas et nommer des bouannes gens qui font preuve de lus d&eacute;vouement, mais je sais que la pus grand' partie y object&eacute;thait, et pis d'ailleurs je risquethais p't-&ecirc;tre d'en oublier de parmi les pus g&eacute;n&eacute;reux.<br/>
<br/>
Enfin, tr&eacute;jous, tout attouo d'l'&icirc;le nou ouait la m&ecirc;me histouaithe. Nos soudards sont enchant&eacute;s de la mani&eacute;the qu'i' sont trait&eacute;s par les habitants, et ch'est un signe que ch&acirc;tchun veur faithe san p'tit mio pour minimiser les inconv&eacute;nients que nos miliciens &ecirc;prouvent dans la d&ecirc;cherge de lus d'v&eacute;.<br/>
<br/>

<i><a href="gwdec.html">Caouain</a></i><br/>
19/9/1914<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain1914espions.html">Espions Allemands</a><p>
<li><a href="cahouain1914armes.html">Aux armes, citoyens!</a><p>
<li><a href="cahouain_modestie.html">La modestie m'emp&ecirc;che...</a><p>

<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="painbill.html">Piteur's opinion on the Bill</a><p>
<li><a href="painfellows.html">What some fellows have to say</a><p>
<li><a href="cahouain_tribunal.html">Quand tchi que l'Caouain s'en va passer d'vant l'Tribunal?</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="sympathie.html">Sympathie</a><p>
<li><a href="incidents1914.html">Tchique petits incidents</a><p>
<li><a href="elieslamente.html">Elie s'lamente et fait des suggestions</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>
<li><a href="landarmy.html">&quot;Land Army&quot;</a><p>
<li><a href="recruiting.html">&quot;Recruiting Rally&quot;</a><p>
<li><a href="tchuthiosites.html">L'exhibition de tchuthiosit&eacute;s</a><p>
<li><a href="chucre1918.html">Du chucre pour faithe de la g'lee</a><p>
<li><a href="cahouainpows.html">Caouain et les prisonni&egrave;rs Allemands</a><p>
<li><a href="greenfieldsoffrance.html">Les v&egrave;rts clios d'France</a><p>
<li><a href="1914gj.html">L&eacute; r&ecirc;sultat d&eacute; chutte dg&egrave;rre-ch&icirc;n</a><p>

<li><a href="cahouain_stbrieuc.html">V'l&agrave; tchiques semaines que je n'vos ai pas p&acirc;l&eacute; d'Marie Hibou</a><p>
<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>


<li><a href="gdfsoudards.html">Les soudards</a><p>
<li><a href="servicenational.html">Le S&eacute;rvice National</a><p>
<li><a href="dgerre.html">La dg&egrave;rre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain1914volontaithes.html by HTTrack Website Copier/3.x [XR&CO'2014], Tue, 15 Jul 2025 13:49:12 GMT -->
</HTML>

