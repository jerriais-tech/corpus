<HTML>

<!-- Mirrored from members.societe-jersiaise.org/geraint/jerriais/elections_23.html by HTTrack Website Copier/3.x [XR&CO'2014], Tue, 15 Jul 2025 13:48:00 GMT -->
<HEAD>
<TITLE>Elie va baithe du th&eacute;e siez une Suffragette</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Elie va baithe du th&eacute;e siez une Suffragette</h2></font></center><p>

Ou savez sans doute que quand il enn'yie &agrave; un houmme siez li, i' ne d'mande pas mus que d's'en aller passer deuxtrais heuthes ailleurs. ch'n'est pas se'lment que v'l&agrave; qu'i' y'aide &agrave; passer l'temps, mais y'a &egrave;tou la tchestchon d'&ecirc;conomie. Par le temps qui va et d'la mani&egrave;the que la flieu et les &ecirc;pices augmentent de prix, sans p&acirc;ler que l'tch&egrave;rbon n'est pas s&ucirc;s de r'moli, le mains d'temps qu'nou passe &agrave; sa propre tabl'ye et l'pus nou peu s'faithe nouorri par des amins charitabl'yes, le mus nou z'est au point d'vue d'sa paute et d'sa digestion. Pour de m&eacute;, j'nai jamais trouv&egrave;s &agrave; r'dithe sus un bouan r'pas pr&eacute;path&egrave; sus un autre feu que l'mein et tandis qu'man vaisin a bein voulu m'inviter &agrave; baithe du <a href="cidre.html">cidre</a> de d'dans sa jougue, je n'me sis pon g&ecirc;n&egrave; si la meinne 'tait &agrave; peu pr&egrave;s vi&egrave;dde; ch'est p't&ecirc;tre bein l&agrave; d'la philosophie, mais si t&egrave;' est l'cas v'la qui veurt simpl'yement dithe que la philos&ocirc;phie, ou du mains chutte philos&ocirc;phie l&agrave;, a du bon et hardi d'bon. Nou n'counna&icirc;t pas d'pr&eacute;c&eacute;dent (coumme les hoummes d'affaithes d&icirc;sent) yo&ugrave; que j'aie jamais erfus&egrave; une invit&acirc;tion &agrave; prendre un r'pas par ailleurs.<br/>
<br/>
Et, d'm&egrave;me l'autre jour, quand une cou&ocirc;sine &agrave; m&eacute;, appathent&egrave;e au jen'saipuscombeini&egrave;me d&eacute;gr&egrave; me d'mandi d'li faithe le pliaisi (pens&egrave;z don!) d'aller baithe une tass&egrave;e d'th&eacute;e ov yi et d'gou&ocirc;ter la g&acirc;che qu'oul' a fait d'apr&egrave;s une nouvelle ercette, je n'pouvais pon sinon m'faithe un d'v&eacute; d'accepter. J'avais occouo &agrave; apprendre que nou n'vait pon tr&eacute;jous au travers des ruses des femmes et m&eacute;, qui n'en ai pas d'exp&eacute;thience, je n'pouvais pon mantchi d'&ecirc;tre aisiment attrap&egrave;, - et j'y fu'.<br/>
<br/>
Ma cou&ocirc;sine est Jerriaise. Ou'l' a 't&egrave; el'v&egrave;e dans la campagne. San p&eacute;the et touos ses grands-p&eacute;thes aussi l'yain coumme nou peut r'monter 'taient principaux d'p&acirc;raisse, surveillants, inspecteurs des qu'mins ou experts. Ou'l' a 't&eacute; &agrave; l'&eacute;gly&icirc;se de d'pis san janne temps. N'y a jamais veu un seul mot &agrave; r'dithe sus sa condite: touos ses anch&ecirc;tres ont 't&egrave; conservateurs jusqu'au p'tit bu des ongl'yes. Et bein, ma cou&ocirc;sine, fille d'un principa d'p&acirc;raisse, v'nue d'une famille des pus conservatrice de Jerry, ma cou&ocirc;sine &agrave; m&eacute;, est dev'nue suffragette! SUFFRAGETTE!! Je n'l'&eacute;thais pas creu si j'n'en avais pas veu la preuve de mes propres yi&egrave;rs.<br/>
<br/>
J'en sis occouo &agrave; me d'mander si ch'n'tait pas un mauvais bardghin que j'fis d'aller prendre un r'pas siez ma cou&ocirc;sine pour &ecirc;tre obl'yigi d'&ecirc;couter san bavin en faveur des votes des femmes et d'lus droiets. Ch'est diff&eacute;thent d&eacute; si j'tais mathi&egrave;. Coumme tchi au monde que v'l&agrave; qui peut m'int&eacute;ressi, m&eacute; qui n'ai rein &agrave; faithe ove les femmes, et qui n'cherche qu'&agrave; l's'&ecirc;viter, si ma cou&ocirc;sine veurt aver permission d'aller patruflier dans l's'assembli&egrave;es d'p&acirc;raisse? J'avais tr&eacute;jous 't&egrave; d'opinion, quant &agrave; m&eacute;, que ch'n'est pon les batd'lagoule qui nos manquent; jamais j'nai ou&iuml; personne se pliaindre qu'i' y en avait d&icirc;sette et je n'peux pon vaie du tout coumment qu'les choses &icirc;thont mus ov chinquante femmes spath&egrave;es, veuves ou vieilles filles, du calibre de ma cou&ocirc;sine envi&egrave;es pardessus l'marchi dans une mins&eacute;thabl'ye assembl'y&egrave;e d'p&acirc;raisse! J'savons tous bein tch'est que &quot;caq'ter coumme une poule d&ecirc;nichie&quot; signifie: n'y'a pas d'homme qui n'ait y'en &agrave; en souot'nin l'exp&eacute;thience, malheutheusement pour li, au mains une fais dans sa vie. Mais, criyizm&eacute;, mes chiers lecteurs, tout chein qu'une femme peut dithe dans autchune autre circonstance n'est coumme rein et n'm&eacute;thite pas m&ecirc;me que nouz'y pense quand ou s'met &agrave; p&acirc;ler SUFFRAGE, SUFFRAGETTES et SUFFRAGISME! L'expression d'moulin-&agrave;-clientchet n'lus fait pas justice! Ch'est coumme le dou't des Grands Vaux opr&egrave;s siez s'maines de pl'yie; coumme une &ecirc;cl'yuse de moulin qu'nou laiss'sait courre tout d'un coup; coumme la mer &agrave; la Pulente par un fort vent d'Seur-Vouest dans un jour de grande math&egrave;e d'Mars.<br/>
<br/>
Ma cou&ocirc;sine, qu'est maline coumme une pie, attendi que j'fusse assis d'vant que d'qu'menchi &agrave; m'laver l's'ouothelles de san sujet. Ou n'l'entammi pas devant &ecirc;tre suthe que je n'pouvais pon m'sauver hors d'la vaie. Sans faithe la mine de rein, ou' me d'mandi d'abord combein d'nos Juges qu'&eacute;taient mathi&egrave;s! et si ch'tait vrai que l'Juge Vaudin avait dit un jour devant quatorze personnes, &agrave; la Nouvelle Chronique, que quand i v'yageait en <a href="russie.html">Russie</a>, il avait veu des dames de l'aristocratie fumer des cigarettes et qui n'viyait pon pour tchi lus en faithe de r'proches et qu'la police angliaiche f'thait tout aussi bein d'laissi Miss Spankhurt en r'pos coumme de la pourchasser par tout l'pays parce qu'oul avait env'y&eacute; une poignie d'gravi &agrave; la f'n'&ecirc;tre d'la lav'thie &agrave; Mess Will Crooks ou &agrave; tchic autre membre du Gouvernement.<br/>
<br/>
J'ouvrais ma bouoche pour lis faithe tchic sorte d'r&ecirc;ponse mais d'vant qu'j'eusse peu dithe un seul mot, l'affaithe quemanchi pour de bon.<br/>
<br/>
En m'versant ma prumi&eacute; tass&egrave;e d'th&eacute;e, ou' m'caltchuli &agrave; une fraction pr&egrave;s la proportion du r&acirc;t d'la ville qu'est payi par chaque sexe et dans la m&ecirc;me haleine ou me d'mandait si j'avais fait l'm&ecirc;me caltchul pour la p&acirc;raisse de <a href="st_cliement.html">St.Cli&eacute;ment</a>? En m'mettant du lait, ou' me d'mandi si l'Counnetabl'ye de <a href="st_sauveux.html">St.Sauveux</a> 'tait a&icirc;si &agrave; persuader quand nou sait s'y prendre et si y'avait chance que l'Deput&eacute; Priaux souotinsse la cause des suffragettes dans l&eacute;s paraisses su Ouest si l'affaithe en v'nait l&agrave;? D'vant m'passer l'assiett&egrave;e d'beurr&egrave;es, fall&icirc;t que j'l'y'adminsse que la reine Victoria avait gouvern&egrave; avec pus d'charit&eacute; qu'<a href="gdfhviii.html">Henri 8</a> et qu'Abdul Tchicchose, Sultan d'Turquie.<br/>
<br/>
J'mordais &agrave; m&ecirc;me ma beurr&egrave;e pour la prumi&eacute; fais quand ou m'arr&ecirc;ti tout court pour m&eacute; d'mander m'n'opinion sus l'attitude de Moussieu Asquith dans la distchussion du projet pour la conciliation des femmes. Coumme j'n'avais pas d'opinion l&agrave;-d'sus, j'm'en allais lis dithe, sinon qu'ou s'mins tout d'un coup &agrave; compter combein de vouais que j'pouvais faithe dans nos deux vingtaines de haut en m'y mettant d'bouan tchoeu et en qu'menchant en temps.<br/>
<br/>
En s'extchusant pour n'aver pon pass&egrave; les radiches devant, ou m'asseuthi que jamais l'D&eacute;put&eacute; Cory n'&eacute;thait deu mettre la qualification d'servir dans la milice coumme un droiet &agrave; voter dans une &ecirc;lection et que jamais i' ne f'thait adopter d'it&egrave;t par une assembli&egrave;e d'personnes s&eacute;rieuses - nan, pas s'i' vivait jusqu'&agrave; l'&acirc;ge de chent ans, - qu'ou dis!<br/>
<br/>
J'&ecirc;prouvi &agrave; lis dithe que sus chu point l&agrave; j'tais d'accord avec lyi, mais d&egrave;s qu'ou vit mes l&egrave;vres bouogi ou m'passi la piatl&egrave;e d'rhubarbe en s'mettant &agrave; raconter par ordre alphab&eacute;tique les noms des voteurs de <a href="la_trinnete.html">la Trin't&egrave;</a> qui, dans s'n'opinion, sont incapabl'yes d'voter drait dans une &ecirc;lection et devraient &ecirc;tre hall&egrave;s de d'sus la liste du r&acirc;t, et d&ecirc;cliath&egrave;s aver besoin d'&ecirc;tre mins souos curatelle.<br/>
<br/>
V'l&agrave; qui lis prins abouan d'temps car chutte liste l&agrave; d&eacute; &ecirc;tre moyennement longue, mais v'l&agrave; qui m'dounni au mains l'temps d'mangi un mio, - m&eacute; qu'&eacute;tais v'nu pour chonna! J'n'avais qu'&agrave; faithe un signe de t&ecirc;te de temps en temps quand ou disait l'nom de tchic ouais&eacute; que Mess Bisson a sus san gros livre coumme n'ayant pas occouo settl&egrave; ses viers comptes...<br/>
<br/>
Par bonheur, j'pu' profiter d'une seconde y'o&ugrave; qu'ou r'prenait haleine (entre les P et les Q) pour lis d'mander de m'passer la g&acirc;che et pis l'affaithe erprins. Ou fut finie d'sa liste d'vant m&eacute; d'ma g&acirc;che et en m'versant une deuxi&egrave;me tass&egrave;e d'th&eacute;e ou s'mins &agrave; m'pr&ecirc;chi sus l'&ecirc;galit&egrave; des sexes au point d'vue d'la louai et sus l'Economie domestique d'Adam et d'Smith. (M&eacute;, qui n'avais jamais entendu ches ardghuments l&agrave; d'vant, j'en fus tout &ecirc;tounn&egrave;, mais j'm&eacute; d'mandais tout d'm&ecirc;me sus tchi que l'vier Adam pouvait bein pratitchi d'l'&ecirc;conomie domestique, li; - pour Smith, je n'dithais pon, mais pour chein qu'Adam poss&eacute;dait!...) mais j&egrave; n'm'en allais pas distchuter ov ma cou&ocirc;sine - merci!<br/>
<br/>
Pas une patholle je n'pu' dithe, - pas y'unne qui n'est qu'yunne et b&eacute;t&ocirc;t quand j'fu' rassassi&egrave;, j'frumi l's'yi&egrave;rs et m'renvertchi sus ma tcha&icirc;the.<br/>
<br/>
Je n'sai' pas combein d'temps que j'dormi; ma cou&ocirc;sine ne s'en aperchut pon mais l'malheur est qu'ou pr&eacute;tend que j'lis promins de souotnin l'suffrage toutes fais et quantes; de p&acirc;ler en faveur; d'&ecirc;crithe des articl'yes pour; de cherchi des vouaix; de trouver des signatuthes &agrave; toutes les p&eacute;titions; de porter l'<i>banner</i> par les rues d'la ville quand y'&eacute;tha des d&eacute;monstrations et enfin de garder tr&eacute;jous man parleux pr&ecirc;t pour y muchi les siennes qu'&eacute;thaient peu passer lus poing &agrave; travers les auzainnes de la salle des <a href="etats.html">Etats</a>. Ou pr&eacute;tend que jamais la police ne pens'sa &agrave; cherchi l&agrave; et que, en attendant, qu'i' piessent s'naller en <a href="dgernesy.html">D'Ghernezi</a>, j'trouvthai tr&eacute;jous assez d'run &agrave; m'couochi sus une poutchie d'rabotins dri&eacute;the l'&ecirc;tabl'ye dans la tch&egrave;rpent'tie!<br/>
<br/>
Ah, m's'amins, que ch'est ichin un monde de minz&egrave;the! - M'y r'viyous, &agrave; porter un <i>banner</i>: VIVE LES FEMMES, DOUNNER LUS VOUAIX &agrave; la t&ecirc;te de chinq chents veuves et vieilles filles un samedi l'arl&eacute;v&eacute;e, tout l'tou' du <a href="viermarchi.html">Vier Marchi</a> ov une orgue d'barbarie qui jouaithait: &quot;Partant pour l'Assyrie&quot; sur l'air de Malbro?<br/>
<br/>
<i><a href="ejluce.html">Elie</a><br/>
Nouvelle Chronique de Jersey 27/4/1912<br/></i>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="politics.html">La Politique en J&egrave;rri</a><p>

<li><a href="femme.html">La femme</a><p>
<li><a href="vouaix_femme.html">La Vouaix d'une Femme</a><p>
<li><a href="suff2.html">Les Suffragettes</a><p>
<li><a href="suff.html">Les Suffragettes</a><p>
<li><a href="suffragettes.html">Lonore's Little Ways with Suffragettes</a><p>
<li><a href="2suffragettes.html">Doeux Suffragettes</a><p>
<li><a href="2mots2.html">Deux mots</a><p>
<li><a href="quistait.html">Qui s'tait, s'accorde</a><p>
<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="femavnin.html">La femme du temps &agrave; v'nin</a><p>
<li><a href="leapyear.html">A Leap Year Proposal</a><p>
<li><A HREF="acht2.html">Les Jeunes Filles d'Acht-Heure</A><p>
<li><a href="fillfaut.html">La Fille qui Nos Faut</a><p>
<li><P><A HREF="filldach.html">L'portrait d'la Fille d' Achteu</A></P>
<li><a href="pmwomen.html">A Women's Political Party</a><p>
<li><a href="gdfemancipation.html">Emancip&acirc;tion?</a><p>
<li><a href="cahouain1923a.html">L&eacute; Caouain et l'&ecirc;lection mantchie d'eune femme</a><p>
<li><a href="gdffemmes.html">Les Femmes</a><p>
<li><a href="gdfelections1975.html">&Ecirc;lections et appointements</a><p>
<li><a href="pm1947.html">Ph'lip and Merrienne</a><p>
<li><a href="painfirsttower.html">Strange News from First Tower</a><p>
<li><a href="elections_30.html">V'l&agrave; Marie Hibou en hertchin avec les autorit&eacute;s!</a><p>

<li><a href="election.html">Les &Ecirc;lections</a><p>
<li><a href="eslections.html">Des reflexions sus l'zeslections et lus produits</a><p>
<li><a href="balo.html">Vote Secret, ou Votaies Par Balo</a><p>
<li><a href="scrutin1890.html">L&eacute; Scrutin</a><p>
<li><a href="lettre1889.html">A Mousieu l'Editeu d'la &#147;Nouvelle Chronique.&#148;</a><p>
<li><a href="deput2.html">Une D&eacute;putation</a><p>
<li><a href="scrutin1889.html">A Mousieu l'Editeu d'la &quot;Nouvelle Chronique.&quot;</a><p>
<li><a href="ballot1888.html">A Moussieu le R&eacute;dacteu de la Nouvelle Chronique</a><p>
<li><a href="capbreton1888.html">A Moussieu l'Editeu d'la &quot;Nouvelle Chronique.&quot;</a><p>
<li><a href="deput.html">Les D&eacute;putations</a><p>
<li><a href="connaitable.html">Notre Election pour Conna&icirc;table</a><p>
<li><a href="allaischerchi.html">Allais cherchi des voies!</a><p>
<li><a href="election1877.html">L'Histoithe de l'&Eacute;lection Pour La Pi&egrave;che De Conn&ecirc;table Qui Eu Lieu En La Paraisse De La Trintai Le 29 Juillet 1877</a><p>
<li><a href="electrin.html">Election de la Trin'tait</a><p>

<li><a href="electri2.html">Election de la Trin'tait 2</a><p>
<li><a href="laurens1.html">St.-Laurens. - L'&Eacute;lection</a><p>

<li><a href="elections_16.html">&Agrave; la sant&eacute; du candidat</a><p>
<li><a href="elections_3.html">Achteu que l'&eacute;lection pouor Juge est pass&eacute;e</a><p>
<li><a href="elections_10.html">Au mais d'd&eacute;cembre il est pour y'aver d's &ecirc;lections</a><p>
<li><a href="elections_15.html">L'Caouain comme candidat pour Juge</a><p>
<li><a href="elections_32.html">Ch'tait Mardi pass&eacute; qu'&eacute;tait l'grand jour, gar&ccedil;ons</a><p>
<li><a href="elections_34.html">Deux d'gouts d'jerriais</a><p>
<li><a href="elections_25.html">Les d'vis du Bouan'homme George</a><p>
<li><a href="elections_6.html">Les d'vis du Bouan'homme George</a><p>
<li><a href="elections_5.html">L'&ecirc;lection &agrave; Ste. Mathie</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="elections_20.html">Electioneering secrets</a><p>
<li><a href="elections_26.html">Electioneering topics</a><p>
<li><a href="elections_4.html">Les &Ecirc;lections</a><p>
<li><a href="elections_7.html">&Eacute;lie &agrave; l'&ecirc;lection</a><p>
<li><a href="elections_33.html">En Jerri, il n'y a rein de dith&egrave;t qu'une &eacute;lection pouor &eacute;clairer les gens!</a><p>
<li><a href="elections_27.html">Flippe Groua&icirc;sille</a><p>
<li><a href="elections_14.html">La grande &ecirc;lection</a><p>
<li><a href="elections_37.html">Jean Cabot pour Juge</a><p>
<li><a href="elections_19.html">Les Messieurs de la Cour ont d&eacute;cid&eacute; d'av&egrave;r l'election un Vendredi</a><p>
<li><a href="elections_28.html">Nos D&eacute;put&eacute;s</a><p>
<li><a href="elections_39.html">Ma p'tite bord&eacute;e!</a><p>
<li><a href="elections_29.html">Madame L'Election</a><p>
<li><a href="elections_38.html">Mathi&egrave;the d'&ecirc;lection</a><p>
<li><a href="elections_35.html">Mort de mes os, le pouore caouan est triste</a><p>
<li><a href="elections_1.html">Mister Pain on current events</a><p>
<li><a href="elections_13.html">Nos r'vel&agrave; gr&eacute;s de deux bouans Chantn'iers pour treis ans d'pus</a><p>
<li><a href="elections_18.html">N'v'la donc les &eacute;lections termin&eacute;es</a><p>
<li><a href="elections_31.html">Pour la tre&icirc;zime et derni&egrave;the le&ccedil;on &agrave; l'entou d&eacute; la bord&egrave;e d'&ecirc;lection &agrave; St. Ou</a><p>
<li><a href="elections_11.html">Un projet de Louai permettant &egrave;s Inspecteurs des C'mins de si&eacute;gi et d'voter</a><p>
<li><a href="elections_8.html">Tchi s&egrave;rt l&eacute; publyi s&egrave;rt un ingrat</a><p>
<li><a href="elections_36.html">V'la don un Juge d'&ecirc;lu sans qu'i' y ait ieu une &ecirc;lection</a><p>
<li><a href="elections_12.html">V'l&agrave; l'Election G&eacute;n&eacute;rale qu'appr&eacute;che</a><p>

<li><a href="elections_21.html">Un Av&egrave;rti au candidat</a><p>
<li><a href="elections_24.html">Dans la p&acirc;raisse de man biau cliochi</a><p>
<li><a href="elections_2.html">L'Election &agrave; St. Sauveux</a><p>
<li><a href="elections_22.html">I' yavait quatre John qu'&eacute;thaient aim&egrave;t la 'job'</a><p>
<li><a href="elections_40.html">Le Jour de l'&Eacute;lection</a><p>
<li><a href="elections_40a.html">Avant l'&Eacute;lection</a><p>
<li><a href="elections_9.html">Saint Louothains: Election pour Chantgniers</a><p>
<li><a href="zut.html">Les Elections, par Zut</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/elections_23.html by HTTrack Website Copier/3.x [XR&CO'2014], Tue, 15 Jul 2025 13:48:00 GMT -->
</HTML>
