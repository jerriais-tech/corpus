<HTML>
<HEAD>
<TITLE>Y'a du chouaix!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Y'a du chouaix!</h2></font></center><p>

<font size="-1"><i>San Antonio, Texas,<br/>
U.S.A.<br/>
<br/>
L&eacute; 13 janvyi, 1973.</i><br/></font>
<br/>
Moussieu l'R&eacute;dacteu,<br/>
<br/>
&quot;Oulle est bouanne &agrave; mathier, pourtant!&quot;, Manman disait &agrave; Papa eune s&eacute;th&eacute;e quand j'tais mousse et qu&eacute; j'tions assis au pid du feu.<br/>
<br/>
&quot;Tch'est tch'est bouanne &agrave; mathier?&quot;, Papa li d'mandit.<br/>
<br/>
&quot;Bon!&quot; T'&egrave;rv&eacute;l&agrave; &agrave; ho&ucirc;ter la ma&icirc;ntchi du temps quand j'sis &agrave; t'p&acirc;ler,&quot; Manman li dit. &quot;Y'a dgiex munnutes qu&eacute; j'sis &agrave; t'p&acirc;ler d'la fille &agrave; Moussieu du Fr&egrave;sne, et tu n'm'as m&egrave;me pon ouie!&quot;<br/>
<br/>
&quot;Eh bein, Ann,&quot; Papa li dit, &quot;J'ai ieu un fort jour dans la forge aniet et j'sis si l&acirc;ss&eacute; qu'j'avais accli&acirc;ss&eacute; sans m'en ap&egrave;rch&eacute;ver. Mais tch'est tch'en est d'chutte janne fille-l&agrave;? J'la vis &agrave; l'&eacute;glyise l'aut' D&icirc;nmanche. Ou m'frappit comme &eacute;tant hardi belle.&quot;<br/>
<br/>
&quot;V&eacute;the,&quot; Manman li dit, &quot;et oulle est aussi charmante comme oulle est belle. Ou n'a pon b&eacute;soin d'&ecirc;t' att&icirc;nt&eacute;e dans touos ses falbalas pour s&eacute; faithe &egrave;rconnaitre comme la fille d&eacute; gens d'bein. J'ai ou&iuml; qu'ch'est viyant qu'sa m'm&egrave;e n'trouve pon autcheun janne homme bouan assez pour lyi qu'ou n'est pon mathi&eacute;e.<br/>
<br/>
&quot;La bouannefemme Missis Lesbith&eacute;, tchi va laver siez ieux, m'disait l'aut' jour,&quot; continnuit Manman, &quot;qu&eacute; Madanme du Fresne l&icirc; dit qu'oulle avait un janne homme en veue pour sa fille, mais qu&eacute; s'n homme n'en 'tait pon d'avis. La dr&ocirc;le d&eacute; chose est tch'i' voudrait un f&egrave;rmyi pour bieau-fis, car i' dit qu'ch'est la vie la pus naturelle pour un homme et tch'il a tr&eacute;jous r'grett&eacute; d'aver ieu &agrave; p&acirc;sser sa vie dans eune office li-m&egrave;me pour continnuer l'conm&egrave;rce fond&eacute; par san p'p&egrave;e.&quot;<br/>
<br/>
&quot;J&eacute; n'sai tchi janne homme qu&eacute; la m'm&egrave;e a en veue?&quot; Papa dit &agrave; Manman.<br/>
<br/>
&quot;J'pense qu&eacute; ch'est Raul&icirc;n des Caudeville,&quot; Manman li d&icirc;t.<br/>
<br/>
&quot;Bon!&quot;, s'fit Papa, &quot;ch'est just&eacute;ment comme eune femme d'&ecirc;t' &ecirc;pr&icirc;nse d'un gas viyant tch'il est bieau gar&ccedil;on et d'bouanne fanmile, mais j&eacute; l'connais bein, et il est b&ecirc;te comme eune ouaie tchi coue sus des pi&egrave;rres. Si j'avions eune fille &agrave; mathier, j'n'&ecirc;prouvethais pon &agrave; attriotchi un &acirc;mice comme ch't&icirc;-l&agrave; siez nous!&quot;<br/>
<br/>
&quot;Pourtant, j'l'aime bein, m&eacute;!&quot;, s'fit Manman. &quot;J&eacute; l'vis en ville la s'maine p&acirc;ss&eacute;e et i' m'fit un bieau salut. J'voudrais qu'tu'&eacute;thais veu la manni&eacute;the tch'i' halit san chap&eacute; quand i' m'vit. Et i' m'appelit 'Madanme', &eacute;tout!&quot;<br/>
<br/>
&quot;Eh bein, nouos y v'l&agrave;!&quot;, Papa li dit. &quot;Ch'est vrai qu'tut pathais comme eune danme quand tu t'habile pour aller en ville, mais i' n'faut pon s'la&icirc;ssi &ecirc;t' &ecirc;pr&icirc;ns par les bieaux-bieaux et sif&egrave;ches d&eacute; ch't &ecirc;m&acirc;nue-l&agrave;. I' n'a janmais fait un coup d'travas. San p'p&egrave;e est l'Pr&eacute;sident d'eune banque. Y'a ieu tant d'banqueroutes qu&eacute; nou n'sait janmais quand tch'est'che qu&eacute; la pr&eacute;chaine s'en va nouos tchaie sus l'co. Si ch'la s'arrivait siez li, tch'est qu'chu gar&ccedil;on-l&agrave; f'thait pour g&acirc;ngni sa vie?&quot;<br/>
<br/>
&quot;Mais i' n'est pon l'seul janne homme qu&eacute; la m'm&eacute;e a dans l'id&eacute;e,&quot; s'fit Manman. &quot;I' patha&icirc;t qu'oulle a &icirc;nvit&eacute; Nicolas B'l&icirc;n d'La Tann'nie, &agrave; L'&Ecirc;ta (i' loue La Tann'nie des d'scendants d'la fanmile Le Cras), &agrave; baithe du th&eacute;e eune fais ou deux. Ch'est seux tch'i' y'a des sou-l&agrave;. Mais la bouannefemme Missis Lesbith&eacute; m'd&icirc;t qu'Mad'moua&icirc;selle du Fresne n'en veurt rein, d&eacute; ch't&icirc;-l&agrave;. Ou n'aime pon s'n appathence. Ch'est vrai tch'i' n'a pon fort d'attrait pour eune janne fille. Il est si maigre qu&eacute; nou dithait tch'il a l'ventre cliut&eacute; au dos, et i' patha&icirc;t qu'ouaithe tch'il a du bein il est si av&acirc;rre tch'i'i' quartell'lait un liard en quatre!<br/>
<br/>
&quot;Et pis y'a l'fis &agrave; Cap'taine B&ecirc;ch&egrave;rvaise. L&eacute; bouanhomme Cap'taine f&icirc;t forteune dans les pays cauds quand i' navidgeait, et d'pis tch'i' n'est pus, l'fis a acat&eacute; eune f&egrave;rme &agrave; L'&Ecirc;totchet. Malheutheusement, i' ouait haut comme eune chouque et il est oblyigi d&eacute; s'fier hardi sus sa m'm&egrave;e pour souangni d'ses affaithes. mais i' trav&acirc;le comme un j'va et il est &agrave; faithe bein. L'emb&ecirc;te est qu'sa m&eacute;the a eune langue d'aspi, et Madanme du Fresne n&eacute; l'veurt pon comme bieau-fis. Oulle a peux qu'sa fille es'sait malheutheuse auve eune belle-m&eacute;the d&eacute; m&egrave;me souos les pids &agrave; londgieu d'jours, et nou n'peut pon la blia&ucirc;mer pour autant.&quot;<br/>
<br/>
&quot;Eh bein,&quot; Papa d&icirc;t &agrave; Manman, &quot;ses pathents peuvent penser &agrave; ch't&icirc;-ch&icirc;n ou ch't&icirc;-l&agrave;, mais j'sis d'avis qu'en f&icirc;n d'compte tu v&egrave;rras qu&eacute; la d'moua&icirc;selle f'tha san chouaix lyi-m&egrave;me. Tch'il aie des dents comme des madelles d&eacute; h&ecirc;che, ou des gambes v&egrave;rques ou l'nez crotchi, s'ou d'veint enamouothachie d'tchique janne homme ch&eacute; s'sa ch't&icirc;-l&agrave; qu'ou voudra et qu'ou finnitha par mathier!&quot;<br/>
<br/>
&quot;J'pense bein qu'tu'as raison,&quot; Manman li dit. &quot;Enf&icirc;n, i' faut prandre l&eacute; temps comme l&eacute; <a href="bouondgieu.html">Bouan Dgieu</a> nouos l'donne. Esp&eacute;thons qu'ch'en s'sa iun tchi li'apport&eacute;tha bonheu. Quand nou veint &agrave; consid&eacute;ther les choses, ch'est la sant&eacute; l'bonheu et l'contentement tchi sont l'pr&icirc;ncipa dans la vie sus chutte t&egrave;rre. Mais n&eacute; v'l&agrave; l'heuthe tch'avanche. Met l'cidre &agrave; ca&ucirc;ffer et j'&eacute;thons eune boll&eacute;e d'<a href="chaude.html">chaud&eacute;</a> d'vant nouos couochi!&quot;<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmmathiages.html">Les mathiages d'agniet et d'aut'fais</a><p>
<li><a href="pmcourting.html">Courting Days</a><p>
<li><a href="painscheming.html">A Scheming Mother's Little Plot</a><p>
<li><a href="sornettes2.html">I' s'trouv'tha!</a><p>
<li><a href="rbutte.html">Le Gar&ccedil;on r'butt&egrave;</a><p>
<li><a href="lovesyoungdream.html">L's amours du jeane &acirc;ge</a><p>
<li><a href="mathious.html">Mathi'-ous, Garcons, Mathi'-ous</a><p>
<li><a href="garcmath.html">Un gar&ccedil;on &agrave; Mathi&eacute;</a><p>
<li><a href="garconmathier.html">Un gar&ccedil;on &agrave; mathier</a><p>
<li><a href="galant.html">Le Galant &agrave; sa Douoche</a><p>
<li><a href="galant2.html">Le Galant &agrave; s'n'Amouore&ucirc;se</a><p>
<li><A HREF="legalant.html">L&eacute; Galant &agrave; s'n-Amouoreuse</A><p>
<li><a href="deception.html">La Deception d'un Amouotheux</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

