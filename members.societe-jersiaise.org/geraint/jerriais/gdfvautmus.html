<HTML>

<!-- Mirrored from members.societe-jersiaise.org/geraint/jerriais/gdfvautmus.html by HTTrack Website Copier/3.x [XR&CO'2014], Tue, 15 Jul 2025 13:54:19 GMT -->
<HEAD>
<TITLE>I' vaut mus donner que d'prandre!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' vaut mus donner que d'prandre!</h2></font></center><p>


<i><font size="-1">En Allemagne. <br/>
L&eacute; 27 d'ao&ucirc;t, 1966.<br/></font></i>
<br/>
Moussieu l'R&eacute;dacteur.<br/>
<br/>
Tch'est qu'ch'est d'&ecirc;t' sus la p&acirc;raisse?, j&eacute; d'mandis &agrave; Manman eune s&eacute;th&eacute;e y'a septante ans quand j&eacute; d'meuthais siez Papa. Un mousse tchi 'tait g'l&eacute; quand il est v'nu &agrave; l'&eacute;cole &agrave; mat&icirc;n a dit au ma&icirc;tre tchi' n'avait pon d'grand'c&acirc;saque viyant d'sa m'm&egrave;e est sus la p&acirc;raisse et n'a pon assez d'sou pour y'en acater ieune! <br/>
<br/>
Eh bein, man p'tit, Manman m'dit. Ch'est bein triste. &Ecirc;t' sus la p&acirc;raisse veurt dithe qu&eacute; la p&egrave;rsonne tchi y'est n'peut pon - ou n'veurt pon - gangni sa vie, et qu'ch'est auve des sou qu&eacute; l'Conn&ecirc;tabl'ye et les Seurvilyants d'l'&eacute;glyise li donne qu'ou' m&ecirc;nage &agrave; vivre.<br/>
<br/>
La grand' partie des gens m&egrave;nagent &agrave; gangni lus vies et craient qu'ch'est eune honte d'&ecirc;t' sus la p&acirc;raisse, mais i' s'en trouve tr&eacute;jous tchiquesuns tchi n'peuvent pon faithe lus c'm&icirc;n dans la vie qu&ocirc;tidgienne et tchi vont siez l'Conn&ecirc;tabl'ye, ou siez l'Recteu ou ses Seurvilyants pour aver des sou pour vivre. Y'en a, sans doute, tchi m&eacute;thitent bein l'aigue d&eacute; la p&acirc;raisse, comme des veuves la&icirc;ssies sans l'sou atout eune dga&icirc;ngue d'&ecirc;fants. Et y'en a tchi sont malades - p't &ecirc;t' pon malades assez pour &ecirc;t' &agrave; l'h&ocirc;pita, mais malades au point tch'i' n'peuvent pon travailli, comme un tas tch'ont la conseumption.<br/>
<br/>
Y'a des bouans vi&egrave;rs comme l&eacute; bouanhomme S&eacute;bastien P'thi tchi n'ont janmais gangni assez pour mett' des sou d'c&ocirc;t&eacute; pour lus vieill&egrave;che, et tchi n'peuvent pon travailli &agrave; cause d'&icirc;nfirmit&eacute;, mais tchi sont trop ordgilyeux et tch'ont trop d'respect pour ieux-m&egrave;mes pour &egrave;rch&eacute;ver d'la p&acirc;raisse. Un jour tch'i' s'pliaingnait tch'il avait d'la peine a gabather, un va&icirc;th&icirc;n l&icirc; dit tch'i' d&eacute;v'thait aller vaie l'Seurvilyant pour d&eacute; l'aigue, et tchitter a &ecirc;prouver &agrave; aller &agrave; san jour. Il 'tait comme un fo: 'J'ai huiptante ans!', i' s'fit. Et j'n'ai janmais ieu l'docteu ni d'mand&eacute; d'l'aigue &agrave; personne. J'n'ithai janmais sus la p&acirc;raisse: j'aimethais mus cr&eacute;ver d'faim! Mais comme i' n'avait janmais mathie, et tchi' n'avait pon d'fanmile &agrave; souangni d'li, l'pouorre vyi finnit ses jours sus l'fi du dos &agrave; l'h&ocirc;pita. I' fut trouv&eacute; sans connaissance un jour et port&eacute; l&agrave; sans l'saver, et i' n'put janmais s&eacute; r'l&eacute;ver du liet. L&eacute; pouorre corps avait tant d'd&ecirc;piet d&eacute; s'trouver l&agrave; quand i' r'pr&icirc;nt conna&icirc;ssance tchi' n'duthit pon longtemps.<br/>
<br/>
Ch'tait diff&eacute;thent dans l'cas d'la vielle Souky L'Por. Ou' valait san paids en or, mais oulle 'tait si av&acirc;rre qu&eacute; ch'&eacute;thait 't&eacute; pus aisi d'li haler l'sang du corps qu&eacute; des sou! Oulle allait tr&eacute;jous s'pliaindre au Conn&ecirc;tabl'ye et li dithe qu'ou n'tait pon forte assez pour travailli et qu'on n'pouvait pon gangni san pain. Heutheusement, l'Conn&ecirc;tabl'ye s'entch&ecirc;tit et d&ecirc;couvrit qu'oulle avait des sou &agrave; la banque et i' l'env'yit s'prom'ner! Eune dr&ocirc;le de vielle pie, chette-l&agrave;! Oulle avait un long nez, et comme oulle avait p&egrave;rdu ses dents, l&eacute; but d'san nez li touchait quasi l'moton quand oulle avait la bouoche freunm&eacute;e, et comme ou' s'notchait, &agrave; londgieu d'jour oulle avait tr&eacute;jous autant d'sno sus l'moton comme au but du nez!<br/>
<br/>
Tchitchun li dit tch'i' faisaient des causes dents &agrave; ch't heu en Angli&eacute;t&egrave;rre, et qu&eacute; ch'tait rein qu'eune affaithe d&eacute; temps d&eacute;vant qu'y en eusse en J&egrave;rri et qu'ou' d&eacute;v'thait en acater quand y'en &eacute;tha a vendre ich&icirc;n! <br/>
<br/>
Bon!, j'dis &aacute; Manman. Comment qu'nou peut faithe des dents? Ch'est d'tchi qu&eacute; l'Bouan Dgieu nouos fait cra&icirc;tre dans la bouoche! <br/>
<br/>
V&eacute;the, man p'tit, ou m'dit. Ch'n'est pon des vraies dents, tch'i font, mais nou peut les mett' dans sa bouoche pour mangi atout, &agrave; ch'tch'i' patha&icirc;t. I' sont cliut&eacute;s dans un soupl'ye faux palais. J'ai liu dans un livre qu&eacute; Moussieu George Washington, dans san vivant Pr&eacute;sident des &Eacute;tats-Unis d'Am&eacute;thique, en faisant s&egrave;rvi un chip&eacute; tch'avait 't&eacute; fait par un forgeux! <br/>
<br/>
Papa pourrait-i' en faithe?, j'li d'mandis. <br/>
<br/>
Je n'sai pon, man gar&ccedil;on, ou m'dit. Tu pouorras l&icirc; d'mander. Mais, pour &egrave;rv&eacute;nin &agrave; la bouannefemme Souky: 'Acater des fausses dents?, ou' dit. Man Doue d'la vie, j'&eacute;thais grand'peux d&eacute; m'mordre l&eacute; but du nez atout, mais si tchitchun voulait m'en acater un chip&eacute; j&eacute; n'dithais pon nannin!' Ch'tait tr&eacute;jous d'm&egrave;me, ou' n'voulait pon acater rein auve ses sou, mais oulle 'tait tr&eacute;jous pr&ecirc;te a prandre autcheune chose s'ou' n'avait pon &agrave; payi pour!<br/>
<br/>
Ch'est comme l&eacute; bouanhomme Richard Dg&egrave;rdain, un vier gar&ccedil;on tch'a tout pliein d'sou mais tchi cartel'lait un liard en quatre. Il a un yi tchi dit m'luque &agrave; l'autre, et i' vait d'pr&egrave;s. Il est trop av&acirc;rre pour acater des leunettes, et il eut l'affront d&eacute; d'mander au Conn&ecirc;tabl'ye si la p&acirc;raisse pouorrait li en acater! Ch'est honteux qu'y a des gens tchi sont tr&eacute;jous pr&ecirc;ts &agrave; vouler d'tchi &egrave;s d&ecirc;pens d'la p&acirc;raisse tch'il ont l'mouoyain d'acater ieux-m&egrave;mes, et qu'les gens tchi sont vrainment dans l'b&eacute;souain ont d'la peine &agrave; en aver assez pour garder l'&acirc;me dans l'corps.<br/>
<br/>
D&ecirc;main au mat&icirc;n, tu t'en vas donner ta grand'cas&acirc;que d&eacute; touos les jours &agrave; chu pouorre mousse-la tchi n'en a pas, et tu peux c'menchi &agrave; faithe s&egrave;rvi ta grand'c&acirc;saque du D&icirc;nmanche pour touos les jours!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfdisette.html">Chi&eacute;thet&eacute; et disette vont d'ensembl'ye</a><p>

<li><a href="gdftravas.html">L&eacute; travas n'tue pon!</a><p>
<li><a href="dents.html">L'Oncl'ye Josu&eacute; et ses fausses dents</a><p>
<li><a href="divorce.html">Le Divorce</a><p>
<li><a href="dents70.html">L'&ecirc;rach'chie d'dents y'a septante ans</a><p>
<li><a href="eracheux.html">Siez l'&ecirc;racheux d'dents</a><p>
<li><a href="confort.html">Le Confort</a><p>
<li><a href="maesdents.html">L&eacute; Ma &egrave;s Dents</a><p>
<li><A HREF="perle.html">Une v&eacute;thitabl'ye perle</A><P>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfvautmus.html by HTTrack Website Copier/3.x [XR&CO'2014], Tue, 15 Jul 2025 13:54:19 GMT -->
</HTML>

