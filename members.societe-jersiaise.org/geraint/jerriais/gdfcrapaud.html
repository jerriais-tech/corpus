<HTML>

<!-- Mirrored from members.societe-jersiaise.org/geraint/jerriais/gdfcrapaud.html by HTTrack Website Copier/3.x [XR&CO'2014], Tue, 15 Jul 2025 13:44:13 GMT -->
<HEAD>
<TITLE>L&eacute; crapaud</TITLE>
<META  name="keywords" content="JÃ¨rriais, toads">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2><P>L&eacute; crapaud</P></h2></font></center>

<a href="crapaud.jpg"><img src="crapaud.jpg" width="216" height="150" alt="Un crapaud" title="" align="right" /></a>

<font size="-1">Le M&eacute;nage &egrave;s Feuvres, St Ou&euml;n,<br>
L&eacute; 11 d&eacute; septembre, 1982.<p></font>

<P>Moussieu l'R&eacute;dacteu,</P>

<P>Un va&icirc;s&icirc;n m'disait l'aut' jour tch'il avait veu deux bieaux crapauds dans un gard&icirc;n du va&icirc;sinn&eacute;. Ouaithe qu&eacute; nouot' fanmeux crapaud J&egrave;rriais n'est pon &egrave;rnomm&eacute; pour sa bieaut&eacute;, pour m&eacute; il est iun d's annimaux qu&eacute; j'voudrais r'vaie dans touos nouos gard&icirc;ns en grand nombre.</P>

<P>"Et pourtchi?" ou m'dites. Eh bein, &agrave; c'menchi, il est utile dans l'gard&icirc;n. Il a bouan app&eacute;tit et i' mange hardi d'<a href="insectes.html">&icirc;nsectes</a> tchi ni&ecirc;sent &egrave;s flieurs et l&eacute;dgeunmes. Et j'ai tr&eacute;jous ieu du resp&eacute; et d'la sympathie pour chu bou&acirc;n crapaud tch'est assez &egrave;rnomm&eacute; pour &ecirc;t' appel&eacute; un J&egrave;rriais, un honneu tchi n'appartcheint qu'&agrave; mains d'la maintchi d's habitants d l'&Icirc;le &agrave; ch't heu. Et dans les <a href="iles.html">&Icirc;les</a> il a l'honneu d'&ecirc;t' unniquement natif d&eacute; J&egrave;rri d&eacute;pis tch'i' n'existe pon dans l's aut's. Et auve toutes ses qualit&eacute;s. il est absol&ucirc;ment innoffensif. Y'en a tchi craient tch'il &ecirc;clyiche du v'lin, mais ch'n'est pon vrai.</P>

<P>Quand j'tais mousse, y'en avait tchiquefais dans les pits. J'pense bein tch'i' tchiyaient d'dans par accident. Ma m'm&egrave;e fa&icirc;sait s&egrave;rvi l'g&icirc;ndas du nouotre pour d&eacute;valer et ramonter l'sieau, et j'l'ai veue trouver deux crapauds sus l'haut d'l'ieau du sieau. Ou m'ttait sa main souos l'crapaud et l'env'yait dans l'gard&icirc;n. Appathemment, v'l&agrave; tchi n'fa&icirc;sait autchun ma &agrave; l'ieau.</P>

<P>Quand il' 'taient nombreux dans les campangnes il' 'taient tchiquefais assujettis &agrave; la cruaut&eacute; d'&icirc;ndividus tch'&eacute;thaient deu saver mus. En r'v&eacute;nant d'l'&ecirc;cole, tr&eacute;jous &agrave; pid dans chu temps-l&agrave;, nou-s en trouvait tchiquefais l'long du foss&eacute; et les gar&ccedil;ons les happaient &agrave; la main pour l's env'yer sus les filles, tch'en avaient peux. Y'en avait parmi les rangs d'patates dans les clios, et en les d&ecirc;fouissant, tr&eacute;jous &agrave; la frouque dans chu temps-l&agrave;, i'  lus trouvaient souvent pitchis par la frouque par accident. Tchitch'uns des cheins tch'avaient ieu la chance d'&ecirc;capper les d&eacute;s d'la frouque 'taient fliantchis sus les femmes tch'&eacute;taient &agrave; &ecirc;t&egrave;rrer et &agrave; gliainer. Il' en avaient peux et fa&icirc;saient des cris! Les crapauds n'p&egrave;rdaient pon d'temps &agrave; lus &ecirc;capper parmi les fielles d&eacute; patates d&ecirc;fouies.</P>

<P>Eune aut' cruaut&eacute; 'tait d'alleunmer eune <a href="ptun.html">cigarette</a> et d'la fou&ocirc;rrer dans la bouoche du pou&ocirc;rre crapaud pour l'enflier. Iun d'mes anm&icirc;ns, un moussieu dist&icirc;ndgi &agrave; ch't heu, passait dans eune c&egrave;rtaine route o&ugrave;'est tch'i' y'avait plusieurs individus tch'allaient just&eacute;ment l'faithe. I' pr&icirc;nt san couothage &agrave; deux mains et lus halit l'crapaud des mains et l'm&icirc;nt en se&ucirc;thet&eacute; sus l'foss&eacute; et lus d&icirc;t qu&eacute; l'preunmyi tch'&eacute;thait l'malheur d&eacute; l'touchi &eacute;thait affaithe &agrave; li. Heutheusement pour li i' laiss&icirc;drent l&eacute; pou&ocirc;rre crapaud trantchil'ye, car, ouaithe tch'i' f&ucirc;sse un fort homme, m&eacute;n anm&icirc;n &eacute;thait ieu d'la peine &agrave; en battre eune d&eacute;mi&eacute; douzaine en m&ecirc;me temps s'il' avaient continnu&eacute; &agrave; tortuther l'crapaud.</P>

<P>O&ugrave;'est tch'est l'temps tch'i' y'en avait tant dans l'Ile tch'il 'tait d&eacute;v'nu partie du vocabulaithe d&eacute; nouot' belle vielle langue? Y'avait m&ecirc;me un jeu tch'&eacute;tait nomm&eacute; "L&eacute; Jeu du Crapaud", mais j'n'ai janmais connu l'jeu m&eacute;-m&ecirc;me.</P>

<P>L&eacute; crapaud a eune duthe p&eacute; tch'est manni&eacute;the d&eacute; gravel&eacute;e et i' n'y' a autchun abri d'ssus pour &icirc;nsecte ou aut' forme d'vie. Ch'est en tchi quand un homme est absol&ucirc;ment sans l'sou, nou dit tch'il a autant d'sou comme un crapaud a d'puches. Et pour eune janne fille tch'est tard &agrave; rentrer au s&eacute;, nou dit qu'oulle 'tait d'hors jusqu' &egrave;s p'tits crapauds (ch'est &agrave; dithe, jusqu'&agrave; l'heuthe, tard au s&eacute;, quand les p'tits crapauds lus d&ecirc;hallent). Nou peut dithe, &eacute;tout, qu'un p'tit crapaud est appel&eacute; un crapa&ucirc;d&icirc;n. Quand j'tais mousse, j'ou&iuml;yais les m&eacute;thes appeler lus &ecirc;fants des chi&egrave;rs p&eacute;tits crapa&ucirc;d&icirc;ns. Et chu nom-l&agrave; 'tait donn&eacute; &egrave;s hommes tchi n'taient qu&eacute; hauts comme un pot d'cidre, et v'l&agrave; tchi les m&acirc;rrissait tr&eacute;jous.</P>

<P>Quand un tas d'crapauds lus trouvaient dans l'm&egrave;me clios ou aut' pliaiche, nou disait qu&eacute; ch'tait eune vraie crapa&ucirc;dgi&eacute;the Et comme i' d&ecirc;halaient sustout la niet, quand nou sortait et qu' nou n'viyait pon la main d'vant s&eacute; et tc'h'i' fallait trouver san c'm&icirc;n partout &agrave; t&acirc;tons, nou disait "J'aime bein eune bouanne veue, m&eacute;; pas d'crapa&ucirc;d'die pour m&eacute;!" Et quand un p'tit &ecirc;fant c'menchait &agrave; gabather sus ses pids et ses mains comme un crapaud, nou disait "L&eacute; p'tchiot c'menche &agrave; crapa&ucirc;der l'tou d'l'appart&eacute;ment." Et crapa&ucirc;der peut singnifier t&acirc;tonner &agrave; la niet &eacute;tout. Nou m'a dit qu&eacute; dans l'<a href="otchup.html">Otchup&acirc;tion</a> les gens avaient &agrave; crapa&ucirc;der tout l'hiv&eacute;, faute d&eacute; veue.</P>

<P>Y'a t-i' des jannes J&egrave;rriais tchi n'ont janmais veu un crapaud?</P>

<I><P><a href="lefeuvre.html">George d'La Forge</a></P>
</I>
&nbsp;<p>
<div align="center"><table border="0"  width="450">
  <tr><!-- Row 1 -->
  <td><img src="jerriais325.jpg" width="100" height="100" alt="" title="" border="0" /></td>
     <td><img src="jerriais149.jpg" width="100" height="100" alt="L&eacute; crapaud" title="" border="0" /></td><!-- Col 1 -->
     <td><img src="jerriais21.jpg" width="100" height="100" alt="L&eacute; crapaud" title="" border="0" /></td><!-- Col 2 -->
<td><img src="jerriais258.jpg" width="100" height="100" alt="L&eacute; crapaud" title="" border="0" /></td>
     <td><img src="jerriais20.jpg" width="100" height="100" alt="L&eacute; crapaud" title="" border="0" /></td><!-- Col 3 -->
     <td><img src="jerriais194.jpg" width="100" height="100" alt="L&eacute; crapaud" title="" border="0" /></td><!-- Col 4 -->
<td><img src="jerriais324.jpg" width="100" height="100" alt="" title="" border="0" /></td>
  </tr>
</table></div><p>
&nbsp;<p>

<font size="2">
<i>Viyiz &eacute;tout:</i>
<ul>

<li><a href="crapaud2.html">L&eacute; Crapaud</a><p>
<li><a href="gdfpits.html">Les pids en haut, la t&ecirc;te en bas!</a><p>
<li><a href="gdfcrapauds.html">Les crapauds</a><p>
<li><a href="gdftaupes.html">Taupes et crapauds</a><p>
<li><a href="crapaud2014.html">Not' crapaud est eunique</a><p>
<li><a href="meandmyshadow.html">M&eacute; et man crapaud</a><p>
<li><a href="pm3candidat.html">Ph'lip et un traisi&egrave;me candidat</a><p>
<li><a href="crapaud.html">Un crapaud&icirc;n s'cache dans l'h&egrave;rbe</a><p>
<li><a href="heutheux_crapaud.html">Heutheux d'&ecirc;t' un crapaud</a><p>
</ul>
</font>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfcrapaud.html by HTTrack Website Copier/3.x [XR&CO'2014], Tue, 15 Jul 2025 13:44:13 GMT -->
</HTML>
