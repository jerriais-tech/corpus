<HTML>

<!-- Mirrored from members.societe-jersiaise.org/geraint/jerriais/senateur1954.html by HTTrack Website Copier/3.x [XR&CO'2014], Tue, 15 Jul 2025 13:40:02 GMT -->
<HEAD>
<TITLE>Un candidat pour S&eacute;nateur</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un candidat pour S&eacute;nateur</h2></font></center><p>

</b><br/>
<br/>
(Par Isaac B&ecirc;tasse)<br/>
<br/>
<br/>
</div><div align="left">J'prends ma pluime &agrave; la main pour annonc&eacute; que je m'portethai candidat pour S&eacute;nateur &agrave; la preumi&eacute; vacance. Par chein qu'j'en comprends, ch'est justement la djobbe tchi m'faut, car les si&egrave;ges dans l's'Etats sont si confortablyes que nou peut dormi quand nous a somm&eacute;, et ach'teu tch'il a tait d&eacute;cid&eacute; que l'D&eacute;put&eacute; d'Saint-Ou n'dait pas &ecirc;tre membre d'autchun Comit&eacute;, sans doute un S&eacute;nateur de la m&ecirc;me p&acirc;raisse r'ch&eacute;v'tha l'm&ecirc;me compliement pour n'&ecirc;tre pas emb&ecirc;t&eacute; d'all&eacute; couore en Ville deux ou trais fais la s'maine quand il a du travas &agrave; faithe siez-l'y.<br/>
<br/>
Mais ach'teu, y faut que j'vos p&acirc;sle de mes qualifications pour vos d&ecirc;montr&eacute; que Isaac B&ecirc;tasse d'la Ville au Bas, dans la noblye p&acirc;raisse de Saint-Ou, n'est pas d'la p'tite bi&egrave;the. Quand j'vos dis qu'man grand'p&egrave;the du bord de M&eacute;m&eacute;e avait tr&eacute;jous vot&eacute; Lou&ocirc;thi, ou comprendrez qui ch'n'tait pas un imb&eacute;cile. Il est vrai tch'y tait gratteux d'routes et qu'man p&egrave;the poursuivait l'm&ecirc;me m&ecirc;tchi, mais quand v'nait l's'&ecirc;lections, y pouvaient tr&eacute;jous gratt&eacute; aut-chose &eacute;tout, tch'i prouve que ch'tait d's'hommes int&eacute;lligents, tch'y r&eacute;alisaient qu l&ucirc;s vouaix valait tchiquechose.<br/>
<br/>
Dans chu temps-l&agrave; piupart des mousses de par ichin n'allaient pas &agrave; l'&ecirc;cole pus qu'chonna et don je n'vos dithai pas que j's'y un homme trop bein &ecirc;dutchi, mais j'peux li&egrave;the Ph'lip et Merrienne dans Les Chroniques en &ecirc;p'lant les longs mots un mio &agrave; la fais, et j'peux tr&eacute;jous cont&eacute; man change quand j'vais &agrave; la boutique, en contant un sou &agrave; la fais. Par chein qu'j'en vais ch'est assez pour un S&eacute;nateur tch'y ne d'sithe pas &ecirc;tre membre du Comit&eacute; d'Education ou du Comit&eacute; des Finances.<br/>
<br/>
Il est vrai que j'qu'menche &agrave; prendre d'l'&acirc;ge, car j'ai pr&egrave;sque nonante ans, mais j's'y ocquo solide s&ucirc;s mes gambes, et n'y'en a pas yun dans la Tchill&eacute;tte de Millais &agrave; m'prendre &agrave; don ou a nap, car j'y vait aussi cliait comme autchun d'yeux. Et si j'entends un mio haut, j'n'en s'sait pas d'pi&egrave;the dans l's'Etats, car mes vaisins m'disent que les trais-quarts de chein qu'nou ouait l&agrave; n'est qu'du gniolin, et qu'tandis qu'un campagnard sait dithe &#8220;contre,&#8221; ch'est tout ch'qu'y faut.<br/>
<br/>
Sans doute ou voudrez sav&eacute; si j's'y mathi&eacute;. Eh bein, n&acirc;nin, car ch'tais l'seul &ecirc;fant, et quand j'avais quarante ans Pep&eacute;e m'app'lait l'Mousse et M&eacute;m&eacute;e le P'tit Gar&ccedil;on. Y'avait une fille que j'&eacute;thais bein mathi&eacute; &agrave; l'&acirc;ge de djais-huit ans, mais san p&egrave;the tait pauvre comme un rat, et ou n'avait autchun prospect d'h&eacute;thit&eacute; un quartchi d'rente ou une p&eacute;rque d'terre, &eacute;pis quand P&eacute;p&eacute;e entendit que j'avais tait &agrave; la r'condithe un Dimanche au s&eacute;, et l'dit &agrave; M&eacute;m&eacute;e, y m'en contites de tant d'sortes que j'n'&ocirc;sit pas m&ecirc;me sorti du bel d'vant qu'nou vint nos dithe siez mais apr&egrave;s qu'la hard&eacute;lle avait d&ecirc;camp&eacute; avec un soudart. Faut dithe &eacute;tout, qu'au sujet du mathiage; P&eacute;p&eacute;e et M&eacute;m&eacute;e, n'taient pas encouothageants, car y disaient touos les deux que ch'tait la p&ucirc;s grande b&ecirc;tise qu'une personne pouvait faithe. J'aime &agrave; craite tchy sont heutheux ach'teu, pourvu tch'ils aient mont&eacute; p&ucirc;s haut, car les pr&eacute;dicateurs nos disent que n'y'a pas d'mathiage l&agrave;.<br/>
<br/>
Quant &agrave; la tch&egrave;stchon d'caract&egrave;re, y'en a tch'y veulent dithe que j's'y un aggrav&eacute; fini, et j'ai m&ecirc;me ou&iuml; un pendard affirm&eacute; que j'vendrais ma grand'm&egrave;the &agrave; un chiquetchi pour quatre sous. Ch'n'est pas vrai, bouonnes gens - pas pour quatre sous! J'admets quand m&ecirc;me que je n's'y pas d&ecirc;penseux d'ma sorte, mais y m'semblye que si y'en avait p&ucirc;s comme m&eacute; dans l's'Etats, les sous du public ne dispathaitraient pas comme y font au jour d'agniet, et les taxes diminuethaient bein vite.<br/>
<br/>
Quant &agrave; la tch&eacute;stchon d'politique, une fais qu'je s'sait dans l's'Etats je d'mand'dait au Greffi de m'pr&eacute;path&eacute; tchiques Projets, comme chonnechin :-<br/>
<br/>
Preumi&egrave;thement : Un Projet pour aboli la maintchi des Comit&eacute;s, car y'en a bein trop. Nou pou&ocirc;rrait s'graie par exemplye, sans l'Comit&eacute; des Travaux Publiques, du Comit&eacute; d'la Sant&eacute; Publique, du Comit&eacute; pour b&acirc;ti des maisons et une douzaine d'autres.<br/>
<br/>
Deuxi&egrave;mement, un Proj&eacute;t pour r'mettre nos Recteurs dans l's'Etats, apr&egrave;s av&eacute; envi&eacute; les D&eacute;put&eacute;s d'la Ville &agrave; l&ucirc;s couochi.<br/>
<br/>
Traisi&egrave;mement, un Proj&eacute;t tchi dithait qu'les femmes ne sont pas &eacute;ligibles pour des si&egrave;ges dans l's'Etats. Tch'y restent siez-yeux &agrave; gard&eacute; bouon feu pour l&ucirc;s hommes quand l'temps est fraid, et &agrave; l&ucirc;s pr&eacute;path&eacute; un bouon fricot quand y r'veinnent au s&eacute;.<br/>
<br/>
Quatri&egrave;mement, un Proj&eacute;t disant &agrave; chais m&ecirc;ssieux tch'y si souvent en Angli&eacute;t&ecirc;rre &agrave; nos frais tch'y peuvent y'all&eacute; aussi souvent comme y voudront pourvu tch'y paient les d&ecirc;penses hors de l&ucirc;s pouch&eacute;ttes. J'garantis qui si chonna tait fait, nous n'ou&iuml;thait pas si souvent d'chais d&eacute;put&acirc;tions importantes.<br/>
<br/>
J'voudrais &eacute;tout qu'y'&eacute;thait tr&eacute;jous un m&ocirc;teur &agrave; la disposition d'un S&eacute;nateur tch'en &eacute;thait besoin et un neu fa d'habits touos les Lundis d'P&acirc;ques, quand un homme tch'y s'r&eacute;specte veur &ecirc;tre bein habillyi. Epis, bein seux, les S&eacute;nateurs d&eacute;v'thaient &ecirc;tre salari&eacute;s. Je n'crais pas qu'chinq chents louis s'sait trop. En finissant, j'voudrais vais l's'Etats r&ecirc;tablyi le vier syst&egrave;me en cas d'l'&ecirc;lection d'un Jur&eacute;-Justicier, et p&ucirc;s d'bouons viers J&ecirc;rriais dans la Cour Royale.<br/>
<br/>
Tch&egrave;squ'ous en dites de man programme? Ous en approuv&eacute;z, j's'y bein seux et ach'teu quand veindra le jour d'&ecirc;lection, vot&eacute;z pour Isaac B&ecirc;tasse, un J&ecirc;rriais d'la vieille trempe et ou n'vos en r'pentith&eacute;z pas.<br/>
<br/>
1954<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="senateurs1948.html">Aux Electeurs de l'ile de Jerri</a><p>
<li><a href="gdfsenateurs.html">Les D'vis du Bouan'homme George</a><p>
<li><a href="pmsendep.html">Senator Or Deputy?</a><p>
<li><a href="pmsenateur.html">Des S&eacute;nateurs Batilleux</a><p>
<li><a href="pouaison.html">La Pouaison et les S&eacute;nateurs</a><p>
<li><a href="pmsenbetes.html">Les S&eacute;nateurs et les B&ecirc;tes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/senateur1954.html by HTTrack Website Copier/3.x [XR&CO'2014], Tue, 15 Jul 2025 13:40:02 GMT -->
</HTML>

