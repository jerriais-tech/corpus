<HTML>

<!-- Mirrored from members.societe-jersiaise.org/geraint/jerriais/gdfepoque.html by HTTrack Website Copier/3.x [XR&CO'2014], Tue, 15 Jul 2025 13:49:05 GMT -->
<HEAD>
<TITLE>Eune &ecirc;poque m&eacute;morablye</TITLE>
<META  name="keywords" content="JÃ¨rriais">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Eune &ecirc;poque m&eacute;morablye</h2></font></center><p>

<font size="-1"><i> San Antonio, Texas, USA.<p>
 L&eacute; 5 d&eacute; mar, 1983.</i><p></font>

 Moussieu l'R&eacute;dacteu,<p>

 Ouaithe tch'i' y'a qu&acirc;si trais mais qu' man fr&eacute;the Fra&icirc;nque n'est pus d'chu monde, j&eacute; l'manque acouo. Ch'est d&ucirc; pour m&eacute; d&eacute; m'mett' dans la t&ecirc;te tch'il est au r'pos &ecirc;t&egrave;rnel, car j'tions pus qu' fr&eacute;thes. J'tions parchonni&egrave;rs dans nouot' connaissance d&eacute; la vie du temps p&acirc;ss&eacute;, et nou-s-en p&acirc;lait souvent l's&eacute; quand j'tions dans nouos grand'tchaises &agrave; l'entou d'l'&acirc;tre &agrave; reunminner entou&ocirc;rre l's &ecirc;v&egrave;nements du jour (en J&egrave;rriais, sans doute) d&eacute;vant s'couochi. Et la compathaison d&eacute; tchique affaithe actuelle &agrave; eune pathelle tch'eut lieu en J&egrave;rri y'a septante ou huiptante ans v'nait tchiquefais sus l'tapis. Ch'est r'm&egrave;rquabl'ye comment qu' tchiquechose d&eacute; m&ecirc;me s'arrive. L's Angliais ont un <a href="ditons.html">diton</a> tchi nouos dit qu&eacute; l'histouaithe s'&egrave;rp&egrave;te, et ch'est bein vrai.<p>

 Nou reunminnait pour eune vol&eacute;e et quand nou c'menchait &agrave; s'&ecirc;bailli aupr&egrave;s aver dit "T'&egrave;rsouveins-tu?" eune chentaine d&eacute; fais en p&acirc;lant d'nouot jann&egrave;che ensembl'ye &agrave; <a href="st_ouen.html">St Ou&euml;n</a>, et dispos&eacute; d'la r'souv'nance en tchestchion, et tch'il 'tait temps d'aller s'couochi, j'm&eacute; m&acirc;tais sus mes pids d'dri&eacute;the et j'disais: "Eh bein, il est temps de s't&acirc;ner. Ch'est d'aller s'couochi et nou s'&egrave;rv&egrave;rra d&eacute;main au matin si l'Bou&acirc;n Dgieu l'p&egrave;rmet."<p>

 Comme j'l'ai probabli&eacute;ment mentionn&eacute; d'vant, il 'tait farceux, l'Fra&icirc;nque. J'n'en ai janmais veu un aut' tchi pouvait jouer autant d'farces sans et' d&ecirc;couvert. J'm'&egrave;rsouveins du temps tch'il eut d'l'empliai comme tch&egrave;rpentchi &agrave; b&acirc;ti d's' appart&egrave;nements &egrave;s b&egrave;rrexes d'<a href="st_pierre.html">St Pi&egrave;rre</a>. Il avait &agrave; peine finni d'apprendre sa voc&acirc;tion siez Mait' Fred de Ca&euml;n &agrave; Millais dans chu temps-l&agrave;. Il allait d'La Forge ("Mossgiel" &agrave; ch't heu) &egrave;s b&egrave;rrexes en <a href="bike.html">bicyclette</a> touos les mat&icirc;ns. I' faisait d's anmins aisiement, car il 'tait bein aimabl'ye li-m&ecirc;me.<p>

 Iun d'ses grands anm&icirc;ns d'meuthait en ville et v'nait &egrave;s b&egrave;rrexes en bicyclette &eacute;tout. Mais il avait eune mauvaise habitude qu&eacute; Fra&icirc;nque n'aimait pon. Ch'tait d'mett' des bou&acirc;ns buts d'bouais dans san pagas touos les si&egrave;rs en tchittant l'travas pour les faithe s&egrave;rvi &agrave; alleunmer san feu en ville l&eacute; lendemain au mat&icirc;n pour graie san d&ecirc;jeuner. Fra&icirc;nque, accou&ocirc;teunm&eacute; d&egrave;s ses p'tits jours &agrave; couoyer, m'ttait les buts d'bouais d'c&ocirc;t&eacute; tch'&eacute;taient longs assez pour faithe s&egrave;rvi &agrave; rhabilyi au b&eacute;soin, et i' n'aimait pon les vaie s&egrave;rvi d'bouais &agrave; feu d'm&ecirc;me.<p>

 Eune arl&eacute;v&eacute;e nouot' villais en avait m&icirc;ns eune demi&eacute;-douzaine d&eacute; buts dans san pagas, muchis souos des rabot&icirc;ns, et s'en 'tait all&eacute; changi ses habits d'travas quand Fra&icirc;nque, dgettant sa chance, halit l'bouais d&eacute; d'dans l'pagas et l&eacute; rempliaichit atout un coupl'ye d'briques, et les couvrit bein auve les rabot&icirc;ns.<p>

 Quand l'anm&icirc;n villais allit pour faithe san feu atout bouais et rabot&icirc;ns et graie san d&ecirc;jeuner en ville l&eacute; lendemain au mat&icirc;n, i' trouvit les briques. I' n'avait pon d'bouais &agrave; feu d'&ecirc;paingne et il eut &agrave; s'en aller sans d&ecirc;jeuner. I' n'tait pon seulement marri, il 'tait futhieux, sustout viyant tch'il avait ieu &agrave; porter les briques en ville dans san pagas! Sans doute , Fra&icirc;nque f&icirc;t s' n'innocent quand s'n anm&icirc;n villais li contit ses peines, mais i' n'sut janmais tch'est tchi li'avait jou&eacute; chutte farce-l&agrave;. Et Fra&icirc;nque n'avait autchun r'mords d&eacute; conscienche, car i' y'avait un tas d'mios d'bouais souos pid tchi pouvait s&egrave;rvi comme bouais &agrave; feu.<p>

 Dans chu temps-l&agrave; qu&acirc;si touos les travailleurs faisaient s&egrave;rvi des <a href="bike.html">bicyclettes</a>, et y'en avait tant par les c'm&icirc;ns quand l's'heuthes d&eacute; travas finnissaient, qu&eacute; la clioche sus les manchelles &eacute;tait importante pour av&egrave;rti les pi&ecirc;tons d&eacute; s'd&ecirc;c&acirc;rrer au b&eacute;soin. Eh bein, ieune des farces d&eacute; Fra&icirc;nque 'tait d&eacute; mettre un p'tit lop&icirc;n d'pot&eacute; dans la clioche. Sans doute, ou r'f&ucirc;sait d'sonner quand l'cycliste en avait b&eacute;soin, et y'avait tchiquefais des p'tites collisions, ch'est en tchi Fra&icirc;nque n&eacute; s'p&egrave;rmettait pon d'jouer chutte farce-l&agrave; souvent.<p>

 Eune aut' farce tch'il aimait &agrave; faithe 'tait d'mett' eune p&eacute;tite couoche d&eacute; peintuthe en d'ssous des pouangnies d'portes, et nou ou&iuml;yait souvent des juthements quand tchitch'un s'douoillait les mains d'peintuthe en ouvrant ou freunmant eune porte. Sans doute, ch'tait o&ugrave;'est qu'peintres et tch&egrave;rpentchi&egrave;rs 'taient en travas qu&eacute; ch'la s'arrivait.<p>

 I' n'faut pon s'&icirc;nmaginner tch'i' p&acirc;ssait tout san temps &agrave; jouer des farces, nouot' Fra&icirc;nque. Il 'tait un raide bouan travailleux li-m&ecirc;me, et bein aufait et consciencieux. Il avait un sens d'humour &egrave;rm&egrave;rquabl'ye et 'tait bein g&eacute;n&eacute;theux. Comment tch'i' m&ecirc;nageait &agrave; jouer ses farces sans &ecirc;t' veu est tchiquechose qu&eacute; j'n'ai janmais peu comprendre.<p>

 Si s'n esprit est parmi l's anges au Paradis, comme i' l'm&eacute;thite bein, i' f'thont mus d&eacute; n'laissi pon lus harpes par les c'mins entre les louanges, ou bein i' trouvethont un manque d&eacute; harmonie quand faudra les faithe s&egrave;rvi, viyant qu'la tension des cordes a 't&eacute; changie sans qu' p&egrave;rsonne s'en app&egrave;rch&ucirc;sse! Chutte fais, i' m'sembl'ye l'vaie ritonner &agrave; san tout seu l&agrave;-haut, l'Fra&icirc;nque! <p>
&nbsp;<p>
 <i><a href="lefeuvre.html">George d'La Forge</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a HREF="gdffarce.html">Les farceurs</a><p>
<li><a href="gdfblianche.html">La Blianche Femme</a><p>
<li><a href="farche.html">Une Bounne Farche</a><p>
<li><a href="farce.html">Eune farce</a><p>
<li><a href="paissondavri.html">L&eacute; Pa&icirc;sson d'Avri</a><p>
<li><A HREF="giernie.html">La Boutique Bein Giernie</A><P>
<li><a href="2histoethes.html">Deux histo&egrave;thes d&eacute; man janne temps</a><p>

<li><a href="gdfatre2.html">&Agrave; l'entou d'l'&acirc;tre</a><p>
<li><a href="gdfatre5.html">&Agrave; L'entou d'l'&acirc;tre</a><p>
<li><a href="gdfatre8.html">&Agrave; l'entou d'l'&acirc;tre</a><p>
<li><a href="gdffeu2.html">Au pid du feu</a><p>
<li><a href="gdffloride.html">En Floride</a><p>
<li><a href="gdfnostalgiques.html">M&eacute;mouaithes nostalgiques</a><p>
<li><a href="gdfcmin.html">En c'min p&acirc;ssant</a><p>

<li><a href="gdfjeux.html">Jeux du temps jadis</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfepoque.html by HTTrack Website Copier/3.x [XR&CO'2014], Tue, 15 Jul 2025 13:49:05 GMT -->
</HTML>
