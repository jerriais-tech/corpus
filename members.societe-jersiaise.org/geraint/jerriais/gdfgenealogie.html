<HTML>

<!-- Mirrored from members.societe-jersiaise.org/geraint/jerriais/gdfgenealogie.html by HTTrack Website Copier/3.x [XR&CO'2014], Tue, 15 Jul 2025 13:51:31 GMT -->
<HEAD>
<TITLE>La G&eacute;n&eacute;alogie</TITLE>
<META  name="keywords" content="Jèrriais, language, langue, family history, genealogy, genealogical, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La G&eacute;n&eacute;alogie</h2>
Les d'vis du Bouan'homme George</font></center><p>

"Nannin, Boustre d'm&ecirc;tchi! J&eacute; n'm'en vais pon faithe d'it&eacute;!" Jacques Bosdet m'dit avant hier en nouos allant &agrave; l'Assembli&eacute;e d'Principa d'P&acirc;raisse. <p>

"Faithe tchi?" j'li d'mandis. <p>

"Eh bein! i' m'r&ecirc;ponnit, "Voter pour Richard Le Roux pour Offici d'Conn&ecirc;tablye!" <p>

"Pourtchi pon?" j'li dis. "Ch'n'est pon un mauvais gas, et il est d'bouanne famille!" <p>

"P't'&ecirc;t' bein," i' m'dit. "Mais j'n'aime pon sa minne, - et pis, j'ai oui tch'i' dit &agrave; iun d'nos vaisins l'aut' jour, en p&acirc;lant d'm&eacute;, qu&eacute; ch'tait ma femme tchi portait les braies, siez nous! Ch't' affront&eacute;-l&agrave;!" <p>

"Bah, j'li dis, I'n'faut pon craithe tout ch'qu&eacute; nou ouait. Et pis, i'y'a ieu d'la pathent&eacute; dans vot' famille, et tu d&eacute;v'thais voter pour li." <p>

"Tch&ecirc;qu'i' t'la dit, qu'i'y'a ieu d'la pathent&eacute; dans not' famille?" Jacques m&eacute; dit. <p>

"J'l'ai veu dans les R'gistres d'Bapt&ecirc;mes," j'li dis, "Tan grand-grand-grand-p&eacute;the math'yit Jeanneton L'Roux, et ieune de tes grand' grand'tantes, tch'avait nom Jeanne, math'yit un Fran&ccedil;ouais L'Roux!" <p>

"I'm's'emblye d'en aver oui p&agrave;ler, d'chutte grand'grand'tante-l&agrave;, i'm'dit,  "mais j'criyais tch'il' 'taient seulement engagis." <p>

"J'pense bein tch'il' 'taient engagis d'vant lus math'yier," j'li dis, "mais j'sai bein tch'i' lus math'yitent!"  <p>

"Comment qu'tu l'sai?" i' m'dit.<p>

"Eh bien,"  j'li dis, "Dans l'temps tchi' f&ucirc;tent Parrain et Marraine au fis d'ta grand' grand' tante Rachel il 'tait mins dans l&eacute; R'gistre qu'les Parrain et Marraine 'taient Fran&ccedil;ouais L'Roux et Jeanne Bosdet. Pus tard, i' f&ucirc;tent acouo Parrain et Marraine &agrave; un aut' &ecirc;fant des m&ecirc;mes pathents, et chutte fais il 'tait mins : "Pr&eacute;sent&eacute; au B&acirc;pt&ecirc;me par Fran&ccedil;ouais L'Roux et Jeanne Bosdet, sa femme!" '' <p>

Eh bein, mafingre, i ' m'dit, "I' n'y'a pus d's&eacute;grets d'famille, auve t&eacute; &agrave; ch&egrave;rfouoilli parmi les R'gistres! Avais-tu qu'faithe d'&ecirc;t &agrave; fouorrer tan nez dans l's affaithes d&eacute; not' famille?" <p>

"Man pouor Jacques, j' li dis. N&eacute; t'marris pas. J&eacute; n'tais pon &agrave; &ecirc;prouver &agrave; tracer ta famille. En ch&egrave;rchant pour mes propres ench&ecirc;tres dans les R'gistres, i' s'adonnit qu&eacute; j'vis l'nom d'Bosdet, et comme ta famille et la meinne ont 't&eacute; anmins et vaisins d&eacute;pis qu&eacute; j'm&eacute; connais, j'en prins note pensant qu'tu s'sais p't'&ecirc;t' int&eacute;ressi l&agrave;-d'dans." <p>

"Mais i'y'a-t-i' mouoyain d'tracer nos anch&ecirc;tres - j'entends les touos vi&egrave;rs!" Jacques m&eacute; d'mandit. <p>

"Oui dgia, man gar&ccedil;on. j'li r&ecirc;ponnit. Si tu-as janmais l'temps d'aller vaie <a href="lemaistre.html">Fra&icirc;nque Le Maistre</a>, &agrave; la Ferme, i' t' montr&eacute;tha les g&eacute;n&eacute;alogies d&eacute; sept ou huit familles tch'il &agrave; trac&eacute; dans l'couothant 'tchiques ann&eacute;es. I' l'y'est exp&egrave;rt, a chu travas-la. Ch'est un mal&icirc;n tchi n'est pas b&ecirc;te, ch't'ila."  <p>

"Eh bein, i m'dit Ach't'heu qu't'en pales d&eacute; li, - i'y'a un tas d'monde tchi craient que'tout ch'qui peut faithe est d'tracer les Doryphores. - Mais j'ouiyais un Moussieu d'la Cour dithe l'aut' jour tch'il avait veu un articlye entouor un Perquage dans l'Bulletin d'la Soci&eacute;t&eacute; J&egrave;rriaise qu&eacute; l'Frainque avait &ecirc;crit. I' pathait qu'ch'est fameux. Mais en palant d'g&eacute;n&eacute;alogies, - crai-tu qu'tu pourrais faithe la meinne?"<p>

"Man doue oui, j'li dis, mais j'n'ai pon l'temps d'entr&eacute;prendre eune pathelle t&acirc;che. Il en faut, du temps, man bouan-homme. Et d'la pacienche. Et d'la p&egrave;rs&eacute;v&eacute;thance," <p>

"Bon, i' m'dit, Tch'&eacute;st qu'tu'es &agrave; nouos chanter?  Tout ch'qu'i' dait i'y'aver &agrave; faithe est d'&egrave;rgarder tch&ecirc;qu'i' 'tait l'p&eacute;the &agrave; tel-et-tel!"  <p>

"En effet, j'lis dis, S'i' n'y'avait qu'ch'la &agrave; faithe, la t&acirc;che es'sait pus aisie, - mais ch'est qu'i' faut ch&egrave;rfouoilli parmi touos les noms d'toutes les familles d&eacute; la paraisse pour des chents ans pour trouver les cheins qu'nou veur! Et pis l'emb&ecirc;te en est qu'tu trouves trais ou quat' familles du m&ecirc;me nom et tch'i' n'pathaissent pon &ecirc;t' pathent&eacute;es, et nou-s a d'la peine &agrave; trouver d'en par iou qu'nou-s en est! I'y'avait au mains chinq diff&eacute;thentes familles de Feuvres &agrave; <a href="st_ouen.html">St. Ouen</a> i'y'a tchiques chents ans! Enfin, j'en r'pal'lons, nouos f'ch&icirc;n &agrave; la Salle Parouaissiale ''<p>

<I><A HREF="lefeuvre.html">George d'la Forge</A><br>
1/4/1950</I>
<p>

&nbsp;<p>
<FONT SIZE=2>
<i>Viyiz &eacute;tout:</i><p>
<ul>
<li><a href="famvoc.html">La fanmil'ye en J&egrave;rriais</a><p>
<li><a href="fanmarb.html">L'arbre d&eacute; fanmil'ye en J&egrave;rriais</a><p>
<li><A HREF="noms.html">Eune Longue Arim&eacute;e d'Noms</A><p>
<li><a href="nomsdfanm.html">Des Noms d'Fanmil'ye J&egrave;rriais et Autres</a><p>
<li><a href="fanmcl.html">La fanmil'ye</a> - un quiz<p>
<li><a href="shugarc.html">Shu Nouviau Gar&ccedil;on</a><p>
<li><a href="perdu.html">J'ai Perdu Ma Femme</a><p>
<li><a href="ptithom.html">Tchi P'tit Homme</a><p>
<li><a href="ptitbuon.html">Un P'tit Bouonhomme</a><p>
<li><a href="reproche.html">Reproches Maritales</a><p>
<li><a href="dents.html">L'Oncl'ye Josu&eacute; et ses fausses dents</a><p>
<li><A HREF="cherubin.html">Men Onclle Ch&eacute;rubin</A><p>
<li><a href="gniche.html">La g'niche &agrave; m'n oncle</a><p>
<li><a href="esthe.html">Ma Tante Esth&eacute</a><p>
<li><a href="tante.html">Les piaintes d'une vielle tante a mai</a><p>
<li><A HREF="manpapa.html">Man Papa</A><p>
<li><a href="gdfgiff2.html">Man Papa Giffard</a><p>
<li><a href="gdfgiff.html">Les Giffards</a><p>
<li><a href="gdfatre2.html">&Agrave; l'entou d'l'&acirc;tre</a><p>
<li><a href="gdffloride.html">En Floride</a><p>
<li><a href="gdfdecarteret.html">Les C&eacute;l&egrave;bres d'Cart'r&ecirc;ts</a><p>
<li><a href="gdffanmilyes.html">Les vielles fanmil'yes J&egrave;rriaises</a><p>
<li><a href="grandpethe.html">Je deveins man propre Grand'p&egrave;the par eunne eintroduction</a><p>
<li><a href="veth.html">Veth, disait man grand p&egrave;re</a><p>
<li><a href="ourse.html">Manman et l'ourse</a><p>
<li><a href="8efans.html">Nos Huit &Ecirc;fans</a><p>
<li><A HREF="efant.html">L'&eacute;fant d'sa M&egrave;re</A><p>
<li><a href="pm2familles.html">Deux fameuses familles</a><p>
</ul>
</FONT>
&nbsp;<p>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgenealogie.html by HTTrack Website Copier/3.x [XR&CO'2014], Tue, 15 Jul 2025 13:51:31 GMT -->
</HTML>
