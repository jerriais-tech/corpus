<HTML>
<HEAD>
<TITLE>800 Yuans</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>800 Yuans</h2></font></center><p><br>

Je m'en vais vos raconter eune p'tite histouaithe que j'ai ou&iuml; quand j'tais en Chinne y' a tchiques s&eacute;maines - heutheusement sans attraper chutte t&egrave;rribl'ye maladie qu&eacute; nou's-appelle SARS. Pour c'menchi, i'm' faut vos explyitchi  qu' les chinnouais font s&egrave;rvi des sou tch'ont nom officiellement &#171; renmimbi &#187;, mais les gens ordinnaithement les nomment des yuans; chent yuans valent &agrave; peu pr&egrave;s huit louis ou dans les douze &ucirc;ros. <br>
<br>
M'n histouaithe s'derou&ocirc;lit dans eune p&eacute;tite ville au Nord du pays,  mais bein seu, les p'tites villes chinnouaises n'sont pon comme St. Sanson, St. Pi&egrave;rre Port, <a href="st_helyi.html">St. H&eacute;lyi</a> ni m&ecirc;me St. L&ocirc;. Dans chu pays, ou'est qu'y'&agrave; des &ecirc;normes cit&eacute;s comme Shanghai eyou qu'nou peut compter jusqu'&agrave; seize millions d'habitants, eune ville d'un quart d'un million est vraiment eune p&eacute;tite ville. Dans chutte ville entouorr&eacute;e d'montangnes eyou qu'les tchoeuri&egrave;rs s'&ecirc;pannissent au r'nouv&eacute;, et couvrent les bruns monts comme un blianc nouage, d'meuthaient deux jannes gens tchi v'naient d'lus mathier. Dans les temps-l&agrave; de tchi qu'j'vos p&acirc;le les mathiages n'taient pon l'r&ecirc;sultat d'amour, mais pust&ocirc;t pour l'amour des sous ou pour augmenter les lians entre les fanmil'yes ou les tribus. Quand un janne homme et eune janne femme lus mathy&icirc;tent, l'mus qu'i' pou&ocirc;rraient espether 'tait d'aver un vie eyou qu' l'amour d&ecirc;v'loppait pus tard. Li,  l&eacute; janne homme - ch'est san nom - Li, 'tait mannigat et fort, auve des bras comme des bouais, un estonma comme un bathi et des ni&egrave;rs g'veux, mais sa femme, la Missis Li, ou 'tait p'tite, d'licate auve eune p&acirc;le fache.<br>
<br>
Au c'menchement d'lus vie ensembl'ye, Li dit &agrave; sa nouvelle femme qu'i' tait pon tout &agrave; fait comme touos l's autres hommes - i'voulait ch&acirc;rer tout auvec sa femme. I' voudrait lyi donner des pr&eacute;sents, des flieurs et des chucr&icirc;ns, a&icirc;dgi dans la ma&icirc;son &agrave; coutchi et &agrave; &ecirc;pouss'ter et m&ecirc;me &agrave; boutitchi, mais i' voudrait en m&ecirc;me temps garder un seul s'gret. Li lyi explitchit qu'i' voudrait qu'ou n'&egrave;rgardisse janmais dans l'titheux de s'n armouaithe - autchun aut' bord, mais pas ch'la. Missis Li viyait qu'ou pou&ocirc;rrait aver un temps paisiblye, et don' oulle accordit auve Li. <br>
<br>
Pour tchique temps, tout allait comme sus rou&ocirc;lettes dans lus mathiage. Li travaillait bein d&ucirc; dans san travas et siez Li, mais tout d'm&ecirc;me, comme la grande majorit&eacute; des femmes, Missis Li 'tait tchuthieuse. Ou voudrait saver tch'est qu'ch'tait qu'Li gardait auve grand soin dans s'n armouaithe, dans chu titheux qu'i' freunmait &agrave; cli&eacute; ch&acirc;que mat&icirc;n d'vant sorti d'la ma&icirc;son. Aupr&egrave;s tchiques mais, la tchuthiosit&eacute; d'v&icirc;nt si forte qu'ou l&icirc; d'mandit tch'est qu' ch'tait, mais Li, i'lyi dit qu' ch'tait san s'gret. Ou 'tait futhieuse, mais ou savait qu'oulle avait accord&eacute; d'Li laissi l'garder. Ou t&acirc;chait par autchun mouoyen d'vaie tch'est qu'ch'tait qu'i' gardait si souongneusement ; oulle &ecirc;prouvait m&ecirc;me d'dgetter par la s&eacute;theuse, mais rein n'tait possibl'ye.<br>
<br>
Un jour, quand i' v'naient d'f&ecirc;ter lus preunmyi an d'mathiage, finalement Missis Li trouvit s'n opporteunit&eacute;. Li avait tchitt&eacute; la ma&icirc;son en r'tard pour aller &agrave; san travas, et dans sa pr&ecirc;sse, il' oubliyit d'freunmer l'titheux &agrave; cli&eacute; ! Quand ou 'tait seuse qu'i' tait hors d'la vaie, Missis Li ouvrit l'armouaithe, et douochement, bein douochement, oulle ouvrit l'titheux. A sa grande surpr&icirc;nse i'n' cont'nait qu' trais oeufs et huit chent yuan. Quand Li r'v&icirc;nt pour san d&icirc;ner, Missis Li Li dit qu'oulle avait 't&eacute; mangie par sa tchuthiosit&eacute;, et ou d'mandit pardon pour aver r'gard&eacute; dans san titheux. Mais ou voudrait en m&ecirc;me temps saver pourtchi qu'i' gardait avec si grand ardeur les trais oeufs et les huit chent yuan ilo. Li auve un soupi, lyi dit qu&eacute;, viyant qu'ou conna&icirc;ssait l'cont'nu, i' s'en allait explyitchi. I' dit qu'ch&acirc;que fais qu'il allait auve eune aut' femme, i'm'ttait un oeu dans l'titheux. Missis Li consid&eacute;thait chennech&icirc;n pour tchiques moments, mais &agrave; la f&icirc;n ou pensit, &#171; Eh bein, trais fais dans un an n'est pon bouon, mais ch'n'est pon trop t&egrave;rribl'ye nintout &#187; Mais ou l&icirc; d'mandit pourtchi qu'i gardait les huit chent yuan la &eacute;tout. &#171; Bon, &#187; i'r'ponnit &#171; Je n'sai pon si tu peux bein caltchul&eacute;, mais chaque fais qu'j'avais un d'mie-douzaine d'oeufs dans man titheux, j'lus vendit pour dgi&ecirc;x yuan &agrave; not' va&icirc;s&icirc;n! &#187;<br>
 <br>
&nbsp;<p>
<i>Tony Scott Warren<br>
2003<br></i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="billes.html">Les billes et les pi&eacute;ches en J&egrave;rriais</a><p>


<li><a href="lettrejerriaise2.html">La Lettre J&egrave;rriaise</a><p>
</UL>
</FONT>




&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
