<HTML>

<!-- Mirrored from members.societe-jersiaise.org/geraint/jerriais/cmindfe.html by HTTrack Website Copier/3.x [XR&CO'2014], Tue, 15 Jul 2025 14:03:59 GMT -->
<HEAD>
<TITLE>Le C'min d'F&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le C'min d'F&eacute;</h2><p>
Chein q'Jean et Manon virent &agrave; l'inaugur&acirc;tion<br></font></center>
<CENTER><TABLE><TR><TD>

Et avous oui, men doue d'la vie,<br>
Chein q'nou-s-a fa&iuml;t dans not' J&egrave;rry?<br>
Manon, ma femme, en est ravie,<br>
Et mei, j'en perds quasi l'esprit!<br>
<br>
Qui n'le verrait nou n'pouorrait l'creire,<br>
Et nou n'sait pus &agrave; qui s'en t'nin:<br>
Leux t&ecirc;te tuon'rait, ma fei, v&egrave;re,<br>
Si nos vieill's gens allaient r'v&eacute;nin.<br>
<br>
Quand de nos iers je viyons couore<br>
Un p'tit c'min d'f&eacute; dans notre Ilot:<br>
(Ouestque l'esprit, devrai! se fouorre;)<br>
Faut que l'houm seit shorchi ou bein fo.<br>
<br>
Et pis ch'est de si dr&ocirc;l's de carrosses,<br>
Les gens y sont drol'ment pli&eacute;chis,<br>
Tra&icirc;n&euml;s sans boeus, ni ch'vaux, ni rosses;<br>
Je n'sai coumest qu'i sont cachis.<br>
<br>
Et i s'en vont coum' la fum&euml;e<br>
Qui fait pouf! pouf! un divers brit,<br>
En sortant de chute chim'n&eacute;e,<br>
Les ouies m'en c&ocirc;naient quand je l'ouit.<br>
<br>
La! la! r'gard&euml;z, le v'la qui file;<br>
Ous n'avez j't&eacute; que la veue d'sus,<br>
Que le v'la presqu'en ville,<br>
Et ous ne l'viyiz d&eacute;j&agrave; pus.<br>
<br>
J'm'en fu l'aut' jour &agrave; l'ouverture,<br>
Manon voulut y v'nin auv' mei;<br>
Et tout n'&eacute;tait que mouoill&acirc;ture,<br>
Mais l'temps se mit un p'tit sus l'b&eacute;.<br>
<br>
Je vimes un tas de chu grand monde,<br>
Moussieu l'Bailli, le Gouverneux,<br>
L'Doyen, l's Et&acirc;ts, (tout ch'la m'confonde,)<br>
Et pis un grand lopin d'm&ecirc;ssieux.<br>
<br>
Yavait des soudards, d'la musique,<br>
Des filles atou leux biaux habits,<br>
Couleu de rose, couleu d'soucique,<br>
Et des gar&ccedil;ons bein habillis.<br>
<br>
Un tas de femm 's&eacute;taient juquies<br>
Sus iun des hernais du c'min d'f&eacute;;<br>
I fut sus cant, les v'lo droquies:<br>
Ah! y en eut-i de chu tin&eacute;.<br>
<br>
I fallait les v&eacute;ir rouoller vite,<br>
Je me r'touoni quand j'oui le cra;<br>
Mais de bonheur, i n'y-eut q'l'&ecirc;ffrite:<br>
Il avaient ieu pus d'peux que d'ma.<br>
<br>
Tout' l'arlev&eacute;e je nos proum'nimes,<br>
J'&egrave;rais voulu monter dans l'train,<br>
I v'nait d'arriver quand je l'vimes,<br>
Mais Manon m'dit: &#147;Men Jean, je crains.&#148;<br>
<br>
Je n'vouli pon la contredire,<br>
Je viyais bein qu'oulle avait peux;<br>
J'li&eacute; dis: &#147;Depis que tu l'desire,<br>
Je n'irons pon accouo nos deux.&#148;<br>
<br>
Partout, partout, i y-avait foule<br>
Dans chu pouor petit St.-Aubin;<br>
Ch'tait boule et pousse, et pousse et boule,<br>
Nou n'pouvait pon se faire un c'min.<br>
<br>
Le seir, ah! ch'&eacute;tait gi&egrave;z feis pi&egrave;re,<br>
Jamais je n'avais veu d'it&eacute;;<br>
Un tas d'avier 'taient &agrave; vos si&egrave;re,<br>
Que j'en 'tais tout enorphant&euml;.<br>
<br>
Ch'&eacute;tait &agrave; drouete et ch'tait &agrave; gauche,<br>
Coum' de bouons coups de pistol&euml;t;<br>
Un <I>cracker</I> me br&ucirc;lit ma cauche,<br>
Une autre quit sus men boun&euml;t.<br>
<br>
Manon en 'tait toute effrit&euml;e,<br>
Le feu happit sen cotillon,<br>
Sa robe en fut ettout trall&euml;e;<br>
Il ieut un divers r&ecirc;villon.<br>
<br>
Oulle en &eacute;tait si boul'vers&euml;e,<br>
Que j'la m&eacute;nit siez Mess Coudray,<br>
Jusqu'&agrave;-c'q'ou fusse rasseur&euml;e;<br>
Et pis ou r'sortit quant&euml; m&eacute;.<br>
<br>
Il ieut ettout sus la cauchie<br>
Des <I>fireworks</I>, ah! y-en eut-i?<br>
Nou-s-'tait en dangi de sa vie;<br>
I n'y-avait pon bein du pllaisi.<br>
<br>
Et chu pllaisi est ouestqu'nou l'trouve,<br>
Ch'est l&agrave; un <a href="ditons.html">diton</a> qu'est bein vrai;<br>
I n'sait pon qu'estq'ch'est qui n'&eacute;prouve;<br>
Qui reste siez-s&eacute; rein ne veit.<br>
<br>
J'y perdit partie d'ma journ&euml;e,<br>
Je n'me r'pens pon de y-aveir 't&eacute;,<br>
Dit&euml; ne s'veit pon chaque ann&euml;e,<br>
Et pis devra&iuml;, ch'qu'est fa&iuml;t est fa&iuml;t.<br>
<br>
Mais j'oubliais la fine de l'histou&egrave;re,<br>
I faut vos conter jusqu'ua but,<br>
Car ch'&eacute;tait bouon, ah! ma fei, v&egrave;re;<br>
Y'en a-t-i qu'ont l'esprit pointu.<br>
<br>
Il ieut un gaillard que j'oui dire,<br>
&#147;L's Et&acirc;ts iront &agrave; la vapeur;&#148;<br>
Et je n'sai pon si voulait rire,<br>
Mais che s'rait l&agrave; un grand bonheur.<br>
<br>
&nbsp;<p>
<i><a href="legros.html">A.A.L.G.</a></i><br>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="qmindfe1871.html">Le Qmin-df&eacute;</a><p>

<li><a href="qumindfe.html">Le Qu'min d'f&eacute;</a><p>
<li><a href="qmindfe_electrique.html">L&eacute; Q'min d'F&eacute; &Eacute;lectrique</a><p>
<li><a href="48passagyiers.html">D'la Ville de St.-H&eacute;yer, j'emporte 48 p&acirc;ssag'yiers</a><p>
<li><a href="lettre1872b.html">A Laisditeu de la &quot;Nouvelle Chronique&quot;</a><p>
<li><a href="tch2c.html">Response a la question pour les Escolyiers</a><p>
<li><a href="gdfbeusse.html">La beusse battit l'pouf-pouf</a><p>
<li><a href="gdfgeints.html">Geints, et l'temps p&acirc;ss&eacute;</a><p>
<li><a href="gdfcrasset2.html">Av'-ous connu l'cr&acirc;sset?</a><p>
<li><a href="train.html">L&eacute; train</a><p>
<li><a href="transport.html">L&eacute; transport</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cmindfe.html by HTTrack Website Copier/3.x [XR&CO'2014], Tue, 15 Jul 2025 14:03:59 GMT -->
</HTML>
