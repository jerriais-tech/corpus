<HTML>

<!-- Mirrored from members.societe-jersiaise.org/geraint/jerriais/pains_bill.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>The Pains discuss the Bill</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>The Pains discuss the Bill</h2></font></center><p>
<br/>

&quot;H&eacute;, bin, p&eacute;p&eacute;e, tch&egrave;s qu'en est pour nos soudards?&quot; s'fit Lon&ocirc;re, quand j'rentri, bin lass&eacute;, apr&egrave;s av&eacute; pass&eacute; toute la journ&eacute;e d'Lundi a les ou&eacute; bargou&egrave;chinn&eacute; &egrave;s Etats. &quot;Nos soudards s'en vont y &ecirc;tre envi&eacute;s s'battre au Front?&quot;<br/>
<br/>
&quot;Hon!&quot; que j'r&egrave;spounni: &quot;y'&eacute;tha probabli&eacute;ment tchiqu'un d'p&icirc;nchis au bu du compte, si la d'j&ecirc;rre n&eacute; finit pon b&eacute;t&ocirc;t, mais ch'est pas pour si t&ocirc;t. Pus l'affaithe avanche, pus ch'la s'embrou&ocirc;lle! Et si tu veut m'n'opinion, n'y'en a pas yun d'yeux qui semblye sav&eacute; tch&egrave;s qu'en r'sourdra, d'lus d&eacute;lib&eacute;rations. Ch'est coumme quand nou va au vraic et qu'nou s'enfille dans eunne tch&eacute;thiethe qu'nou n'counnais pon: nou n'sait jusqu&eacute; you qu'ou condis, et si nou pouorra s'en d&egrave;spieautchi a la fin du compte sans v&egrave;rs&eacute;.&quot;<br/>
<br/>
&quot;Mais avec cheunna,&quot; s'fit Laiz&eacute;, en mettant un h&eacute;thang a r&ocirc;ti endret l'feu, &quot;ont i' d&eacute;cid&eacute; d'envi&eacute; nos hoummes dans les tranchis? Y'a ti dangi qu'tu sais happ&eacute;?&quot;<br/>
<br/>
&quot;Dabord, ma femme,&quot; que j'lis r&egrave;spounni seq'ment: &quot;ch'est pas eunne tchestchon d'&ecirc;tre prins, pour quant-a-m&eacute;. I' savent bin qu'i' peuvent compt&eacute; sus Piteur Pain!&quot; que j'dit, en tappant un grand coup sus m'n'estouma. &quot;J'ithai coumme offici - viyant que j'sais le c'min. Mais, pour ch'qu'est du reste, persounne n'y vet cli&eacute;. Y'en a qui voudraient gaff&eacute; tou&ocirc;s les m&acirc;les entre djixhuit et quarante; d'autres qui pr&eacute;tendent en gard&eacute; l'pus et l'mus en Jerri, pour vos d'fendre,&quot; qu&eacute; j'dit en r'gardant ma fille qu'&eacute;tait a faithe les beurr&eacute;es, &quot;Y'en a qu'ont peux qu'les Coummit&eacute;s s'en vont muchi eunne djingue de lus empli&eacute;s d'un bord et d'l'autre. L'D&eacute;put&eacute; de - de - enfin, un d&eacute;put&eacute; qui p&acirc;sle hardi, pretend que ch'n'est pas vrai qu'les Coummit&eacute;s d'Paraisse &eacute;thont peux d'faithe m&acirc;rri lus &eacute;lecteurs (ch'est tchiq' &egrave;rgot d'gazette qu'a mins ch't'id&eacute;e la en allant, a ch'qu'i dit) en gaffant lus fils, ou lus n'veurs, ou cou&ocirc;sins; et Moussieu l'gouverneux n'est pas d'avis d'exempt&eacute; persounne. 'En cas d'besoin,' qu'i' dit, 'nou vos envi&eacute;tha, pour vos prot&eacute;gi, un r&eacute;giment d'&eacute;stropi&eacute;s Angliais.'&quot;<br/>
<br/>
&quot;H&eacute; bin, n'en v'la d'un autre!&quot; s'fit Lon&ocirc;re. &quot;J'esp&eacute;the bin qu'nos Messieux n's'en vont pas consenti a ditet! Mais dis m&eacute;, p&eacute;p&eacute;e, touos l's hoummes &eacute;thont ti a s'n'all&eacute;? Riches et pauvres, fils d'famille et val&eacute;ts d'ferme?&quot;<br/>
<br/>
&quot;Ho!&quot; que j'respounni, &quot;la Lou&eacute; est ocquo bin loin d'&ecirc;tre pass&eacute;e! L'Gouverneux n'la trouve pon d'san gout; l'Protchuleux tchille le nez; et tous trouvent a r'dithe sus tchiq'chose. Je n'la v&eacute; pon pass&eacute;e, lus Lou&eacute;. Les br&eacute;delles en sont horts en Angli&eacute;t&egrave;rre pour &ecirc;tre confirm&eacute;e. Mais, n'vos g&ecirc;nez pon! Y'&eacute;tha ocquo bin du d'vis d'vant qu'nou 'Shoulder Ar-r-rms!' Les femmes peuvent dormi trantchilles sus lus ouothillyi; je n'v&eacute; pon lus hoummes hors Jerri ch't'ann&eacute;e.&quot;<br/>
<br/>
<div align="center">********</div><br/>
<br/>
Y'eut yun des Membres qui lut un long sermon pour lus dithe s'n'opinion. Dr&ocirc;le d'opinion. I' c'menchi par nos p&acirc;sl&eacute; d'la bouesson; si j'ta&icirc;mes tous &quot;dry&quot; d'apr&egrave;s li, ch'en s'ait assez pour &egrave;sgliemmi les Prissiens sans av&eacute; b&eacute;soin d'tith&eacute; d'sus! Et pis i' nos dit qu'sa Bibl'ye dit qu'i' n'faut pon s'battre. La menne, a m&eacute;, m'raconte l'histou&eacute;the des Juis; et les Juis condits par lus Prophetes, n'en finissaient par d'machacre et brul&eacute; du c'mench'ment a la fin. Et l'Bouan Djeu 'tait quazi tr&eacute;jous d'lus bord!<br/>
<br/>
<a href="brambilo.html">Piteur Pain</a><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dgerre.html">La dg&egrave;rre</a><p>
<li><a href="peterhome.html">Peter is coming home</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="cahouain_modestie.html">La modestie m'emp&ecirc;che...</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><A HREF="bcoup.html">Un Bouan Coup</A><p>
<li><a href="abdomen.html">Respec' &egrave;s Sup&eacute;rieurs</a><p>
<li><a href="9pm.html">9 p.m.</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="painforecast.html">A Forecast as to the future</a><p>

<li><a href="greenfieldsoffrance.html">Les v&egrave;rts clios d'France</a><p>

<li><a href="gdfsoudards.html">Les soudards</a><p>
<li><a href="lepour.html">L&eacute; Pour</a><p>
<li><a href="servicenational.html">Le S&eacute;rvice National</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pains_bill.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
