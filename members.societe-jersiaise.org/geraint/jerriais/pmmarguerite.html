<HTML>

<!-- Mirrored from members.societe-jersiaise.org/geraint/jerriais/pmmarguerite.html by HTTrack Website Copier/3.x [XR&CO'2014], Tue, 15 Jul 2025 13:59:40 GMT -->
<HEAD>
<TITLE>La Princesse Margu&eacute;rite</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Princesse Margu&eacute;rite</h2></font></center><p>

Moussieu l'Editeu,<br/>
<br/>
Y faut que j'vos raconte une dr&ocirc;le de p'tite sc&egrave;ne siez-nous hier arlev&eacute;e. Un amin nos avait apport&eacute; des vlicots pour notre tais et quand ou les vit la Merrienne s'&ecirc;bouffit d'rithe, et m&eacute; &eacute;tout, car chonna nos rapp'lit &agrave; la m&eacute;mouaithe tchiquechose tchi s'&eacute;tait arriv&eacute; ichin dans notre tchu&icirc;sine y'a bein d's'ann&eacute;es.<br/>
<br/>
J'avions d&ecirc;j&agrave; un mousse, et y'en avait un autre en v'nant. La Merrienne voulait un autre gar&ccedil;on, et m&eacute; je voulais une fille. Ch'tait dans la saison des patates, et ayant d&ecirc;jeun&eacute;, j'm'en allais &agrave; toute h&acirc;te au clios, pour n'&ecirc;tre pas tard avec ma preumi&eacute; ch&eacute;rge mais j'avais &agrave; peine gaff&eacute; ma tunette, quand la Merrienne me dit comme chonna: &quot;Ph'lip, j'veur des vlicots et y faut que tu'aille m'en ram&acirc;ss&eacute; &agrave; l'Eta, &eacute;pis tout-d'suite.&quot;<br/>
<br/>
&quot;Des vlicots!&quot; j'm'&ecirc;criyit, &quot;mais ma pou&ocirc;rre fille j'ai une ch&eacute;rge &agrave; port&eacute; au bridge. J'&icirc;thai &agrave; l'Eta Dimanche.&quot;<br/>
<br/>
&quot;Tu'&icirc;thas &agrave;-matin,&quot; ou r&ecirc;plitchit. &quot;Allons, d&ecirc;p&ecirc;che-t&eacute;. Et n'oublie pas que ch'est des niers que j'veur, pas des gris. Fiche des patates... J'ai une envie pour des vlicots, et tu n'gagne rain de m'contredithe. Allons! &agrave; la route, &eacute;pis d&ecirc;li&eacute;mment!&quot;<br/>
<br/>
Ou pouvez vos &icirc;magin&eacute;, Moussieu, les choses que j'&eacute;thais voulu dithe, mais ch'tait inutile, et don j'm'en fut, comme un tchan fou&ocirc;t&eacute; &agrave; la gr&egrave;ve, et par un coup d'chance j'trouvit chein qu'la Merrienne voulait sans trop d'peine. Mais, quand j'rentrit dans la tchu&icirc;sine avec deux bouonnes pintes de niers vlicots, tout ch'que j'en eut fut une r&ecirc;proche que j'avais 'tait bein longtemps. Pour en fini, Moussieu, la Merrienne avalit tout, et deux mais apr&egrave;s vint l'mousse, et ch'tait ocquo un gar&ccedil;on. &quot;Ch'tait les vlicots,&quot; ou s'fit, quand j'ramontit &agrave;-haut pour vais qu'tout allait bein. &quot;Je t'l'avais dit, man Ph'lip!&quot;<br/>
<br/>
Assez d'chonna. A-matin, la Merrienne s'est minse &agrave; p&acirc;sl&eacute; d'la v&icirc;site dans tchiques s'maines d'la Princesse Margu&eacute;rite. &quot;Y pathait,&quot; oulle a dit, &quot;tch'y sont d&ecirc;j&agrave; &agrave; faithe des pr&eacute;path&acirc;tions en ville. Quant &agrave; m&eacute;, j'&eacute;thais creu que y'avait tout-plien d'temps. Grand doux d'la vie, j'n'ai rain &agrave; dithe contre la Princ&eacute;sse, mais je n'crais pas qu'nou fit tant d'train quand la <a href="duc.html">Reine</a> et l'Duc d'Edimbourg vintes nos vais. Est-che vrai que toute la police honorifique de l'Ile &eacute;tha &agrave; d&ecirc;shall&eacute; quand veindra l'jour, sans compt&eacute; la police salari&eacute;e?&quot;<br/>
<br/>
&quot;Pas tout-&agrave;-fait,&quot; j'y'ai dit, &quot;car dans chinq paraisses la police ne s'sa pas d&ecirc;rangie et chonna parsque la Princ&eacute;sse ne p&acirc;ss'sa pas par l&agrave;.&quot;<br/>
<br/>
&quot;Mais, sans doute, ou veindra &agrave; <a href="st_ouen.html">Saint-Ou</a>?&quot;<br/>
<br/>
&quot;Nouff&eacute;,&quot; j'y'ai dit, &quot;car ou n'm&eacute;ttra pas les pids ichin.&quot;<br/>
<br/>
&quot;Eh bein,&quot; ou s'est faite, &quot;ch'est une honte. Le Conn&ecirc;tablye d&eacute;v'thait l'v&eacute; la Cliameur de H&acirc;ro. Et m&eacute; tch'y m'attendais de vais chutte chi&egrave;the. J'avais m&ecirc;me pens&eacute; qu'ou pou&ocirc;rrait p't'&ecirc;tre entr&eacute; pour une t&acirc;sse de tais et une m&eacute;rveille ou deux. Je n'sais pas tch&egrave;sque est r&eacute;sponsablye pour les arrangements, mais j'n'en crais pas grand-chose. Ach'teu, Ph'lip, quand veindre la danse le s&eacute;, je n'sais tch&egrave;squ'y s'en pa dans&eacute; avec la Princ&eacute;sse.&quot;<br/>
<br/>
&quot;Je n'sais pas,&quot; j'ai dit' &quot;mais tu peux t'fi&eacute; que ch'ne s'sa pas des gens comme nous. Sans doute, ou dans'sa avec le Baillyi, le Lieutenant-Baillyi, le Protchutheux et l'S&eacute;nateur Krichefski.&quot;<br/>
<br/>
&quot;Eh bein,&quot; ou s'est faite, &quot;si ch'est d'm&ecirc;me, j'donn'nais tchiquechose pour &ecirc;tre l&agrave;. La pou&ocirc;re Princ&eacute;sse, oulle &eacute;tha tchiquechose &agrave; enduth&eacute;... Faut &eacute;sp&eacute;th&eacute; tchi n'y'arriv'tha pas tchique malheur. Mais, Ph'lip, j'avons mentionn&eacute; notre Conn&ecirc;tablye. Peux-tu comprendre pourtchi tch'il a consult&eacute; l'Protchutheux au suj&eacute;t d'la <a href="greve_de_lecq.html">Gr&egrave;ve de Lecq</a>. J'avais tr&eacute;jous creu que ch'tait l'y tch'y 'tait ma&icirc;tre l&agrave; et tch'il &eacute;thait peut emp&ecirc;chi m&ecirc;me une bouq't&eacute;e d'sablion d'&ecirc;tre en'lev&eacute;e, sans av&eacute; &agrave; consult&eacute; p&eacute;rsonne.&quot;<br/>
<br/>
&quot;Et m&eacute; &eacute;tout, ma vieille,&quot; j'y'ai dit, &quot;mais comme j'avons r'm&eacute;rtchi tant d'fais, les temps sont changis et l'monde &eacute;tout. Nou n'sait vraiement pas tch&egrave;squ'y s'en va s'arriv&eacute; d'un jour &agrave; l'autre. Heutheusement, les patates ont p&eacute;yi jusque ach'teu, car le prix n'a pas 'tait mauvais, et la r&eacute;colte est miyeuthe que nou n'avait veu pour longtemps. Les bricolis &eacute;tout n'ont pas fait mal, et nou ouait qu'les gens tch'ont cru des flieurs ne s'plaignent pas.&quot;<br/>
<br/>
&quot;Parlant d'chonna,&quot; oulle a dit, &quot;ch'est dommage, Ph'lip, s&ucirc;s un sens, que tu n'as pas cru tchiquechose pour La <a href="batfli.html">Bataille de Flieurs</a> comme d'autres ont fait, accordant &agrave; la Post.&quot;<br/>
<br/>
&quot;J'avais d'autres choses &agrave; faithe,&quot; j'ai dit, &quot;mais dans l'Petit Clios y'a des m&eacute;rgots en m&acirc;sse, et y n'ont qu'&agrave; v'nin les r&acirc;mass&eacute;, et dans tan gardin y'a un mio d'soussique tchi pou&ocirc;rrait l&ucirc;s faithe.&quot;<br/>
<br/>
&quot;J'voudrais les vais touchi &agrave; man gardin,&quot; ou s'est faite. &quot;J'ai d&ecirc;j&agrave; assez d'peine avec les limaches et les collimachons. Mais je crais, Ph'lip, que la P&acirc;raisse &eacute;thait deu montr&eacute; tchiquechose &agrave; la Bataille des Flieurs. J'avons tout ch'qui faut, sinon la volont&eacute;.&quot;<br/>
<br/>
&quot;Je n'sommes pas les seuls,&quot; j'ai dit, &quot;m&ecirc;me &agrave; Saint-Louothains, y n's'en vont pas s'en g&ecirc;n&egrave;s. Tu f'thais m&ucirc;s d'en p&acirc;sl&eacute; &agrave; tan cou&ocirc;sin, l'D&eacute;put&eacute; l'Cornu. D'mande l'y pourtchi qu'sa noblye p&acirc;raisse ne s'sa pas r'pr&eacute;sent&eacute;e. Et &agrave; Saint-Martin, ou&egrave;sque, accordant &agrave; t&eacute;, y'a des pathens en m&acirc;sse, ch'est la m&ecirc;me boutique, les gens n'sont pas int&eacute;rr&ecirc;ssis.&quot;<br/>
<br/>
&quot;Ch'est vrai,&quot; oulle a dit, &quot;et apr&egrave;s tout, ils ont p't'&ecirc;tre raison. Mais, avec chonna, si l'gros S&eacute;nateur, tch'a la langue si bein pendue, avait fait une tou&ocirc;n&eacute;e des p&acirc;raisses, je crais tch'il &eacute;thait peut faithe tchiquechose.&quot;<br/>
<br/>
&quot;Y 'tait m&ucirc;s siez-l'y,&quot; j'ai dit, &quot;car dans les p&acirc;raisses de Campagne y n'&eacute;thait fait rain.&quot;<br/>
<br/>
<i><a href="lebrocq.html">Ph'lip</a><br/>
Les Chroniques de Jersey 30/5/1959<br/></i>
&nbsp;<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="princesse_margaret.html">La Mort d'la Pr&icirc;nc&ecirc;sse Margaret</a><p>
<li><a href="pmcoronation1.html">La Coron&acirc;tion</a><p>
<li><a href="pmcoronation2.html">La Coron&acirc;tion</a><p>
<li><a href="pmmathiage.html">L'Grand Mathiage</a><p>
<li><a href="pmtriste1952.html">Triste Nouvelle</a><p>
<li><a href="reine2001.html">La V&icirc;site d'la Reine, not' Duc, en 2001</a><p>
<li><a href="cahouainvisite.html">La visite de lus Majest&eacute;s</a><p>
<li><a href="pmvisite2.html">La Visite Royale</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmmarguerite.html by HTTrack Website Copier/3.x [XR&CO'2014], Tue, 15 Jul 2025 13:59:40 GMT -->
</HTML>
