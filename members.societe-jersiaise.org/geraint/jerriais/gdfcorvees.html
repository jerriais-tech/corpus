<HTML>

<!-- Mirrored from members.societe-jersiaise.org/geraint/jerriais/gdfcorvees.html by HTTrack Website Copier/3.x [XR&CO'2014], Tue, 15 Jul 2025 13:43:45 GMT -->
<HEAD>
<TITLE>Les corv&eacute;es</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les corv&eacute;es</h2></font></center><p>

<i><font size="-1">Fort Lauderdale, <br/>
Florida, <br/>
U.S.A.<br/>
<br/>
Le preunmyi d'mar, 1975.<br/></font></i>
<br/>
Moussieu l'R&eacute;dacteu,<br/>
<br/>
&Agrave; ch't heu qu'la grand' partie des travailleurs d&eacute; nouos jours n&eacute; patha&icirc;ssent vouler faithe autcheune chose sans &ecirc;t' payis, et tch'il' exigent m&egrave;me pus d'gages pour c&egrave;rtains jours d&eacute; la s'maine, comme par exempl'ye l&eacute; sanm'di et l'd&icirc;nmanche, i' m'veint &agrave; l'id&eacute;e qu&eacute; l'pr&icirc;ncipe des corv&eacute;es du temps p&acirc;ss&eacute; 'tait eune bouanne discipline, affaithe d&eacute; conscienche civile et paroua&icirc;ssiale, pour l'&icirc;ndividu, et en m&egrave;me temps eune a&icirc;sie manni&eacute;the d&eacute; payi des taxes dans l'temps tch'i' n'y avait pon fort d&eacute; sou dans l'm&ecirc;nage ordinnaithe.<br/>
<br/>
J'm'&egrave;rsouveins qu&eacute;, y'a huiptante ans, ch'tait naturel d&eacute; ou&iuml; l'va&icirc;s&icirc;n dithe tchi faudra &quot;faithe ses c'm&icirc;ns&quot; la s'maine tchi veint. Dans chu temps-l&agrave; tout homme d&eacute;vait siex jours d&eacute; travas, appel&eacute;s la Corv&eacute;e, pour asse&ucirc;ther la r'path&acirc;tion et l'maintchein des c'm&icirc;ns et des routes d&eacute; sa p&acirc;raisse. Et tout propri&ecirc;taithe d'un j'va d'vait l'tchithiage des pi&egrave;rres pour chu travas. Sans doute, s'i' y'avait emp&ecirc;chement, la corv&eacute;e pouvait &ecirc;t' atchit&eacute;e par l&eacute; paiement d'eune amende, mais d&eacute; chein qu&eacute; j'm'en r'souveins, tout l'monde fa&icirc;sait sa corv&eacute;e d'bouan tch&oelig;u et n'&eacute;thait pon pens&eacute; qu&eacute; ch'&eacute;tait 't&eacute; m&eacute;thitouaithe d'&ecirc;prouver a s'en &ecirc;capper.<br/>
<br/>
Dans chu temps-l&agrave; nou viyait tr&eacute;jous des piles d&eacute; pi&egrave;rre c&acirc;ss&eacute;e dans l's &ecirc;carceux l'long d'certaines routes. Y'en avait iun, un &ecirc;carceux, si ma m&eacute;mouaithe n'est pon fautive, qu&acirc;si d'l'aut' c&ocirc;t&eacute; d'la ma&icirc;son nouvellement app&eacute;l&eacute;e Le Picachon dans La Rue &agrave; La Pendue. En m'en allant &agrave; l'&Ecirc;cole Wesleyenne au Haut du Mathais quand j'tais mousse, y'avait souvent un homme &agrave; c&acirc;sser d'la pi&egrave;rre sus la pile d&eacute;dans. Y'avait d's hommes tch'y gangnaient lus vie, &agrave; c&acirc;sser d'la pi&egrave;rre pour &egrave;rpather et f&eacute;ther les routes et les c'm&icirc;ns. I' n'y en avait pon d'tath&eacute;s dans chu temps-l&agrave;, et i' n'taient pon si aplianis comme &agrave; ch't heu. Et les malfaiteurs cond&acirc;mn&eacute;s &egrave;s travaux forchis en c&acirc;sseurs d&eacute; pi&egrave;rre fa&icirc;saient s&egrave;rvi un p'tit mart&eacute; sp&eacute;cial pour chutte t&acirc;che-l&agrave;, et i' d&eacute;v'naient au-faits &agrave; la t&acirc;che auve la pratique. Les piles d&eacute; pi&egrave;rre c&acirc;ss&eacute;es 'taient bein faites en forme d'pyramide apliatie, et l'c&acirc;sseux 'tait payi au taux d&eacute; tant la v&egrave;rge. L's arpenteurs publiques 'taient appel&eacute;s &agrave; les m'suther.<br/>
<br/>
La corv&eacute;e d'faithe ses c'm&icirc;ns 'tait &ecirc;tablyie d'anciennet&eacute;, probabli&eacute;ment du Mouoyen Age, et j'sai bein qu'oulle existait acouo en S&egrave;r y'a eune dgiexaine d'ann&eacute;es. J'n&eacute; s'sais pon ravi s'oulle existe acouo l&agrave; d'nouos jours, mais j'n'en sis pon seux. Oulle existait officiellement &agrave; St. Ou&euml;n en mil neu chent trente-huit. Un Acte d&eacute; l'Assembli&eacute;e d'P&acirc;raisse du dgiex-huit janvyi d&eacute; ch't' ann&eacute;e-l&agrave; (nouos dit l'Docteu Fra&icirc;nque Le Maistre dans san fanmeux Dictionnaithe J&egrave;rriais-Fran&ccedil;ais) dit qu'&agrave; l'unanimit&eacute; l'Assembli&eacute;e d&eacute;cidit qu'la r'path&acirc;tion des c'm&icirc;n s'fisse par corv&eacute;es. Mais nou peut craithe qu&eacute; la corv&eacute;e fut abandonn&eacute;e t&ocirc;t apr&egrave;s, car ou n'est pus mentionn&eacute;e dans l's Actes d'p&acirc;raisse. Oulle avait fait partie d'La Louai sus la Voirie d&egrave;s les vi&egrave;rs temps, mais j'pense qu' ou fut abolie pon longtemps d'vant l'c'menchement d'la dg&egrave;rre d&eacute; 1939-1945.<br/>
<br/>
Eune au't vielle cou&ocirc;teunme tch'a surv&ecirc;tchut d'vi&egrave;r temps est la V&icirc;site du Brancage - l'&icirc;nspection annuelle p&acirc;roua&icirc;ssiale par les autorit&eacute;s - des foss&eacute;s l'long des routes pour s'asse&ucirc;ther tch'il' aient 't&eacute; &ecirc;mond&eacute;s. Les gens ich&icirc;n et au Cannada n'en comprannent pon la n&eacute;cessit&eacute; voyant tch'i' n'conna&icirc;ssent pon l'foss&eacute; d'J&egrave;rri, ni les rues tch'ont tchiquefais la surface souos l'niv&eacute; des clios &agrave; c&ocirc;t&eacute;. Dans c&egrave;rtains &Ecirc;tats longtemps &ecirc;tablyis nou vait tchiques basses muth&acirc;les l&eacute; long des routes, mais en g&eacute;n&eacute;ral les clios sont s'path&eacute;s des routes par des longues barri&eacute;thes tchi consistent d'pili&egrave;rs en f&eacute; ou en bouais atout iun ou plusieurs fis d'f&eacute; raidis et ancr&eacute;s d'pilyi &agrave; pilyi.<br/>
<br/>
En J&egrave;rri, l'brancage est n&eacute;cessaithe, sustout dans les p'tites routes viyant que l'h&egrave;rbage, ronches et s&egrave;rcl'yes cra&icirc;ssent l&eacute; long et en d'ssus des foss&eacute;s, et quand les routes sont &ecirc;traites v'la tchi peut encombrer les vaituthes et &ecirc;gr&icirc;nflier les peintuthe sus l'c&ocirc;t&eacute; des motos. V'la tchi fait les motoristes m&acirc;rri, et j'en ai ou&iuml; blia&ucirc;mer l's autorit&eacute;s viyant tch'i' n'ordonnent pon eune pus he&ucirc;sive V&icirc;site du Brancage. Mais les pouorres f&egrave;rmi&egrave;rs ont d'tchi &agrave; faithe pus &icirc;mportant qu'l'&ecirc;mond'die - la t&acirc;che d&eacute; r&eacute;colter les patates et aut' r&eacute;coltes en bouan temps pour l&eacute; pus d'profit - un profit tchi finnit souvent par &ecirc;tre eune p&egrave;rte &agrave; la pliaiche d'un profit pour c&egrave;rtains. <br/>
<br/>
Heutheusement pour les f&egrave;rmi&egrave;rs, tch'ont fort &agrave; faithe &agrave; cause du manque d&eacute; bouanne main d'&oelig;uvre et d'l'injuthe du temps et du cou&ocirc;tage de s'menche et d'engrais, les corv&eacute;es du temps jadis deues es Seigneurs des Fiefs d&eacute; l'&Icirc;le n'existent pus - et y'en avait tout plie&iacute;n, comme ou pouvez l'appr&eacute;cier en &ecirc;tudiant l's &ecirc;crituthes d&eacute; Moussieu G. F. B. de Gruchy. L&eacute; janne J&egrave;rriais tchi n'a pon connu les cou&ocirc;teunmes et les vicissitudes des vi&egrave;rs temps, d&eacute;v'thait l's &ecirc;tudier pour appr&eacute;cier l'&icirc;ndustrie, la dueurcheu, la p&egrave;rsistance, la pacienche, et l'&icirc;nt&eacute;grit&eacute; d's anciens tch'ont pos&eacute; la preunmi&eacute; pierre d&eacute; la prosp&eacute;thit&eacute; tch'est lus h&eacute;thitage d'au jour d'aniet!<br/>
<br/>
<i><a href="lefeuvre.html">George d'La Forge</a></i><br/><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="brancage.html">L&eacute; Brancage</a><p>
<li><a href="pmroutes.html">Les p'tites routes &agrave; Saint Louothains</a><p>
<li><a href="gdfmemouaithes.html">M&eacute;mouaithes d'aut'fais!</a><p>
<li><a href="gdfmemouaithes2.html">M&eacute;mouaithes nostalgiques</a><p>
<li><a href="brancage2.html">L'originne d&eacute; nos routes, nos foss&eacute;s et l'brancage</a><p>
<li><a href="pave.html">Sus l'pav&eacute;</a><p>
<li><A HREF="cantonnyi.html">L&eacute; Cantonn'yi</A><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfcorvees.html by HTTrack Website Copier/3.x [XR&CO'2014], Tue, 15 Jul 2025 13:43:45 GMT -->
</HTML>

