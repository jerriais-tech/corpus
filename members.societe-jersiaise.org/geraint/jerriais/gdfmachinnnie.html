<HTML>

<!-- Mirrored from members.societe-jersiaise.org/geraint/jerriais/gdfmachinnnie.html by HTTrack Website Copier/3.x [XR&CO'2014], Tue, 15 Jul 2025 13:58:38 GMT -->
<HEAD>
<TITLE>La machinn'nie en g&acirc;ngne!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La machinn'nie en g&acirc;ngne!</h2></font></center><p>

<font size="-1">Le M&eacute;nage &egrave;s Feuvres,<br/>
St. Ou&euml;n<br/>
Le 21 de ju&icirc;n, 1980<br/></font>
<br/>
Moussieu l'R&eacute;dacteu<br/>
<br/>
Qu&acirc;si tout s'fait &agrave; la machinne ches jours. La femme d&eacute; m&eacute;nage en fait m&ecirc;me s&egrave;rvi ieune pour laver les vaissieaux, mais pour en faithe eune bouanne r&ecirc;ussite, pr&icirc;ncipalement quand i' sont gra&icirc;sseux, i' faut les &ecirc;vac&ucirc;cruer d'vant les mettre dans la machinne.<br/>
<br/>
En pensant au mot &ecirc;va&ucirc;cruer l'aut jour, un mot qu&eacute; j'n'ai pon ou&icirc; d&eacute;pis qu&eacute; j'tais mousse, j'm&eacute; d'mandais si nouos anch&ecirc;tres l'avaient &icirc;nvent&eacute; auve l'id&eacute;e tch'i' s&egrave;rv&eacute;thait des chents ans pus tard pour dithe &egrave;s femmes tchi faithe pour donner eune chance &agrave; la machinne d&eacute; laver l'vaiss&eacute; aussi bein comme la femme l&eacute; fa&icirc;sait lyi-m&ecirc;me &agrave; la main.<br/>
<br/>
I' n'en r'veindraient pon, les femmes du temps jadis, s'i' pouvaient vaie l'travas tchi s'fait &agrave; la machinne &agrave; ch't heu. Y'en a m&ecirc;me pour p'ler les <a href="patate.html">patates</a>. Et combein tch'i' y'a d'&ocirc;tis et ativelles d&eacute; <a href="tchuisinne.html">tchu&icirc;sinne</a> pour a&icirc;dgi &agrave; pr&eacute;pather les l&eacute;dgeunmes et gai les r'pas. Sans doute, pour les jannes d'&agrave; ch't heu ch'est tout naturel et j'pense bein tch'i' craient qu&eacute; v'l&agrave; tch'a tr&eacute;jous 't&eacute; d'm&ecirc;me.<br/>
<br/>
Ch'est comme les jannes tchi sont port&eacute;s a l'&ecirc;cole touos les jours en moto ou par la beusse. Ch'est seux tch'i' pensent qu&eacute; v'l&agrave; tch'a tr&eacute;jous 't&eacute; d'm&ecirc;me. I' n'r&ecirc;alisent pon qu&eacute; lus anch&ecirc;tres et pathents marchaient des milles &agrave; aller l'&ecirc;cole pr&icirc;ncipalement les cheins tchi d'meuthaient liain d'l'&ecirc;cole, et il' a&icirc;dgeaient acouo quand m&ecirc;me &agrave; lus pathents sus la f&egrave;rme quand i' r'v&eacute;naient au s&eacute;.<br/>
<br/>
Quand j'tais 'a admither la motocyclette &agrave; un janne d&eacute; 16 ans l'aut' jour, i' m&eacute; d'mandit si ch'en 'tait ieune d&eacute; m&ecirc;me qu&eacute; j'avais quand j'tais d&eacute; s'n &acirc;ge.<br/>
<br/>
&quot;Eh bein&quot;, j'li dis, &quot;quand j'tais mousse i' n'y'avait pon  d'it&eacute; comme des motocyclettes. I' y'avait des <a href="bike.html">machinnes &agrave; p&eacute;dales</a> sans doute. Mais en g&eacute;n&eacute;ral un mousse ne pouvait pon affa&ucirc;rder &agrave; en aver ieune d&eacute;vant tch'il e&ucirc;sse tchitt&eacute; l'&ecirc;cole, &agrave; treize ans dans chu temps-l&agrave;. J'avais seize ou dgiex-sept ans d&eacute;vant en aver ieune, m&eacute; et ch'en 'tait ieune d&eacute; s'gonde main.&quot;<br/>
<br/>
Les motos c'mench&icirc;drent &agrave; faithe lus appathence quand j'avais dgix ou onze ans mais i' n'y'en avait pon fort par les c'm&icirc;ns. Les gens ordinnaithes n&eacute; pouvaient pon en affa&ucirc;rder. I' fallait &ecirc;t' riche pour en aver ieune. I' fa&icirc;saient un brit abominnabl'ye. J'm'&egrave;rsouveins qu'eune fais j'tais dans la forge auve m&eacute;n oncl'ye 'Dolphus quand tout d'un coup j'ou&iuml;nmes un brit comme du tapotage en d'houors d&eacute; la forge. M'n oncl'ye dit &quot;Ch'est un bouigre d'moto!&quot; et nouos v'l&agrave; &agrave; la route dans un cly&icirc;n dg'yi pour l&eacute; vaie. Et pis j'nouos ap&egrave;rcheunmes qu&eacute; ch'tait l'moul&icirc;n &agrave; cliantchet dans l'gard&icirc;n tchi fa&icirc;sait l'tapotage.<br/>
<br/>
J'avais trente-deux ans d'vant pouver en affa&ucirc;rder iun un moto et ch'en 'tait un failli de s'gonde main. A ch't heu un tas d'jannes en ont iun par l&eacute; temps tch'il ont v&icirc;ngt ans ou mains et i' sont si accou&ocirc;teunm&eacute;s &agrave; aver la carcasse port&eacute;e tch'il' ont peux d'aver &agrave; marchi deux-s'trais pas.<br/>
<br/>
Et quand un janne  fille ou gar&ccedil;on  tchitte l'&ecirc;cole et trouve du travas dans eune banque ou comme cl&egrave;rcot tchelconque i' l&icirc; faut un moto pour aller en ville. <br/>
<br/>
Ch'n'est pon ravissant qu&eacute; les rues d'l'Ile et d'la ville en sont empoua&icirc;sonn&eacute;s, d'motos.<br/>
<br/>
Mais les temps ont tellement changi qu&eacute; m&ecirc;me nouot' vielle langue montre du changement.<br/>
<br/>
Ch'est &agrave; dithe qu&eacute; nou n'ouait pus un tas d'mots tchi faisaient partie d'la conv&egrave;rs&acirc;tion ordinnaithe d&eacute; y'a eune huiptantaine d'ann&eacute;es. Par exempl'ye, quand nou' ouait tchitch'un dithe &quot;ch't &ecirc;fant-l&agrave; n'patha&icirc;t pon bein&quot; l'temps p&acirc;ss&eacute; les gens &eacute;thaient dit &quot;Ch'est un pou&ocirc;rre fr&eacute;lutch&icirc;n!&quot; Ne v'l&agrave; un mot qu&eacute; j'n'ai pon ou&iuml; d&eacute;pis qu&eacute; j'tais mousse.<br/>
<br/>
En contre sens, quand nou dit au jour d'aniet qu'un mousse n'a pon d'arr&ecirc;t, nou dit tch'il est pliein d'vie. Dans les vi&egrave;rs temps j'ou&iuml;yais dithe: &quot;N&eacute; v'l&agrave; un mousse tch'est fr&eacute;bustch&icirc;n!&quot; Un aut' bieau vi&egrave;r mot tch'a dispathu d'la conv&egrave;rs&acirc;tion ordinaithe.<br/>
<br/>
Dans l'temps jadis quand un &icirc;ndividu 'tait grand et l&acirc;che et avait p'tit d'valeu comme ouvriyi, nou disait &quot;Ch'ti-la? Ch'est un grand cliapard d&eacute; fr&eacute;lampi tchi n'peut faithe un jour d&eacute; travas!&quot; Y'en avait iun d'm&ecirc;me tchi travaillait auve m&eacute;n oncl'ye 'Dolphus dans la forge, et m'n oncl'ye l'appelait &quot;Un grand chameau&quot;! N&eacute;  v'l&agrave; d's expressions tchi dispatha&icirc;ssent auve l&eacute; p&acirc;ssage du temps. <br/>
<br/>
<a href="lefeuvre.html">George d'La Forge</a><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="machinne.html">Tchiques machinnes en J&egrave;rriais</a><p>
<li><a href="gdftelevision.html">La t&eacute;l&eacute;vision</a><p>
<li><a href="gdfbeusse.html">La beusse battit l'pouf-pouf</a><p>
<li><a href="gdfya80ans.html">Y'a huiptante ans</a><p>
<li><a href="gdfflamanville.html">En garde, J&egrave;rriais!</a><p>
<li><a href="gdfmotos.html">Les motos</a><p>
<li><a href="esso.html">Esso</a><p>
<li><a href="gdfverra.html">Tchi vivra v&egrave;rra</a><p>
<li><a href="gdfsalut2.html">Les d'vis du Bouan'homme George</a><p>
<li><a href="gdftelevision2.html">Les d'vis du Bouan'homme George</a><p>
<li><a href="machinnnie2017.html">Chein qu'nou sait faithe atout la machinn'nie</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmachinnnie.html by HTTrack Website Copier/3.x [XR&CO'2014], Tue, 15 Jul 2025 13:58:38 GMT -->
</HTML>

