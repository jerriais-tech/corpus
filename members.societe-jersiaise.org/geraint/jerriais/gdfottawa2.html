<HTML>
<HEAD>
<TITLE>Ottawa</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ottawa</h2></font></center><p>

<img src="cannada.gif" width="71" height="50" alt="Cannada" title="" align="right" />
<font size="-1">Ottawa, Ontario,<br/>
Cannada.<br/>
L&eacute; preunmyi d'novembre, 1975.<br/></font>
<br/>
Moussieu l'R&eacute;dacteu,<br/>
<br/>
J'sis acouo &agrave; Ottawa, au Cannada, o&ugrave;'est qu'j'&ecirc;crivis ma lettre du 25 d'octobre. Mais criy'-ous qu&eacute; j'pus vouos l'env'yer? Nann&icirc;n, y'a ieune des ches fichues gr&egrave;ves (d's empliy&eacute;s d'la Poste) tchi sont d&eacute;vnues &quot;l'ordre du jour&quot; par les s&#375;ndicats d'travailleurs d&eacute; nouot' temps et tch'&icirc;nc'modent l&eacute; publyi, tch'en a pliein des braies, d'toutes ches gr&egrave;ves. Ch'est en tchi i faut qu'j'arr&ecirc;te jusqu'&agrave; ma r'tou &egrave;s &Ecirc;tats-Unis pour mett' ches lettres &agrave; la poste pour J&egrave;rri.<br/>
<br/>
Eune aut' chose qu&eacute; la gr&egrave;ve des empliy&eacute;s d'la Poste m'a emp&ecirc;chi d'faithe est d'pr&eacute;pather et poster mes <a href="cartes_noue.html">cartes d'Nou&eacute;</a> pour J&egrave;rri et l'&ecirc;trangi g&eacute;n&eacute;ralement. A ch't' &ecirc;poque touos l's ans j&eacute; l's env'yaient d'ich&icirc;n, et il' arrivaient &agrave; destinnation en bouan temps pour <a href="noue/index.html">Nou&eacute;</a>, mais pon mouoyen ch't ann&eacute;e, &agrave; cause d&eacute; la gr&egrave;ve, d'acater un t&icirc;mbre sans p&acirc;ler d'eune chentaine tch'i' m'fallait pour mes cartes pour l'&ecirc;trangi. Enf&icirc;n, v'la tchi n'veurt pon dithe qu&eacute; j&eacute; n'pens'sai pon &agrave; touos m's anm&icirc;ns &agrave; Nou&eacute;. &Agrave; la pliaiche des cartes j'm'en vais mettre eune annonce dans l'&quot;Evening Post&quot; et j'esp&eacute;the qu&eacute; m's anm&icirc;ns la v&egrave;rront!<br/>
<br/>
L'Ottawa d'au jour d'aniet n'est pon l'Ottawa qu&eacute; j'trouv&icirc;ns en arrivant d'dans en novembre d'mil neu chent dgiex-neuf man fr&eacute;the Fra&icirc;nque et m&eacute;. Ch'tait &agrave; Halifax, en Nouvelle Ecosse, qu&eacute; j'avions m&icirc;ns l'pid &agrave; t&egrave;rre aupr&egrave;s un rude p&acirc;ssage &agrave; bord du grand navithe Empress of France de la Compangnie Cannadgienne Pacifique. D&eacute; Halifax j'avions viagi par &quot;train&quot; &agrave; Ottawa et j'&egrave;rsouveins qu'j'avions p&acirc;ss&eacute; eune niet &agrave; bord du train. D'&agrave; bord du bat&eacute; en appr&eacute;chant d'la c&ocirc;te du Cannada, j'avions r'm&egrave;rtchi qu&eacute; l'pays 'tait couv&egrave;rt d&eacute; n&eacute;, et en arrivant &agrave; t&egrave;rre, tch'il y faisait eune fraid d'tchian. Mais j'tions frais v'nus d'la dg&egrave;rre (1914-1918) en France et en Belgique et j'tions bein enduerchis au mauvais temps, et la fraid n'nouos faisait pon d'peux. Et pis y'avait l'esprit d'aventuthe tch'est dans l'sang des vrais J&egrave;rriais et tchi nouos faisait aspither &agrave; la nouvieaut&eacute; d'la vie dans un pays tchi nouos avait tr&eacute;jous int&eacute;r&ecirc;ssi viyant qu'nouos pathents s'y &eacute;taient &ecirc;tablyis dgiex-huit ans d'vant.<br/>
<br/>
<img src="noue/mousses4.jpg" width="272" height="350" alt="" title="" align="right" />
En arrivant &agrave; Ottawa j'fus frapp&eacute; par sa bieaut&eacute;. Sans doute, tout 't&eacute; couv&egrave;rt d&eacute; n&eacute;. Comme mousses en J&egrave;rri, l&eacute; p'tit d'n&eacute; qu'nou-s-avait veu dans l'couothant d's ann&eacute;es avait assez d'mouoill&ecirc;tuthe pour qu&eacute; nou p&ucirc;sse en faithe des balles pour s'entr'astitchi atout, mais ich&icirc;n oulle 'tait si secque et si finne qu'ou vouos p&acirc;ssait l'trav&egrave;rs des d&eacute;s comme du sablion viyant qu'oulle 'tait g'l&eacute;e.<br/>
<br/>
I' n'y avait pon fort d&eacute; motos par les c'm&icirc;ns dans chu temps-l&agrave;, et les rues 'taient plieines d&eacute; tra&icirc;n&eacute;s tchi glissaient sus la glace et la n&eacute; patchie, et tch'&eacute;taient hal&eacute;s par des bieaux grands j'vaux tch'avaient des cliochettes sus lus graies et qu'nou ou&iuml;yait sonner ligi&eacute;thement comme si ch'tait l'murmuthe d'eune m&ucirc;sique au liain. Y'avait des ch&acirc;tieaux et des palais b&acirc;tis atout des carrieaux d'glace d&eacute; taille dans les pars. Il' avaient des veues couleuth&eacute;s en d'dans et nou-s-en viyait la lueu l'trav&egrave;rs des muth&acirc;les d&eacute; glace, et v'l&agrave; tchi patha&icirc;ssait comme si ch'tait des v&egrave;rrinnes d&eacute; cath&eacute;drales. Tout &agrave; l'entou des coupl'yes patinnaient sus la glace. I' m'sembliait &ecirc;t' dans un aut' monde. Toute la popul&acirc;tion d'la ville patha&icirc;ssait &ecirc;t' sus pat&icirc;ns, mais quand j'y &ecirc;prouvis m&eacute;-m&egrave;me, &agrave; patinner, j'glissais sus man dri&eacute;the pus souvent qu&eacute; j&eacute; n'restais d'but sus mes pat&icirc;ns!<br/>
<br/>
Sus la hauteu, nou viyait la belle tour carr&eacute;e des Ma&icirc;sons d'Parl&eacute;ment tchi pointait au ciel comme un s&#375;mbole d'autorit&eacute;. &Agrave; ch't heu, tra&icirc;n&eacute;s et j'vaux ont dispathu d'la sc&egrave;ne, et la tour des Ma&icirc;sons d'Parl&eacute;ment n'est dg&eacute;the l&eacute; haut monument par excellence tchi nouos frappe la veue, car les gratte-ciels ont fait lus appathence partout et la ville est si mod&egrave;rn&icirc;s&eacute;e et &ecirc;tendue dans les campangnes &agrave; l'entou qu&eacute; s'n &ecirc;tente d&eacute; mil neu chent dgiex-neuf, quand j'la vis pour la preunmi&eacute; fais, a grandit tellement qu'ou n'l&icirc; r'sembl'ye pus. Comme en est l'cas en J&egrave;rri, un tas d'ses p'tites boutiques dispatha&icirc;ssent &agrave; grands pas et sont rempliaichies par des grands babaines d&eacute; b&acirc;tisses carr&eacute;s &agrave; un tas d'&ecirc;tages tchi n'ont, &agrave; m'n id&eacute;e, autcheune bieaut&eacute; point d'veue d'architectuthe. Mais Ottawa, capitale du cannada, un pays tch'a san nom grav&eacute; dans les pens&eacute;es des vi&egrave;rs J&egrave;rriais viyant qu' &quot;La C&ocirc;te&quot; en est partie, est acouo ieune des pus belles villes du monde!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfrobins.html">Les runs des Rob&icirc;ns</a><p>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfcote2.html">Les J&egrave;rriais &agrave; La C&ocirc;te</a><p>
<li><a href="cannada1977.html">Portraits du Cannada</a><p>
<li><a href="cannada1911.html">Nuous Jersiais au Canada</a><p>
<li><a href="painnone.html">How Laiz&eacute; Would Have None Of It</a><p>
<li><a href="gdfheutheuse.html">He&ucirc;theuse rencontre</a><p>
<li><a href="siezse.html">Nou-s-est oquo mus d' &ecirc;tre siez s&eacute;</a><p>
<li><a href="exiles.html">Deux Mots des Exil&eacute;s &agrave; L'Assembli&eacute;e d'J&egrave;rriais</a><p>
<li><a href="abetot2.html">A b&eacute;t&ocirc;t, Jerriais</a><p>
<li><a href="cannada.html">Les Prov&icirc;nces du Cannada</a><p>
<li><a href="totemes.html">Les M&acirc;ts d'T&ocirc;t&egrave;mes</a><p>
<li><a href="gdfottawa.html">Ottawa - la belle capitale du Cannada!</a><p>
<li><a href="ocannada.html">Oh Cannada</a><p>

<li><a href="gdfottawa3.html">Ottawa</a><p>
<li><a href="gdfottawa4.html">Ottawa</a><p>
<li><a href="gdfcannada.html">Au Cannada</a><p>
<li><a href="gdftchipays.html">Tchi pays!</a><p>
<li><a href="gdfdispose.html">L'homme propose, mais Dgieu dispose</a><p>
<li><a href="pequethies.html">Les P&ecirc;quethies d'la C&ocirc;te</a><p>

<li><a href="gaspe1896.html">A M. l'Editeu d'la &quot;Nouvelle Chronique&quot;</a><p>
<li><a href="capbreton1888.html">A Moussieu l'Editeu d'la &quot;Nouvelle Chronique.&quot;</a><p>
<li><a href="noue/cannada.html">The Jersey Society in Canada</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

