<HTML>

<!-- Mirrored from members.societe-jersiaise.org/geraint/jerriais/painaccount.html by HTTrack Website Copier/3.x [XR&CO'2014], Tue, 15 Jul 2025 13:53:33 GMT -->
<HEAD>
<TITLE>How Mrs. Pain won't have it on any account!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Mrs. Pain won't have it on any account!</h2></font></center><p>


Pis qu'ch'est d'm&egrave;me, qu'tu contes proumn&eacute; ta fille dans les parleux d'la haute soci&eacute;t&eacute;, s'fit mem&eacute;e l'aut' jour a p&eacute;p&eacute;e, faudrait vaie a l'habillyi, en accordant. Bon! Tch&egrave;s qu'y'a qui n'va pon achteu? s'fit p&eacute;p&eacute;e. Ou'l a robes, cotillions, brod&eacute;es, et tout l'trembli&eacute;ment, sans cont&eacute; chu chapp&eacute; qui fut tant admith&eacute; au Show d'Voll&acirc;le.<br/>
<br/>
Tout cheunna, ch'est 'allright' pour la Chapelle, un T&eacute;e, un Show, et dit&eacute;t, que j'fimes toutes les deux. Mais pour all&eacute; a un garden-parti dans la nobli&eacute;che: ch'n'est pon de m&ecirc;me qu'nou s'habille.<br/>
<br/>
L'bouonhoumme grounni oquo tchiq minutes, et pis, quand y vit sa fille pr&egrave;te a plieuth&eacute; d'd&egrave;spied, y dit que pis qu&eacute; ch'tait d'm&egrave;me, et coumme y n'voulait pon emp&egrave;chi sa Lonore d&eacute; prendre le rang qui lis r'v&eacute;nait dans la soci&eacute;t&eacute; il ithait bin jusqu'a trente shellings pour y'accat&eacute; un rig-out compli&eacute;t.<br/>
<br/>
La soumme m'semblyit maigre, mais coumme achteu la mode est qu'nou n'a presqu&eacute; rin sus l'dos, j'pensi qu&eacute; j'pouraimes p't'etre gabath&eacute; ov les trente shellings et tchiq' chose qu&eacute; j'ai coy&eacute; sus l'conte du bouochi.<br/>
<br/>
Nos v'la don, Lonore et m&eacute;, l'aut' matin, d'viers huit heuthes - pour etre la d'vant la craoud - siez y'unne des miyeux couotuthiethes du haut d'la Ville. Quand j'vinmes la, eunne p'tite affront&eacute;e d'servante nos dit qu'madame n'avait pon oquo d&egrave;sjeun&eacute;! et si nos pliaisait d'attendre dans l'parleux. Dans chu parleux, y'avait tout plien d'livres et d'gazettes de modes de <a href="gdfparis.html">Paris</a>, <a href="londres_caouain.html">Londres</a>, <a href="berlin.html">Berlin</a> et <a href="dgernesy.html">d'Gernesi</a>. Man p&eacute;the b&eacute;nin! qu&eacute; j'fit b&eacute;tot: tu n'pouoras jommais t'enfil&eacute; dans ch&eacute;s fros la. 'Rgarde ne ch't'&egrave;slindgie la! nou dithait unne branque a p&eacute;e ove eunne pu&ecirc;uque pour chapp&eacute;! Et pis, dit m&eacute;, ou-&egrave;s qui mettent lus cotillions? Et tch&egrave;s q'cheunna qui lus colle sus la p&eacute; des pids au co? Et r'gas m&eacute; cheunchin qui r'sembye assez a un corset, qui d'send pus bas qu&eacute; ch'que nou met sur eunne tchaise quand nou s'assied, et qu'a un tas d'pendilles ov des cros au but!<br/>
<br/>
Lonore n's'y r'counnaissait pas pus qu'm&eacute;; et j'ta&icirc;mes oquo a t&acirc;chi d&eacute; d&eacute;schiffr&eacute; l'affaithe, quand n&eacute; v'la la couotuthiethe quy'entre. J'y'explytchi l'cas. J'lis dis qu&eacute; j'taimes des gens d'gazette, et qu&eacute; Piteur voulait habiyi Lonore a la mode pour etre pr&egrave;te a all&eacute; a toutes les compagnies et neuches ou &egrave;s qu'ou s'n'allait, chose seuthe, etre &icirc;nvit&eacute;e.<br/>
<br/>
Ou fit, hum! hum! eunne fais ou deux, en r'gardant Lonore: lis d'mandi d&eacute; s'mat&eacute; d'but, touoni a l'entou d'yi deus, tr&eacute;s fais, et, a la fin, lis dit d&eacute; s'd&egrave;shabillyi pour prendre des m'zuthes! L'envie me vint d'fichi not camp d&eacute; d'siez ch't'impertinente; mais Lonore m'dit: t&eacute; t&eacute; mem&eacute;e! Et la v'la qu'ote quasi touos ses habits, et ne v'la la couotuthiethe a li m'zuth&eacute; l'tou des hanques, l'tous d'la t&acirc;lle, l'tou d'partout, et les diff&eacute;thentes londgeurs qu'y'a d'eunne pli&egrave;che a l'autre. &quot;Madmouezelle est un mio forte ichin; pas assez la, pus a co rentr&eacute;e la; cheun'chin sort trop, cheunna n'd&eacute;shalle pas assez; et des g'nors sont vertchis. Mais ov eunne demi&eacute;-douzaines d&eacute; strappes en tchui, tchiques madelles d&eacute; blianc-f&eacute;, et du crin de j'va et du lastic d'bord en autre, j'finithons bin par la 'ch&eacute;ep&eacute;'.&quot;<br/>
<br/>
Et en cotillions brod&eacute;es? tch&egrave;s qu'nou porte achteu, que j'lis d'mandi. Lonore en a tr&egrave;s a scalleupes et y'un en moreen a djodrin. No peticuts at all! qu'ou r&eacute;spond, et s'r'troussant pour m&eacute; montr&eacute;! &quot;Onli cumbinacion corset, frock, an a ittle pair silk stockins!&quot;<br/>
<br/>
Ch'en 'tait assez! Allons nous en ben vite hors d'ichin, qu&eacute; j'dis a Lonore, qu'avait l'air trop contente - la m&eacute;chante - d'&egrave;scout&eacute; chu d'vis. Si chutte femme la cr&eacute; qu'eunne fille a Piteur Pain s'en va s'habillyi - s'd&eacute;shabillyi j'dithai pustot - coumme cheunna: ou s'trompe! Pas m&egrave;me eunne qu&eacute;minze! Pas d'cotillion! et m&eacute; qui n'ose'sais pon m&egrave;me sorti sans en av&eacute; au mains quatre - sans cont&eacute; eunne bouonne forte pathe d&eacute; ..... tchiq'chose .... en jaune cotton doubli&eacute;!<br/>
<br/>
Et ch'est la la mode ach'teu? Bont&eacute; d'la vie: si j'laissais ma Lonore s'v&ecirc;ti - s'desv&eacute;ti, j'dithais mus - d'm&egrave;me, san mitheux m&ecirc;me en rouogithait! Si ma fille va en compagnie coumme ch'est san drouet, oul itha ov des habits sus l'dos et.... ailleurs!.... Dites qu&eacute; j'vos l'dit!<br/>
<br/>
<i><a href="brambilo.html">Missis Piteur Pain</a>.</i><br/>
<br/>
J'ai pon r'dounn&eacute; es chinquante shellings a Piteur: ch&eacute; s'sa pour du fliannet pour nos gard&eacute; les gambes caudes ch't'hiv&eacute;. Des combinatieunnes! a t'on jammais oui?<br/>
<br/>
<i>Morning News 8/2/1912 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfmode.html">&Ecirc;tes-ous &agrave; la mode?</a><p>
<li><a href="painfille.html">Laiz&eacute; Pain et sa fille</a><p>
<li><a href="gdfebauchi.html">I' faut &ecirc;bauchi d'vant qu&eacute; d'finni!</a><p>
<li><a href="gdfhabillement.html">L'Habillement Des Femmes</a><p>
<li><a href="gdfhabits.html">L's Habits du temps pass&eacute;</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painaccount.html by HTTrack Website Copier/3.x [XR&CO'2014], Tue, 15 Jul 2025 13:53:33 GMT -->
</HTML>

