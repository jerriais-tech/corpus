<HTML>

<!-- Mirrored from members.societe-jersiaise.org/geraint/jerriais/pmdivorce.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne pasle d'une divorce</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne pasle d'une divorce</h2>
Et Ph'lip de Conn&ecirc;tablyes</font></center><p>


<font size="-1"><i>&agrave; Portinf&eacute;.</i><br/>
<i>Saint Ou.</i><br/></font>
<br/>
Moussieu l'Editeu<br/>
<br/>
J'viyais bein, en d&ecirc;jeunant hier matin, que le Merrienne avait tchiquechose &agrave; m'dithe et, don, la minute que j'avais fini, j'm&eacute; l'vis pour m'en aller d'hors, mais ou m'arr&ecirc;tit tout-d'suite et m'fit m'r'assi&eacute;the.<br/>
<br/>
&quot;Ecoute, Ph'lip,&quot; ou qu'menchit, &quot; j'n'ai pas dormi la niet p&acirc;ss&eacute;e, et chonna n'peut pas continuer. Quatre fais tu t'es l'v&eacute;, tu'as happ&eacute; ta c&acirc;saque, et tu t'en es all&eacute; pour vaie si ta fichue bordeuse avait 't&eacute; g'l&eacute;e. Chaque fais, quand tu t'es r'm&icirc;nt au liet, tu'as pliant&eacute; tes pids dans l'pid d'man dos, ouesque j'ai d&ecirc;j&agrave; des r'fr&eacute;deuses, et j't&eacute; dis, tout net et c&aacute;rr&eacute;, que je n'm'en vais pas enduther chonna. Si tu continue, j'ithai vaie un homme d'affaithes et je d'mand'dais &agrave; la Cour de m'donner un divorce. J'ai liut tchiquebord qu'une femme en Am&eacute;thique a divorc&eacute; s'n homme parsqu'il avait 't&eacute; siez l'barbyi pour se faithe r&acirc;ser sa moustache, et je n'crais pas qu'la Cour me r'fus'sa quand j'li &eacute;thai dit pour mes r'fr&eacute;deuses, sinon qu' je n'voudrais pas li montrer ouesqu'i' sont. &Agrave; ch'teu, comprends-tu?&quot;<br/>
<br/>
&quot;Oui, Merrienne,&quot; j'il dis, &quot;j't&eacute; promets qu'une fais que je s'sais couochi, je n'bouog'geai pas d'vant l'd&ecirc;jeun&eacute;.&quot;<br/>
<br/>
&quot;Bon,&quot; ou s'fit p&ucirc;s tard. &quot;ch'est arrangi. &Agrave; ch'teu, Ph'lip, i' pathait que n'y a pas yeu d'brit &agrave; Saint Pi&ecirc;rre pour une semaine. J'trouve chonna un mio dr&ocirc;le, et t&eacute;?&quot;<br/>
<br/>
&quot;S&ucirc;s un sens,&quot; j'li dis, &quot;mais y'a ocquo des gros nuages s&ucirc;s l'horizon, et i' semblyent tchi s'en vont b&eacute;t&oacute;t v'n&icirc;n dans la direction d'Saint Pi&ecirc;rre. Heutheusement, l&eacute; Clifford Egr&eacute; est l&agrave; pour t&acirc;chi de pr&ecirc;server la paix.&quot;<br/>
<br/>
&quot;Ch'est li tchi veur montrer un exhibit &agrave; la Bataille d&eacute; Flieurs,&quot; ou s'fit. &quot;J'en voulouns pas, nous, &agrave; Saint Ou, de la Bataille, et je n'sommes pas les seuls, Crais-tu qu' nou-s-en v&ecirc;rra yunne &agrave; deux ou trais ans d'ichin?&quot;<br/>
<br/>
&quot;Tout d&eacute;pend du Comit&eacute; du Tourisme,&quot; j'li dis, &quot;tch'est d&ecirc;termin&eacute; qu'ou ne s'sa pas abandonn&eacute;, mais y'&eacute;tha des dffitchult&eacute;s. Si l'Avenue Victoria peut ocquo servi comme d&eacute; cou&ocirc;tume, tout pou&ocirc;rrait aller bein, mais les grands h&ocirc;teliers d'la Ville n'pathaissent pas hardi int&eacute;rr&ecirc;ssis, et pourtant ch'est yeux tch'en profitent. Enf&icirc;n, p&acirc;slons de tchiquechose p&ucirc;s int&eacute;r&ecirc;ssant. T'as veu que la Cour a permint &agrave; la p&acirc;raisse d&eacute; Saint Louothains d'aver trais Chantgniers.&quot;<br/>
<br/>
&quot;V&egrave;the,&quot; ou dit, &quot;et ouesqu'i' s'en vont les trouver? Nou trouve des Chantgniers, de r&eacute;glye, parmi les Officers du Conn&ecirc;tablye.&quot;<br/>
<br/>
&quot;Il en faudra deux nouvieaux,&quot; j'li dis, &quot;car i' n'y a qu'deux vacances. Ch'est presque seux que l'Sieur Emmanuel en s'sa yun, car il est d&ecirc;j&agrave; r'nomm&eacute; dans la p&acirc;raisse. Yun des fils &agrave; ton cou&ocirc;sin, l&eacute; D&eacute;put&eacute; L'Cornu, f'thait un bouon Chantgni &eacute;tout.&quot;<br/>
<br/>
&quot;Sans doute,&quot; ou dit, &quot;mais tchesqu'i' s'p&acirc;sse &agrave; la Trin't&eacute;, sais-tu?&quot;<br/>
<br/>
&quot;Oh, quant &agrave; la Trin't&eacute;,&quot; j'li dis, &quot;l&eacute; Chantgni Vautchi a prom&icirc;nt de m'envier une photographie de sa fanmille.&quot;<br/>
<br/>
La Merrienne voulit saver pourtchi.<br/>
<br/>
&quot;Parsque, &quot; j'li dis,&quot; ch'est une fanmille bein r'merquablye. Y'a onze &eacute;nfants, touos mathi&eacute;s, sinon les deux p&ucirc;s jeunes, ou, au mains, ch'est chonna qu'j'ai oui. Tchi dommage, Merrienne, que l'Sieur Vautchi n'est pas Recteu d'Saint Sauveux! S'il avait 't&eacute; l&agrave; agniet, bein seux que l'probytaithe n'&eacute;thait pas  't&eacute; vendu; au contraithe, nou-s-&eacute;thait yeu &agrave; l'agrandi. Avec touos les fils, les filles, les biaux-fils, les belles-filles et les p'tiots, l'eglise &eacute;thait 't&eacute; presque plienne. Le Recteu &eacute;thait pr&ecirc;chi en pliat J&egrave;rriais l'dinmanche matin, et en angliais l's&eacute;, et j'garantis tch'il &eacute;thait pr&ecirc;chi d'bouons sermons, pour bein tch'i' n'les avait pas faits trop longs, car, comme touos les Vautchiers, il a la langue bein pendue.&quot;<br/>
<br/>
&quot;Et l'Conn&ecirc;tablye,&quot; ou d'mandit &quot;s'en va-t'i' continuer en office pour un autre trais ans, ou tchi?&quot;<br/>
<br/>
&quot;Nou-s-en ouait de p&ucirc;s d'une sorte,&quot;j'li dis. &quot;Y'en a tchi maintchiennent que l'John Cabot, qu'a d&ecirc;j&agrave; d'l'&acirc;ge, comme nou sais, et tchi n'est pas tr&eacute;jous en sant&eacute;, s'en va abandonner &agrave; ch'teu, et tch'i' s'sa rempli&eacute;chi par Charles Cabot, tchi marche ocquo avec des &ecirc;caches. Mais y'en a d'autres tchi disent que l'John rest&eacute;tha ocquo en office pour donner l'temps &agrave; Charles de se r'faithe. Nou s&eacute;tha d'vant longtemps tches-qu'il a d&eacute;cid&eacute; d'faithe, mais chein tch'est seux et certain, ch'est que quand i' se r'tith'tha, la Trin't&eacute; perdra yun des miyeu Conn&ecirc;tablyes qu'oulle a janmais yeu. Je n'crais pas tch'il a un seul en'min dans toute la Trin't&eacute;, et quant a d's amins, il en a partout.&quot;<br/>
<br/>
&quot;Nou-s-avait p&acirc;sl&eacute; de Fred du Feu,&quot; ou r'mertchit.<br/>
<br/>
&quot;V&egrave;the,&quot; j'li dis, &quot;mais j'comprends que l'Sieur du Feu est content d'rester Deput&eacute;.&quot;<br/>
<br/>
&quot;R'venant &agrave; Saint Louothains,&quot; ou dit, &quot;est-tu bein seux que l'John Baudains r'prendra?&quot;<br/>
<br/>
&quot;Quant au John Baudains,&quot; j'li dis, &quot;nou n'peut pas jamais s'faithe seux, car ch'est un homme tchi n'dit pas tr&eacute;jous sa pens&eacute;e. S'i' r'prend, i' ne s'sa pas opp&ocirc;s&eacute;, car i' n'y a pas un homme dans la p&acirc;raisse tch'&eacute;thait l'couothage de l'faithe, mais comme je t'l'ai d&ecirc;j&agrave; dit, i' voudrait faithe ses trente ans, et pour chonna i' faut tchi reste ouesqu'il est pour ocquo douze mais ou d'm&ecirc;me.&quot;<br/>
<br/>
&quot;Eh bein, mais,&quot; ou dit, &quot;pourtchi qu'i' n'finithait pas ses trente ans? Il a rendu d'bouons services &agrave; la p&acirc;raisse.&quot;<br/>
<br/>
&quot;Sans doute,&quot; j'li dis &quot;mais comme j'vais les choses, un Conn&ecirc;tablye ne d&eacute;v'thait pas rester en office p&ucirc;s d'une douzaine d'ann&eacute;es. I' n'y a pas d'chance pour les autres s'i' continue pour p&ucirc;s longtemps.&quot;<br/>
<br/>
Apr&egrave;s chonna, Moussieu, j'p&acirc;slimes de plusieurs choses, et j'fis la Merrienne bouff&eacute; d'rithe quand j'li dis que dans l's Etats, mardi pass&eacute;, un certain membre avait d'mand&eacute; au Baillyi si v'avait autchune diff&eacute;thence entre un tchan et une tchanne.&quot;<br/>
<br/>
&quot;Et tchesque l&eacute; Baillyi li dit?&quot; ou d'mandit.<br/>
<br/>
&quot;Le Baillyi,&quot; j'li raiponnis, &quot;explitchit que dans la louai i' n'y avait autchune diff&eacute;thence.&quot;<br/>
<br/>
&quot;Et i' n'dit pas &agrave; chu membre tch'i' 'tait un imb&eacute;cile?&quot;<br/>
<br/>
&quot;Non, Merrienne,&quot; j'li dis, &quot;notre Baillyi est bein trop poli pour chonna, mais ch'n'est pas pour dithe tch'i' n'avait pas ch't'id&eacute;e-l&agrave;.&quot;<br/>
<br/>
J'p&acirc;slimes &eacute;tout d'la nouvelle route que l's Etats proposent de b&acirc;ti de la Preunmi&eacute;e Tour allant ouest de la crainte que les fermiers avaient tr&eacute;jous d'une obgel&eacute;e dans l'temps d'P&acirc;ques, du grand boeu &agrave; Frainque Avri, tch'il a vendu pour l'Angli&eacute;t&ecirc;rre, et d'la chance que j'&eacute;thais de peyi man r&acirc;t ch't'ann&eacute;e. Et, Moussieu, quand v&icirc;nt la niet, la Merrienne n'eut pas &agrave; s'pliaindre, car j'li tou&ocirc;nis l'dos, et j'dormis comme un prince.<br/>
<br/>
<i><a href="lebrocq.html">PH'LIP</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="mathiage.html">L'amour et l'mathiage en J&egrave;rriais</a><p>
<li><a href="obey.html">The Promise To Obey</a><p>
<li><a href="mariage.html">Un Mariage</a><p>
<li><a href="divorce.html">Le Divorce</a><p>
<li><a href="divorce2.html">Ph'lip and Merrienne Discuss Divorce</a><p>
<li><a href="pmmathiages.html">Les mathiages d'agniet et d'aut'fais</a><p>
<li><a href="pmcourting.html">Courting Days</a><p>
<li><a href="pmpeace2.html">Peace and Quiet in the Home</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmdivorce.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

