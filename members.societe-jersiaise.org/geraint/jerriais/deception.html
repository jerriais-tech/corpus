<HTML>

<!-- Mirrored from members.societe-jersiaise.org/geraint/jerriais/deception.html by HTTrack Website Copier/3.x [XR&CO'2014], Tue, 15 Jul 2025 14:04:01 GMT -->
<HEAD>
<TITLE>La Deception d'un Amouotheux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>La Deception d'un Amouotheux</h2></font></center><p><br>
<CENTER><TABLE><TR><TD>
Un pouorre m&egrave;'djan du nom d'Jean Sarre <br>
S'avise un jour d&eacute; faithe la carre <br>
A sa couosine, la p'tite Estelle, <br>
Qu'est jeune et riche - et presque belle <br>
Et l&icirc; conveint. - Mais qu'i' prenn'je gare, <br>
Car sa vielle tante d'ghette la hardelle!<br>
<br>
La bouonnefemme crait, et auve raison, <br>
Q'ch'n'est pas sa fille qu'est l'attraction <br>
D'touos les galants qui lus prom&egrave;nent <br>
Autou d'siez yi, d&eacute; s'maine en s'maine. <br>
A tous ou dit: &#147;Ecoute, gar&ccedil;on<br>
J'eun te veurs pas, tu perds ta peine.&quot;<br>
<br>
Si ch'en est iun qu'ou n'conna&icirc;t pas <br>
Et qui l&icirc; plia&icirc;t, ou d'mande tout bas: <br>
&#147;Est-i' sauvant ? A-t'i' d'la rente ? &quot; <br>
S'nou l&icirc; dit qu'oui. - &quot; Oh, les gens mentent, <br>
N'faut pon s'y fier&quot; : Et chu pouorre gas <br>
S'en r'va juthant sus chutte vielle pente.<br>
<br>
Not' Jean pourtant, malgr&eacute; chonna, <br>
Garde esp&eacute;thance qu'il en r'path'tha. <br>
Un bieau Dimanche i' fait visite <br>
A sa vielle tante - et &agrave; sa p'tite <br>
Bein habilyi d'un bieau neu fat <br>
Nou l'&eacute;thait pr&icirc;ns pour iun d'&eacute;lite.<br>
<br>
La bouonnefemme, qu'est contente d&eacute; l'vaie, <br>
L&icirc; fait bouonne minne ; ch'est : &#147;Comme est q'tu'es ?<br>
Et comment va ? Qu&eacute; y'a longtemps <br>
Qu&eacute; tu n'tais vnu jusqu'ich&icirc;n d'dans ;<br>
T'en vas rester &agrave; b&eacute;the du th&eacute;e... <br>
Bah! Bah ! si fait, pas d'comply&icirc;ments.&quot;<br>
<br>
Tout&eacute; l'arl&eacute;v&eacute;e il pasle et pr&ocirc;ne <br>
A sa vielle tante qui tout l'jour tr&ocirc;ne <br>
Dans un fauteuil, tandi q'Estelle <br>
Aupr&egrave;s d'yi s'tcheint sus une 'scabelle <br>
No&ccedil;ant une pouorre vielle catte qui mia&ucirc;ne <br>
Tandi q'Jean clyinn'te &agrave; la donzelle.<br>
<br>
L'arl&eacute;v&eacute;e s'passe, veint l'heuthe du r'pas <br>
Et y'a bouonne ch&egrave;re, car il vivent gras, <br>
Pain et fromage, et viande et g&acirc;che, <br>
Galettes et fruit, d&eacute; tout ch'qui s'm&acirc;che <br>
Est sus la tabl'ye en d'vant d'not' gas <br>
Qui mange comme s'i y'&eacute;tait &agrave; t&acirc;che.<br>
<br>
Beint&ocirc;t d&eacute;vant tel app&eacute;tit <br>
Tous dispatha&icirc;ssait p'tit &agrave; p'tit <br>
Jusqu'&agrave; ch'qu'i' n'y'e&ucirc;t pus rein d'vant ieux <br>
Qu&eacute; la vaisselle - chein qu&eacute;, bein seux, <br>
Jean n'pouvait pon trop bein crotchi <br>
Quo&egrave;qu'il eusse un app&eacute;tit d'foueux.<br>
<br>
Quand il v&icirc;nt l'heuthe d&eacute; s'en r'aller<br>
La tante eut soin de l&icirc; d'mander<br>
D'l&icirc; faithe l'plia&icirc;si d'n'&ecirc;tre pas longtemps<br>
D'vant qu'&egrave;rv&eacute;n&icirc;n pour vaie ses gens.<br>
Et li n'eut garde d&eacute; s'faithe prier;<br>
I lus s'path&icirc;tent don bein contents!<br>
<br>
L'Dimanche suivant Jean r'&eacute;tait l&agrave; <br>
Et pour tchique temps ch'fut comme chonna. <br>
La bouonnefemme n&eacute; s'doutait pas d'rein <br>
Mais la fillette comprenait bein <br>
Pour tch'est qu'i' v'nait si souvent q'ch'la <br>
Et ou s'disait: &quot;Che s'sa l&agrave; l'mein.&quot;<br>
<br>
Un jour pourtant la bouonnefemme sort <br>
Deux'trais minutes pour aller d'hors; <br>
Jean Barre, profitant d'l'occasion, <br>
Dit &agrave; Estelle: &#147;Tu'es l'attraction <br>
Qui jusqu'ich&icirc;n m'attithe du Nord, <br>
J'vai tr&eacute;jous ta belle complexion.<br>
<br>
Dis-m&eacute;, m'aimes-tu, n&eacute; f&ucirc;t-che qu'un mio ?<br>
S'tu n'me dis oui, j'en d'veindrai fo.&quot;<br>
Bein bas, tout bas, ou murmuthit<br>
Un mot ; san galant l'pr&icirc;nt pour oui,<br>
Passit san bras autou d'san co<br>
Et contre li la catinnit&#173; -<br>
<br>
* * * *<br>
<br>
Mais l'malheur voulit faithe d&eacute; sorte <br>
Qu&eacute; la bouonnefemme r'v&icirc;nsse &agrave; la porte <br>
Juste au moment qu&eacute; l's'amouotheux <br>
Lus trouvaient parfaitement heutheux. <br>
Oulle en restit pale comme une morte <br>
N'en pouvant qu&acirc;si craithe ses yeux.<br>
<br>
&quot;Vilain pendard,&quot; enf&icirc;n ou crie<br>
&#147;N'en v'l&agrave; assez de tes bieaux d'vis,<br>
Ote-m&eacute; tan bras d'autou d'la taille<br>
A ma Estelle ; fi&egrave;r rein-tchi-vaille,<br>
J'm'en vais t'apprendre un mio d'avis<br>
S'tu n'en as pas, v&eacute;-t'en q'j't'en baille!&#148;<br>
<br>
L&eacute; jeune coupl'ye 'tait si confus <br>
Qu'i' n'savaient tchi r&ecirc;pondre l&agrave; dsus <br>
I n'faisaient q'd'ergarder en bas <br>
Et murmuther tchique chose comme Ah! <br>
Tandi q'la tante d&eacute; pus en mus <br>
Faisait tout l'temps terribl'ye cas.<br>
<br>
&quot;Men n'veu, j'pensais tr&eacute;jous q'tu v'nais <br>
Rein qu' pour m&eacute; vaie, et b&eacute;the du th&eacute;e. <br>
Si ch'est q'tu'en veurs, n&eacute; v'l&agrave; du pain, <br>
N&eacute; v'l&agrave; d'la g&acirc;che, mange &agrave; ta faim <br>
Mais, s'tu veins pour ma fille, grand niais, <br>
<I>J't&eacute; paff'sai la goule</I>, erpenses-y bein! &quot;<p>
&nbsp;<p>
<i><a href="pwluce.html">Ph'lippe d'la Golarde.</a></i><br>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="mathiage.html">L'amour et l'mathiage en J&egrave;rriais</a><p>
<li><a href="galant.html">Le Galant &agrave; sa Douoche</a><p>
<li><a href="galant2.html">Le Galant &agrave; s'n'Amouore&ucirc;se</a><p>
<li><A HREF="legalant.html">L&eacute; Galant &agrave; s'n-Amouoreuse</A><p>
<li><a href="amouoreu.html">L'Amouoreux</a><p>
<li><a href="ptitebrise.html">La p'tite Brise d&eacute; Vent</a><p>
<li><a href="fille.html">La Fille Amouoreuse</a><p>
<li><a href="rbutte.html">Le Gar&ccedil;on r'butt&egrave;</a><p>
<li><a href="valentin.html">Un Valentin</a><p>
<li><a href="souky.html">Une Valentine</a><p>
<li><a href="valentine.html">Valentine</a><p>
<li><a href="valentines.html">Les Valentines</a><p>
<li><a href="painculprit.html">Who is the culprit?</a><p>
<li><A HREF="vaten.html">Va-t-en, Pierrot</A><p>


<li><a href="picquet.html">La Fille &agrave; Jean Picquet</a><p>
<li><a href="sornettes2.html">I' s'trouv'tha!</a><p>

</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/deception.html by HTTrack Website Copier/3.x [XR&CO'2014], Tue, 15 Jul 2025 14:04:01 GMT -->
</HTML>
