<HTML>

<!-- Mirrored from members.societe-jersiaise.org/geraint/jerriais/wireless.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
<HEAD>
<TITLE>Wireless</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Wireless</h2></font></center><p>

D&eacute;pis l'jour que la ni&egrave;che &agrave; Mait'e Cli&eacute;ment d'Caen persuade l'bouonhomme &agrave; faithe mettre le &#8220;Wireless&#8221; dans la maison, i' n'y a ieu qu'des disputes siez ieux.<br/>
<br/>
La bouonhomme n'avait jamais realis&eacute; que v'la tchi s'en allait li cou&ocirc;ter tant d'sous, la hardelle li avait dit que che n'tait qu'une bagatelle, qu'ou connaissait un jeune ing&eacute;nieur qui li f'thait tout l'travas pour rain et que tout ch'qu'i y aithait &agrave; acater &eacute;taient les mat&eacute;thiaux, mais quand tout avait un compte pour trente-chinq louis, ou pouvez craithe qu'il en fit du potin.<br/>
<br/>
Mais i' falli bain payi.<br/>
<br/>
La hardelle avait 't&eacute; maline et avait prins bouan soin d'ordonner un bouan &#8220;set&#8221; tandis qu'ou y &eacute;tait.<br/>
<br/>
Pour longtemps Ma&icirc;t'e Cli&eacute;m ne pouvait pas enduther qu'i' fusse mins en marche.<br/>
<br/>
Que ch'fusse de la musique, du chant ou des discours, tout ch'qu'i' li sembliait ou&iuml; &eacute;tait &#8220;Trente-chinq louis! Trente-chinq louis! Trente-chinq louis!&#8221;<br/>
<br/>
Avec le temps, i'vint &agrave; y prendre un mio pus d'int&eacute;th&ecirc;t.<br/>
<br/>
I'vint &agrave; d&ecirc;couvri que le &#8220;Weather Forecast&#8221; &eacute;tait tr&eacute;jous correct, que nou pouvait s'fier tchi sorte d'temps qu'i' s'en allait faithe le lendemain, et chenna li &eacute;tait bain utile pour le travas d'sa ferme.<br/>
<br/>
L'app&eacute;tit vint en mangeant et Ma&icirc;t'e Cli&eacute;m vint &agrave; r&eacute;aliser que ch'tait un v&eacute;thitablye pliaisi d'&ecirc;tre assis dans sa grand' cha&icirc;the avec ses pids dans l'&acirc;tre et sa pipe au bec &agrave; &ecirc;couter des concerts de Londres et ailleurs, pourtchi que bain des gens avaient payi treis ou quatre chelins pour un billet, tandis qu'li, il avait tout chenna pour rain.<br/>
<br/>
Mais comme i' disait &#8220;Ch'est bain au mains, oppr&egrave;s aver payi trente-chinq louis pour l'instrument&#8221;.<br/>
<br/>
Le pouore vi n'a jamais seu qu'i' faut qu'les bat'ties &ecirc;lectriques saient erchergies p&eacute;riodiquement et que v'l&agrave; tchi cou&ocirc;te un chelin ou deux ch&acirc;que feis.<br/>
<br/>
Ma&icirc;t'e Cli&eacute;m paie tout chenna sans l'saver.<br/>
<br/>
Sa ni&egrave;che a fait un arrangement avec le gar&ccedil;on du bouochi, qui vaint avec san m&ocirc;teur toutes les s'maines.<br/>
<br/>
Il emporte les bat'ties en ville pour les faithe arrangi et les rapporte la s'maine en r'venant, et tout va sus l'compte du bouochi.<br/>
<br/>
Comme oulle en a un double &#8220;set,&#8221; san &#8220;wireless&#8221; marche touos les jours et Ma&icirc;t'e Cli&eacute;m n'en est pas pus savant.<br/>
<br/>
Comme i' comprend l'Fran&ccedil;ais bain mus que l'Angliais i' pr&eacute;f&egrave;the que sa ni&egrave;che le mette en rapport avec les stations d'Paris mais ou li dit souvent que l'vent est contraithe ou li donne tchique autre extchuse, quand ou veurt le programme Anglais, qu'est bain pus &agrave; san go&ucirc;t.<br/>
<br/>
Chein qu'ou pr&eacute;f&egrave;the lyi, est &#8220;Dance Music&#8221; qui s'donne d&eacute;pis onze heuthes &agrave; m&icirc;ni&egrave;t et ou reste souvent &agrave; bas pour en joui oppr&egrave;s que Ma&icirc;t'e Cli&eacute;m est couochi.<br/>
<br/>
Mais chenna a qu&acirc;si 't&eacute; la cause qu'oulle a perdu san &#8220;wireless&#8221; tout-&agrave;-fait.<br/>
<br/>
I'y a tchique temps Mess de Caen se r&egrave;veilly en sursaut et i' li semblyi ou&iuml; d'la musique.<br/>
<br/>
Il &ecirc;couti pour une minute ou deux et s'aperchu que les f'n&ecirc;tres tr&eacute;sonnaient comme i'font quand i' y a un tremblyement d'terre.<br/>
<br/>
Comme v'la tchi continuait tout l'temps, i' se l'vi pour s'asseuther tch'est qu'chenna voulait dithe.<br/>
<br/>
I'r'gardi &agrave; sa montre et vi qu'il appr&eacute;chait d'm&icirc;ni&egrave;t et ne pouvant y aver &agrave; ches heuthes-l&agrave; i's' d&eacute;cidi de d'valler en bas pour sonder l'myst&egrave;the.<br/>
<br/>
I' mins ses cauches et sauti dans ses braies et prenant sa chandelle &agrave; sa main, descendi.<br/>
<br/>
Quand il ouvri la porte de la tchuisine il eut un choc comme i' n'avait jamais ieu d'sa vie.<br/>
<br/>
La tablye et les cha&icirc;thes avaient 't&eacute; toutes tass&eacute;es dans un coin d'l'appartement, le &#8220;wireless&#8221; marchait &agrave; toute vitesse et sa ni&egrave;che, qu'i' comptait qu'i' y avait d's heuthes qu'oulle 'tait couochie &eacute;tait &agrave; danser un &#8220;Fox-Trot&#8221; avec le domestique!<br/>
<br/>
Ma&icirc;t'e Cli&eacute;m vint futhieux et s'mins &agrave; juther sus la pouore hardelle et l'domestique li, profiti de l'occasion pour se faufiler hors de la maison.<br/>
<br/>
Le bouonhomme la m'nichi qu'i' s'en allait prendre sa hache le lendemain au matin et mettre le maudit &#8220;Wireless&#8221; en minchons.<br/>
<br/>
I'n'le f&icirc;t pas tout-d'm&ecirc;me car l'id&eacute;e que ch'aithait 't&eacute; un sacrifice de trente-chinq louis le fit r&eacute;fl&eacute;chi un mio et r'prendre san bouan sens.<br/>
<br/>
Mais d&eacute;pis chute seth&eacute;e-l&agrave; i' n'y r'a pas ieu de &#8220;Dance Music!&#8221;<br/>
<br/>
Ma&icirc;t'e Cli&eacute;m &agrave; donn&egrave; l'ordre que d&egrave;s que l'moussieu qu'annonce le programme a dit &#8220;Goodnight everybody, Goodnight,&#8221; i' faut frumer tout et que tout l'monde aille se couochi.<br/>
<br/>
Quand au domestique, i' fut treis jours hors, car il avait peux de r'envisagi l'bouonhomme.<br/>
<br/>
Mais quand i'r'vint &agrave; la fin pour cherchi ses habits, le sieur De Caen fut bain content de la r'prendre afin d'&ecirc;viter un scandale, car les vaisins c'menchaient d&ecirc;j&agrave; &agrave; se d'mander tch'est qui pouvait en &ecirc;tre d&eacute;venu.<br/>
<br/>
Chein qu'est p't-&ecirc;tre &agrave; r'gretter ch'est qued&eacute;pis que l' &#8220;Wireless&#8221; est install&eacute; siez Mess De Caen, ni li ni sa ni&egrave;che ne r'ont jamais 't&eacute; &agrave; la Chapelle.<br/>
<br/>
Ma&icirc;t'e Cli&eacute;m sou&ocirc;chaint qu'il entend de bain miyeu services siez-li au Dimanche au s&eacute; et pis il a caltchul&euml; que comme i' mettaient ch&agrave;tchun douze sous dans l'assiette pour la collecte ch'est un chelin d'sauv&eacute; par Dimanche et que dans &agrave; peu pr&egrave;s treize ans et d'mi il aitha sauv&eacute; ses trente-chinq louis.<br/>
<br/>
<i><a href="gwdec.html">Caouain</a></i> <br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="cahouain_wireless.html">Ma&icirc;t'e Cli&eacute;ment d'Caen et l'wireless</a><p>
<li><a href="trantchilleradio.html">Une Seth&eacute;e Trantchille</a><p>
<li><a href="setheetrantchille.html">Une Seth&eacute;e Trantchille</a><p>
<li><a href="libradio.html">M&eacute;mouaithes d&eacute; la Lib&eacute;th&acirc;tion</a><p>

<li><a href="television.html">La T&eacute;l&eacute;vision</a><p>
<li><a href="gdftelevision.html">La t&eacute;l&eacute;vision</a><p>
<li><a href="gdftelevision2.html">Les d'vis du Bouan'homme George</a><p>
<li><a href="rediffusion.html">Rediffusion</a><p>
<li><a href="radio.html">&Ecirc;missions d'Radio J&egrave;rri en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/wireless.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
</HTML>

