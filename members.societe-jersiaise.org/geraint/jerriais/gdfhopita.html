<HTML>

<!-- Mirrored from members.societe-jersiaise.org/geraint/jerriais/gdfhopita.html by HTTrack Website Copier/3.x [XR&CO'2014], Tue, 15 Jul 2025 13:53:11 GMT -->
<HEAD>
<TITLE>L'H&ocirc;pita</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'H&ocirc;pita</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<i>L&eacute; 30 septembre, 1972</i><br/></font>
<br/>
<img src="hopita.jpg" width="250" alt="L'H&ocirc;pita" title="" border="0" align="right" />
Moussieu l'R&eacute;dacteu,<br/>
<br/>
J'm'&egrave;rsouveins qu&eacute; quand j'tais mousse l's anciens avaient horreur d'aller &agrave; l'H&ocirc;pita. Dans chu temps-l&agrave;, sans doute, les jannes prannaient soin d'lus anciens. i' n'y avait pon un janne m&eacute;nage tchi n'avait pon un grand'p&eacute;the ou eune grand' m&eacute;the, et tchiquesfais les deux, assis aupr&egrave;s du feu quand nou-s-allait les vaie au s&eacute;, et i' n'y avait qu&eacute; l's anciens tchi n'avaient pon p&egrave;rsonne &agrave; les souangni tch'allaient &agrave; l'H&ocirc;pita. D&eacute; nouos jours tout est changi. Les jannes veulent lus mathier, acater un moto, eune t&eacute;l&eacute;vision et Bouan Dgieu sait tchi, tout en m&egrave;tme temps, et comme les nouvieaux mathi&eacute;s ont souvent &agrave; travailli touos les deux pour pouver payi pour tout chu luxe-l&agrave;, i' n'ont ni l'temps ni l'encly&icirc;n d'souangni les vi&egrave;rs. Et pis, &eacute;tout, i' faut admettre qu&eacute; les gens vivent pus vi&egrave;rs que d'aut'fais, et qu&eacute; quand i' d'veinnent grabataithes nou n'peut pon s'attendre qu&eacute; la janne femme s'en va pouver rester &agrave; la ma&icirc;son niet et jour &agrave; les souangni. et les gens n'ont pus l'horreur d&eacute; l'H&ocirc;pita tch'il' avaient dans l'temps jadis.<br/>
<br/>
J'peux dithe, auve connaissance d&eacute; cause, qu&eacute; j'en avons eune bouanne H&ocirc;pita, ich&icirc;n en J&egrave;rri, car j'y ai p&acirc;ss&eacute; eune tch&icirc;nzaine d&eacute; jours &agrave; ches drein. J'peux affirmer qu'oulle est &agrave; la hauteu d'autcheune au monde. La &quot;Neuve Aile&quot;, comme la nouvelle partie est appel&eacute;e, est absol&ucirc;ment mod&egrave;rne, l&eacute; soin donn&eacute; par les nosses et lus a&icirc;gues est prfait, et la nou&ocirc;rrituthe est excellent. Touos les jours, nou-s-a l'chouaix d'un m&eacute;nu pour l&eacute; lendemain, et y'a tout pliein d'vari&ecirc;t&eacute;. Pour un vyi comme m&eacute; tchi d'meuthe tout seu ch'tait un bieau c'menchement d'jour d'&ecirc;t' r&ecirc;vilyi d'bouanne heuthe par eune belle nosse tch'apportait eune bouanne t&acirc;ss&eacute; d'th&eacute;e pour vouos huilet l'g&ocirc;syi. I' sont m&egrave;rveilleuses, ches nosses-l&agrave;. J'crai tch'il' avaient chouaisi les miyeuthes pouor souangni d'm&eacute; dans l&eacute; &quot;Le Quesne Ward&quot;, et si j'avait 't&eacute; janne... enf&icirc;n, i' faut la&icirc;ssi l'affaithe d'en par l&agrave;. Eune chose est bein c&egrave;rtaine, nou n'peut pon &ecirc;t' janne deux fais. I' faut mouothi janne ou vivre vyi!<br/>
<br/>
Eune chose plia&icirc;sant &eacute;tout, est qu'les grosses t&ecirc;tes d&eacute; nouotre H&ocirc;pita prannent un &icirc;nt&eacute;th&ecirc;t p&egrave;rsonnel dans les malades. Mad'moua&icirc;selle Renouf, la Matronne, fait eune touann&eacute;e d'temps en temps et d'mande &agrave; tout l'mode comment tch'i' sont et s'i' y'a rein qu'ou peut faithe d&eacute; pus pour lus confort. ch'est charmant d'sa part quand nou pense &agrave; sa grand' responsabilit&eacute; administrative.<br/>
<br/>
J'tais dans eune chambre &agrave; deux p&egrave;rsonnes, et duthant les preunmi&eacute; dgiex jours qu&eacute; j'tais-l&agrave;, j'eus la chance d'aver l'Sieur Alfred Allo, d'<a href="st_jean.html">St. Jean</a>, comme compagnon. V'la tchi m'donnis l'privil&egrave;ge d&eacute; bailli d'ma becque auve li en J&egrave;rriais &agrave; londgieu d'jours, et comme j&eacute; n'sai pon trop bein l'Angliais ch'tait plia&icirc;sant d'pouver bavardaer dans la langue mat&egrave;rnelle. et sa charmante femme nouos apportait un bieau sou&ocirc;ri sus sa fache touos les si&egrave;rs auve des flieurs et des fruits. et j'avais ma ch&acirc;re de v&icirc;siteurs &eacute;tout - j'n'ai m&egrave;me pon d'run dans la g&acirc;zette pour les nommer tous - et d'm&egrave;me nou s'gardait au ras d'chein tchi s'p&acirc;ssait dans la campangne. Pus tard, man compangnon d'chambre fut Messire George Binney, DSO. Un charmant et dist&icirc;ndgi moussi. J'ai r'gret d'aver veu san d&eacute;c&egrave;s dans la g&acirc;zette &agrave; ches drein.<br/>
<br/>
Ieune des ra&icirc;sons qu'nouos anciens n'aimaient pon l'id&eacute;e d'aller &agrave; l'H&ocirc;pita 'tait probabli&eacute;ment viyant qu'oulle 'tait p&ucirc;t&ocirc;t associ&eacute;e dans les vi&egrave;rs temps auve l&eacute; soin des pauvres. &quot;La Ma&icirc;son des Pauvres&quot;, successeur &agrave; l'ancienne Chapelle d&eacute; La Madeleine, avait 't&eacute; l'&egrave;rfuge des pauvres dans les tch&icirc;nzi&egrave;me et seizi&egrave;me si&eacute;cl'yes. Un Acte d&eacute; la p&acirc;raisse d&eacute; <a href="st_helyi.html">St. H&eacute;lyi</a> en date du 27 septembre, 1767 (nouos dit l'avocat Edmund Toulmin Nicolle dans san livre &quot;The Town of St. Helier&quot;), mentionne qu&eacute; chutte ma&icirc;son-l&agrave; 'tait en ruinnes, et l'24 d&eacute; janvyi, 1772, l'<a href="connetable.html">Conn&ecirc;tabl'ye</a> fut autoris&eacute; d'la vendre.<br/>
<br/>
I' s'adonnit que Dlle. Marie Mauger, veuve de Fran&ccedil;ois Bartlett, d&eacute;c&eacute;d&eacute;e en 1741 et inhum&eacute;e dans l'ch&icirc;nm'tchi&eacute;the d&eacute; <a href="st_brelade.html">St. Br&eacute;lade</a> l&eacute; 26 d'ao&ucirc;t d&eacute; ch't ann&eacute;e-l&agrave;, avait la&icirc;ssi trais mille louis dans san testament pour b&acirc;ti un h&ocirc;pita. ch'tait un tas d'sou dans chu temps-l&agrave;, et l'&icirc;nscription sus san mon&ucirc;ment dans l'ch&icirc;nm'tchi&eacute;the nouos dit tch'i' fut &ecirc;rigi en v&egrave;rtu d'un acte des <a href="etats.html">&Ecirc;tats</a> d'l'&icirc;le. En 1750, Philippe Bandinel, seigneur d&eacute; M&eacute;l&egrave;ches, donnit l't&egrave;rrain n&eacute;cessaithe pour b&acirc;ti l'H&ocirc;pita, mais ou n'fut pon c'menchi d&eacute;vant 1765 viyant tch'i' y'eut des causes d&eacute;vant la Cour entouor l&eacute; testament. Enf&icirc;n, l&eacute; don d'Madanme Bartlett v&icirc;nt just&eacute;ment en temps. Les pauvres tch'&eacute;taient dans la vielle Maison des Pauvres f&ucirc;drent havr&eacute;s dans l'H&ocirc;pita qu'sa g&eacute;n&eacute;r&ocirc;sit&eacute; avait b&acirc;ti.<br/>
<br/>
Ou n'fut pon sans av&acirc;rie, l'H&ocirc;pita. Y'avait un tas d'soudards (des r&eacute;dguli&egrave;rs env'y&eacute;s pour prot&eacute;gi l'&Icirc;le d&eacute;pis la <a href="batjer.html">Dg&egrave;rre d&eacute; J&egrave;rri</a> d&eacute; deuxans d'vant) louogis d'dans, et ou fut d&ecirc;truite pas eune expl&ocirc;sion d'poudre en 1783. Ou fut r'b&acirc;tie et ouv&egrave;rte l&eacute; 8 janvyi, 1793, pour erhavrer les pauvres d&eacute; l'&Icirc;le.<br/>
<br/>
En entrant par la grand' porte d&eacute; d'vant, nou vait eune liste des beinfaiteurs et beinfaitrices tch'ont, avau l's ann&eacute;es, donn&eacute; des sou par testament ou autr&eacute;ment pour san maintchein et agrandissement. En 1828, Charles Rob&icirc;n, &Ecirc;tchuyer, donnit &pound;3,000. En 1948, Mme. Ann Alice Raynor donnit, par testament, &pound;305,000. Et en 1960 ch'fut Mme. Elvina Ann Hill tchi fut beinfaitrice au montant de &pound;5,739. Y'en a bein d'autres. J'n'ai mentionn&eacute; qu'les cheins tch'ont contribu&eacute; trais mille louis et pus. J'vouos asse&ucirc;the qu&eacute; ch'est eune bouanne pliaiche &agrave; la&icirc;ssi des <a href="sousvoc.html">sou</a> quand nou s'en va pour l&eacute; drein viage tchi n'a pon d&eacute; r'tou, car J&egrave;rri peut &ecirc;t' bein ordgilleux d&eacute; s'n H&ocirc;pita!<br/>
<br/>
<i><a href="lefeuvre.html">George d'La Forge</a></i><br/>
<br/>
&nbsp;<p>

<i>Des v&egrave;rrinnes dans la Chapelle d&eacute; l'H&ocirc;pita:</i><p>
<div align="center"><table border="0"  width="600">
    
      <tr><!-- Row 1 -->

     <td><center><a href="verrinnehopbate.jpg"><img src="verrinnehopbate.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
     <td><center><a href="verrinnehop3femmes.jpg"><img src="verrinnehop3femmes.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
     <td><center><a href="verrinnehopprodigue.jpg"><img src="verrinnehopprodigue.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
     <td><center><a href="verrinnehopsamathitain.jpg"><img src="verrinnehopsamathitain.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
  </tr>
<tr>
     <td><center><a href="verrinnehopnolimetangere.jpg"><img src="verrinnehopnolimetangere.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
     <td><center><a href="verrinnehopdgethi.jpg"><img src="verrinnehopdgethi.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
     <td><center><a href="verrinnehopcrouaix.jpg"><img src="verrinnehopcrouaix.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
     <td><center><a href="verrinnehoppids.jpg"><img src="verrinnehoppids.jpg" height="300" alt="La Chapelle d&eacute; l'H&ocirc;pita"></a><br></center></td><!-- Col 3 -->
  </tr>
  
</table></div><p>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="medvoc.html">La m&eacute;d'cinne en J&egrave;rriais</a><p>
<li><a href="pmhopita.html">Ph'lip va &agrave; l'H&ocirc;pita</a><p>
<li><a href="hopita_adlm.html">&Agrave; l'h&ocirc;pita</a><p>
<li><a href="pmnurses.html">Merrienne on Nurses and Operations</a><p>
<li><a href="pmmus.html">Ph'lip Va Sus L'mus</a><p>
<li><a href="gdfnosses.html">Les nosses</a><p>
<li><a href="cahouain_turc1.html">Je r'sis hors du Dispensaithe</a><p>
<li><a href="pmfaillyi.html">Ph'lip est ocquo faillyi</a><p>
<li><a href="pmvaccination.html">La Vaccination</a><p>

<li><a href="pmmalades.html">Des malades &agrave; Portinf&eacute;</a><p>
<li><a HREF="gdfrmiedes.html">Des r'mi&egrave;des du temps p&acirc;ss&eacute;</a><p>
<li><a href="gdfdoctrinnnie.html">La doctrin'nie du temps pass&eacute;</a><p>
<li><a href="painhealth.html">The Old Lady's Health Improves too Rapidly</a><p>
<li><a href="paindoctor.html">First Doctor Being an Ass - Another is Called in</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
<li><a href="paintherapeutics.html">Modern Therapeutics and Mrs. Pain</a><p>
<li><a href="assembliee/rmiedes.html">Les r'mi&egrave;des</a><p>
<li><a href="gdfrmiedes3.html">R'mi&egrave;des d&eacute; nouos vielles gens</a><p>
<li><a href="gdfahans.html">Av'-ous d's ahans?</a><p>
<li><a href="cahouaingrantez.html">Je n'peux pas vos en &ecirc;crithe bain long chute semaine...</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfhopita.html by HTTrack Website Copier/3.x [XR&CO'2014], Tue, 15 Jul 2025 13:53:11 GMT -->
</HTML>

