<HTML>

<!-- Mirrored from members.societe-jersiaise.org/geraint/jerriais/moralisings.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
<HEAD>
<TITLE>Moralisings on the Vanity of Riches</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Moralisings on the Vanity of Riches</h2></font></center><p>

D'pis qu'j'avons r'nonchi a la succession d'chu milliounaithe Am&eacute;thitchin, et qu'nous a r'prins san p'tit boulant coumme d'amor, y'a coumme eunne impression de tristesse sus not' m&ecirc;nage. Ch'est i drole? Che n'tait qu'pour rithe que l'Editeu nos avait fait faithe touos ch&egrave;s cartchulles la: eh bin! I'cr&eacute;thait non, nos gens s'etaient moni&eacute;thement mins dans la t&ecirc;te que ch'tait pour de bon. Pour un mais d'temps, j'avons coumme tchi ditait rouol&eacute; dans l'or. J'avons puchi des louis au tas; puche et puche oquo! et a ch't'heu nous est coumme &egrave;spithot&eacute;s de se r'vaie a gages sus eunne gazette.<br>
<br>
Pour quant a m&eacute;, j'vos asseuthe que j'peux met la main gauche sus l'&eacute;stouma d'man fro d'indjienne, et dithe avec <a href="zecharie8.html">Zacharie</a>: &quot;Eunne crote de pain l&agrave; ou-&egrave;s qu'nous est touos d'accord vaut mus qu'un Palais parmi des n&acirc;djeurs.&quot; Mais ch'est diff&eacute;thent pour ma fille qu'est oquo trop jeunne pour av&eacute; fait l'&eacute;xp&eacute;thience que les plaisiers de la terre &#150; ch'n'est que d'la chendre. Ou rumine hardi, ma pouore Lonore. Ou rumine trop et n'p&acirc;sle pas assez! Ou reste a r'gard&eacute; les ribans d'san chap&eacute; qu'ont t&eacute; d&egrave;steints par la plyie; ou soupithe endr&eacute;t sa blouse tchi crochte en d'vant quand la mode est d'crochet&eacute; en dri&eacute;the; ou n'veurt pon vaie san bouan fro viyant qui n'est pon fendu sus l'cot&eacute;; ou r'fuse de marchi a pid d'pis qu'il a 'tait fait mention d'eunne p'tite carosse a &acirc;ne. Ou n'trouve rin d'sen gout, et n'veurt m&ecirc;me pas chant&eacute; la sgonde au cantique du s&eacute;.<br>
<br>
Mais &egrave;smoques t&eacute; don, ma pouore Lonore, que j'lis dit toutes les demi-heuthes. Chante, saute, ris, trimousse t&eacute;, fait tchiq chose; mais n'reste pon l&agrave; coumme eunne &egrave;smanus a r'gard&eacute; les moques se torchi l'sailes avec lus gambes!<br>
<br>
Et Piteur, l&icirc;: d'pis qu'y'a yeu mention d'<a href="hitres.html">hytres</a>, de vin, d'caf&eacute;, et d'boutelle de tchiq' chose sus l'dr&eacute;cheux, n'a pas eunne bouonne patholle a nos dithe. I' h&ecirc;nique sus tout ch'que j'lis couq! La mouothue est tral&eacute;e, l'pain est halit&eacute;, la soupe ch'est du ouache: i' s'mint en col&eacute;the hier au s&eacute; viyant qu'y'avait du mou&ecirc;zi sus la gl&eacute;e!<br>
<br>
Ch'est pitchabye! Ne v'la not' &quot;home&quot; shens-d'sus-d'sous, simpli&eacute;ment pour av&eacute; suppos&eacute; que j'taimes riches: tch&egrave;s que ch'sait si nou y'&eacute;tait pour de bon? J'en fr&eacute;mis d'jour, et la niet j'en sis engrout&eacute;e.<br>
<br>
Mais ne v'la les bieaux jours qui s'appr&eacute;chent! B&eacute;tot l'Solet litha, les sycomores pous'ont, les p'tits ou&ecirc;sieaux chant'ont, et la terre pouss'a san get, coumme ou fait touos l'sans dans l'temps du vr&eacute;ch: j'rumine un plian d'emn&eacute; Piteur et Lonore dans la Campannne flieuthie. J'emport&eacute;thais eunne bouochie dans un ponnyi, nou s'assi&eacute;tha dans un clios, souos un <a href="pommiers.html">poummi</a> en flieur, Lonore se f'tha un collyi d'm&eacute;rgots coumme quand oul 'tait en court, Piteur me tchiendra la main coumme quand j'taimes engagis; et nou r'vindra tous coumme des p'tites clioches ensembye.<br>
<br>
<i><a href="brambilo.html">LAIZ&Eacute; PAIN</a></i><br>
<i>25 d&eacute; F&eacute;vri 1914</i><br>
<br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="sousvoc.html">L&eacute; vocabulaithe des sou en J&egrave;rriais</a><p>
<li><a href="esriches.html">Suppliquation &egrave;s Riches</a><p>
<li><a href="rapineux.html">Le Rapineux</a><p>
<li><a href="jeunhom.html">Un Jeune Homme d'ach'tte heure</a><p>
<li><a href="cashbox.html">L&eacute; Caouain et la &#147;cash-box&#148;</a><p>
<li><a href="banquedepargnes.html">Banque d'&Ecirc;pargnes</a><p>
<li><a href="gdfbanqueroutes.html">Banqueroutes!</a><p>
<li><a href="souhaitproverbe.html">Le souhait du Vier G&agrave;r&ccedil;on</a><p>
<li><a href="caudle5l.html">Les Chinq Louis</a><p>
<li><a href="painwages.html">Higher Wages All Round - and the Result!</a><p>
<li><A HREF="si.html">Si...</A><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/moralisings.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
</HTML>
