<HTML>

<!-- Mirrored from members.societe-jersiaise.org/geraint/jerriais/gdftroublye.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>L'troubl'ye en g&acirc;ngne!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'troubl'ye en g&acirc;ngne!</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<i>L&eacute; 12 d'ao&ucirc;t, 1972.</i><br/></font>
<br/>

Moussieu l'R&eacute;dacteu,<br/>
<br/>
S'en p&acirc;sse-t-i' ches jours, man bouanhomme! V'la tchi vouos fait qu&acirc;si penser au p&acirc;ssage dans la <a href="biblye.html">Bibl'ye</a>: &quot;<i>car les n&acirc;tions lus entr'-h&egrave;rtch&icirc;ngn'nont entr&eacute; ieux, et les rouoyaumes entr&eacute; ieux, et y'&eacute;tha des trembli&eacute;ments d't&egrave;rre par des bords, et y'&eacute;tha des fanminnes et des troubl'yes, et ches-ch&icirc;n sont les c'menchements des peines.</i>&quot; (<a href="mar13_biblye.html">St. Marc, Ch. XIII</a>, V. 8.)<br/>
<br/>
Esp&eacute;thons quand m&egrave;me qu&eacute; j'n'avons pon 'couo arriv&eacute; au point qu&eacute; touos les troubl'yes tchi tracassent l&eacute; menode d'&agrave; ch't heu n'sont qu'un c'menchement d'un temps acouo pi&eacute;the &agrave; v'nin. Mais n&eacute; v'la deux fais dans ma vie qu'nou vait d's'&ecirc;v&egrave;nements tchi m'font craithe qu&eacute; des gens peuvent &ecirc;t' cruels &agrave; outrance. <a href="hitleur.html">Hitler</a> et ses compangnons cr&icirc;nminnels, par exempl'ye, tchi pouvaient ordonner l'machacre d&eacute; millions d'Juis - hommes, femmes et &ecirc;fants tchi n'avaient pon fait d'ma &agrave; p&egrave;rsonne. Et pon seulement ch'la, mais d'les d&ecirc;truithe en blio en l's'&ecirc;touffant touos nus auve des gaz empouaisonnants et pis br&ucirc;ler lus corps dans des fours cr&eacute;matouaithes!<br/>
<br/>
&Agrave; m'n id&eacute;e, les membres d&eacute; l'arm&eacute;e ill&eacute;gale tchi s'appelle I.R.A. et tchi sont &agrave; tither les soudards et d'aut' p&egrave;rsonnes dans l'Nord d&eacute; l'Irlande, n'agissent pon comme des gens c&icirc;vil&icirc;s&eacute;s ni n'tout. Peut-i' y'aver pi&eacute;the qu&eacute; d'env'yer des mousses &agrave; pliaichi des bombes dans les ma&icirc;sons, et pitchi des pi&egrave;rres et des boutelles &egrave;s soudards, sachant qu'les soudards n&eacute; s&eacute; r'binfr&eacute;thont pon ni n'lus f'thont pon d'ma viyant tch'i' sont mousses? Y'avait m&egrave;me un cas mentionn&eacute; dans la g&acirc;zette l'aut' jour o&ugrave;'est qu'les mousses 'taient &agrave; pitchi des pi&egrave;rres et &agrave; endommagi eune ambulance tch'&eacute;tait en train d'porter un bliess&eacute; &agrave; l'h&ocirc;pita aupr&egrave;s qu'san compangnon v'nait d'&ecirc;t' tu&eacute;. Peut-i' y'aver rein d'pus l&acirc;che d&eacute; la part du I.R.A et des pathents d'ches mousses-l&agrave;? Et la chose tch'est absol&ucirc;ment incomprannabl'ye est que l&eacute; I.R.A. n'h&eacute;site pon d&eacute; tither des gens, m&egrave;me quand i' sont &agrave; &ecirc;prouver &agrave; s'couothi les bliess&eacute;s &ecirc;tendus sus l'pav&eacute;. Nou-s-en fr&eacute;mit quand nou-s-y pense!<br/>
<br/>
M&egrave;me en Angli&egrave;t&eacute;rre, pays r'nomm&eacute; partout l'monde comme &eacute;tant l'champion d'l'ordre, d'l'humannit&eacute; et d'la louai, y'a un tas d'malfaiteurs &agrave; ch't heu tchi sont arm&eacute;s et tchi tuent la police et volent les banques en pliein jour. L'aut' s&eacute;, un janne &quot;policeman&quot; d&eacute; 21 ans tchi n'avait 't&eacute; qu'un an dans la police et sept s'maines mathi&eacute;, fut tith&eacute; par iun d'ches malfaiteurs quand il 'tait &agrave; faithe sa ronde &agrave; Coventry. L&eacute; minnistre dit &egrave;s milles p&egrave;rsonnes tch'all&icirc;drent &agrave; l'ent&egrave;rrement: &quot;Chutte trag&eacute;die patha&icirc;t aver d&ecirc;j&agrave; 't&eacute; oubli&eacute;e. Un tas d'gens sont &ecirc;tonn&eacute;s viyant qu'chose pathelle peut s'arriver sans boulev&egrave;rser tout l'va&icirc;sinn&eacute;. Si ch'la s'&eacute;tait arriv&eacute; y'a v&icirc;ngt ans, toute la n&acirc;tion en &eacute;thait ieu un choque.<br/>
<br/>
&quot;Est-che qu&eacute; les moeurs d&eacute; la vie actualle ont tellement d&ecirc;t&eacute;riori&eacute; qu&eacute; la violence patha&icirc;t &ecirc;t' d&eacute;v'nue acceptabl'ye comme &ecirc;v&egrave;nement ordinnaithe d&eacute; touos les jours? Ch&eacute; s'sait-i' qu&eacute; la t&eacute;l&eacute;vision &eacute;thait ieu tchiquechose &agrave; y faithe? Si j&eacute; v'nons accou&ocirc;teunm&eacute;s &agrave; vaie les sc&egrave;nes d&eacute; tue&ucirc;thies et d'violence qu'ou nouos montre si souvent, v'la tchi nouos fait-i' penser - sans s'en app&egrave;rch&eacute;ver ni l'vouler - qu'ch'est tout partie d'la vie qu&ocirc;tidienne? Si ch'est d'm&egrave;me, il est temps qu&eacute; j'&egrave;rqu&eacute;menchons &agrave; adopter les moeurs du temps jadis, l'appr&eacute;ci&acirc;tion des bouannes qualit&eacute;s d'la vie - d'v&eacute;, louoya&ucirc;t&eacute;, &icirc;nt&eacute;grit&eacute; et l'&ecirc;ffort d&eacute; vivre pa&icirc;sibli&eacute;ment auve ses va&icirc;sins.&quot;<br/>
<br/>
La violence et l'anarchie sont l'singne d'eune maladie tchi c'menche &agrave; dominner l'monde. Nou n'est m&egrave;me pon en se&ucirc;thet&eacute; &agrave; ch't heu dans l's avions des n&acirc;tions les pus civil&icirc;s&eacute;es. En prannant avantage du fait qu&eacute; l'cap'taine est ench&egrave;rgi d'la se&ucirc;thet&eacute; d'ses chents p&acirc;ssagi&egrave;rs des mille pids en l'air les malfaiteurs l&eacute; m'nichent auve l&eacute; pistolet &agrave; l'ouothelle et s'font transporter siez les <a href="pmcommunist.html">Communistes</a> d'Cuba ou les pays Arabes, et exigent des grosses sommes d&eacute; sou en m&egrave;me temps.<br/>
<br/>
En <a href="etatsunnis.html">Am&eacute;thique</a>, les cours d&eacute; justice donnent tant d'privil&egrave;ges &egrave;s malfaiteurs tchi sont poursuivis qu&eacute; la police a d'la peine &agrave; les faithe peunni. Et pis l's Angliais, comme l's Am&eacute;thitchains, ont aboli la peine d&eacute; mort. V'la tchi veurt dithe qu&eacute; les meurtriyeurs peuvent tuer les gens sans ristchi pus qu'tchiques ann&eacute;es en prison, m&egrave;me tch'i' s'saient cond&acirc;mn&eacute;s &agrave; la prison pour la vie. En Am&eacute;thique, i' sont lib&eacute;th&eacute;s d'vant bein d's ann&eacute;es s'i' sont d'bouanne condite comme prisonni&egrave;rs car i' n'y'a pon assez d'run pour y louogi touos les cond&acirc;mn&eacute;s &agrave; m'suthe qu&eacute; l'temps va, et i' faut les lib&eacute;ther pour donner lus pliaiches &egrave;s nouvieaux v'nus. Ch'est vrainment eune affaithe d'affaiblyissement d'la justice et d'l'augment&acirc;tion du crinme.<br/>
<br/>
O&ugrave;'est qu'tout chu tripot-l&agrave; s'en va nouos m'ner? N'est-i' pon temps qu'les gens r'qu&eacute;menchement &agrave; aller &agrave; l'&eacute;glyise et ouvri la Litourgie pour &egrave;rciter la Litanie et d'mander au Bouan Dgieu &quot;<i>Qu'i' t'plia&icirc;the d'&icirc;nspither &agrave; toutes les n&acirc;tions l'unnion, la paix, et l'accord&eacute;ment; et d'nos donner un tchoeu encly&icirc;n &agrave; t'aimer et &agrave; t'craindre, et &agrave; vivre souongneusement s'lon tes c'mandements.</i>&quot;.<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="crinme.html">L&eacute; cr&icirc;nme et la louai</a><p>
<li><a href="gdfmefaits.html">M&ecirc;faits et finnances</a><p>
<li><a href="adlmrat.html">As-tu payi ton r&acirc;t?</a><p>
<li><a href="mancrime.html">Man Crime</a><p>

<li><a href="gdfmalin.html">L&eacute; Malin Esprit</a><p>
<li><a href="gdfmaladie.html">Un tas d'maladie!</a><p>
<li><a href="gdfrmiede.html">L&eacute; r'mi&egrave;de</a><p>
<li><a href="pendards.html">Vive &agrave; jamais le parti des Pendards</a><p>
<li><a href="gibet.html">Gibet</a><p>
<li><a href="pmbellemethe.html">Ph'lip et sa bellem&egrave;the</a><p>
<li><a href="gdfviolence.html">La violence en g&acirc;ngne!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftroublye.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>

