<HTML>

<!-- Mirrored from members.societe-jersiaise.org/geraint/jerriais/pmjouaie2.html by HTTrack Website Copier/3.x [XR&CO'2014], Tue, 15 Jul 2025 13:52:02 GMT -->
<HEAD>
<TITLE>Grande Jouaie &Agrave; Portinf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Grande Jouaie &Agrave; Portinf&eacute;</h2>
Merrienne est grand-grand-m&egrave;the</font></center><p>


<font size="-1"><i>&Agrave; Portinf&eacute;,</i><br/>
<i>Saint Ou,</i><br/>
<i>Jeudi au s&eacute;.</i><br/></font>
<br/>
Moussieu l'Editeu,<br/>
<br/>
Y'a d'la jouaie siez-nous aniet, et la Merrienne n'sait pas tch&egrave;squ'ou fait &agrave; maintchi du temps, et tout parsque pour le preunmi&eacute;e fais, ouile est grand-grand-m&eacute;the - comme si l'monde n'avait jamais veu chonna d'vant.<br/>
<br/>
J'avions seu pour tchique temps que la p'tite Is&acirc;b&eacute;, femme du tra&icirc;si&egrave;me fils &agrave; Bram, &eacute;tait dans ch't'&ecirc;ta-l&agrave;, et ma pou&ocirc;re Merrienne, tch'&eacute;thait deu sav&eacute; mus a s'n'&acirc;ge, m'avait &ecirc;villyi p&ucirc;s d'une fais derni&egrave;thement pour m&eacute; dithe qu'oulle 'tait seuze et certaine que l'Is&acirc;b&eacute; attrap'thait tchique ma, car ou n'avait que djais-huit ans et n'avait autchune exp&eacute;thience.<br/>
<br/>
&#8220;Tu v&ecirc;rras, Ph'lip,&#8221; ou m'dit l'autre niet, &#8220;que y'&eacute;tha tchique accident, et qu'la pou&ocirc;re jeune femme attraptha tchique av&acirc;rie tchi la mettra &agrave; l'H&ocirc;pita. Quant &agrave; l'efant, j'craithai tch'il est v'nu sain et sauf quand je l'v&ecirc;rrai.&#8221;<br/>
<br/>
J'li dis que s'ou me r&ecirc;viliyait une autre fais pour me conter chu gniolin-l&agrave;, j'm'en ithais couochi dans l'&ecirc;tablye. &#8220;La seule av&acirc;rie que j'crains,&#8221; j'li dis, &#8220;ch'est des jumieaux, car oulle en a toute appathence.&#8221;<br/>
<br/>
Enfin Moussieu, j'avons yeu l'heutheuse nouvelle &agrave; matin que tout avait p&acirc;ss&eacute; bein, que ch'tait un gar&ccedil;on, et tch'i s'n allait &ecirc;tre nomm&eacute; Ph'lip. La Merrienne, apr&egrave;s aver mint du chucre dans la soupe qu'ou 'tait a pr&eacute;pather pour l&eacute; din&eacute;, criyant que ch'tait du s&eacute;, avait dispathu, mais oulle avait t&eacute;l&eacute;ph&ocirc;n&eacute; pour m&eacute; dithe que l'nouvieau-ne &eacute;tait la bieaut&eacute; m&ecirc;me, sinon tch'i' me r'semblyait.<br/>
<br/>
Assez de chonna. Quand oulle a rentr&eacute; &agrave; ces s&eacute;, j'avons bu deux d'gouts &agrave; la nouvelle addition &agrave; la famille, &eacute;pis la Merrienne, ayant r'g&acirc;gni san bouon sens a voulu saver tch&ecirc;sque les Etats avait fait chutte semaine, car ou n'avait pas yeu l'temps d'li&egrave;the la g&acirc;zette.<br/>
&quot;Ils en ont fait de p&ucirc;s d'une sorte,&#8221; j'qu'menchis, &#8220;par exemplye, ils ont aboli l'Comit&eacute; des Bieaut&eacute;s Natuthelles.&#8221;<br/>
<br/>
&#8220;Tant mus!&#8221; ou s'fit. &#8220;Tch&egrave;squ'il a jamais fait chu comit&egrave;-l&agrave; sinon emb&ecirc;t&eacute; l'monde. Une raide bouonne chose tch'il a dispathu! J'n'ethais pas creu que l's Etats avaient tant d'avis.&#8221;<br/>
<br/>
&#8220;Ah, mais arr&ecirc;te un mio.&#8221; j'li dis. &#8220;N'va pas trop vite, ma vielle. Il est vrai que l'Comit&eacute; des Bieaut&eacute;s Natuthelles n'existe p&ucirc;s, mais il est rempli&eacute;chi par un autre, comp&ocirc;s&eacute; des m&ecirc;mes membres, mais avec bein p&ucirc;s d'pouv&eacute;. L'ancien comit&eacute; n'pouvait pas tr&eacute;jous faithe chein tch'i' voulait, mais l'nouve par chein que j'peux en comprendre peut agi a sa volont&eacute; sans consulter personne. J't'ai dit que l's Etats en avaient fait d&eacute; p&ucirc;s d'une sorte, mais ch'n'est pas tout pas d'un bieau but!&#8221;<br/>
<br/>
&#8220;Continue.&#8221; ou s'fit. &#8220;J'si prepath&eacute;e pour autchune chose.&#8221;<br/>
<br/>
&#8220;Aussi bein,&#8221; j'li dis, &#8220;car la prechaine chose que l's Etats ont fait ch'est d'd&eacute;cider d'mettre ocquo quatre &ecirc;tages s&ucirc;s l'haut du nouvieau b&acirc;tisse tchi s'en va rempli&eacute;chi les maisons pr&egrave;s l'Havre des Pas ou&egrave;sque les soudards tchi 'taient mathi&eacute;s d'meuthaient avec l&ucirc;s familles quant y'avait un r&eacute;giment en J&ecirc;rri. V'l&agrave; tchi f'tha quartorze &eacute;tages.&#8221;<br/>
<br/>
&#8220;Combein!&#8221; ou s'&ecirc;criyit. &#8220;Tu n'as pas dit quartorze &eacute;tages absolument?&#8221;<br/>
<br/>
&#8220;Si-fait,&#8221; j'li dis. &#8220;L's Etats ont approuv&eacute; d'chonna, crais-le si tu veur.&#8221;<br/>
<br/>
&#8220;Et l'Fort R&eacute;gent, et l'grand tunnel tch'est pour aller d'sous, ont-i abandonn&eacute; chutte folie l&agrave;?&#8221;<br/>
<br/>
&#8220;Grand doux, nennin,&#8221; j'li raiponnis, &#8220;mais ch'n'est qu'une p'tite affaithe d&eacute; tchiques millions, et une p'tite somme comme chonna n's'en va pas &ecirc;ffriter l's Etats dans l'humeur tch'i sont au moment. Y'a par exemplye, le nouvieau projet au sujet des gens tchi s'trouvent malades. Souos l'syst&egrave;me tchi gouverne &agrave; ch'teu, une personne tch'est a l'H&ocirc;pita n'paie rein, mais souos les provisions du nouvieau projet, les personnes tchi souffrent de tchique maladie, et tchi pr&eacute;fethent rester siez-yeux &eacute;thont &agrave; peyi pour le privil&egrave;ge. Le Comit&eacute; d'la Sant&eacute; Publique estime que l'changement prop&ocirc;s&eacute; s'en va couoter pr&egrave;s d'un million, et y'en a tchi pr&eacute;disent que l'calcul est trop bas. Le Cyril Le M&egrave;rquand &eacute;tha &agrave; nos dithe l&eacute; pr&eacute;chain mais ou&egrave;squ'i' s'en va trouv&eacute; les sous pour tout chonna, et il a d&eacute;j&agrave; dit p&ucirc;s d'une fais tch'il est bein g&ecirc;n&eacute; par la position financi&eacute;the. Ch'est certain que, pour un qu'mench'ment, p&ucirc;s d'un comit&eacute; &eacute;thont &agrave; r&eacute;duithe l&ucirc;s d'mandes ou l's abandonner pour le temps. Apr&egrave;s tout, notre Chancellyi, habile comme il est, n'est pas un magicien, et il est grand temps qu'les comit&eacute;s r&eacute;alisent le fait.&#8221;<br/>
<br/>
La Merrienne, s'accordant, voulit saver si l'rapport de chu Moussieu Barrett t'nait ocquo bon.<br/>
<br/>
&#8220;Oui,&#8221; j'li dis &#8220;et si tout chein que l'rapport r'quemande est fait nou ne r'connaitra pas notre vier J&ecirc;rri. J't'ai d&eacute;j&agrave; dit chonna p&ucirc;s d'une fais.&#8221;<br/>
<br/>
&#8220;Si ch'est vrai tout ch'que tu nos dis,&#8221; ou s'fit, &#8220;le prospect est sombre, mais j'n'avons pas p&acirc;sl&eacute; des fermiers et d'l&ucirc;s patates. Y'a-t'i' yeu autchun amendement l&agrave;?&#8221;<br/>
<br/>
&#8220;Tu m'fais rithe, Merrienne,&#8221; j'li dis. &#8220;Si les fermiers 'taient unis, y'ethait p't'&ecirc;tre une chance, mais aussi bein s'attendre &agrave; chonna comme d'saver que la lune est faite de fromage. La position est, et je m'y attendais, qu'les fermiers n'sont pas d'accord s&ucirc;s l'miyeu syst&egrave;me d'exporter l&ucirc;s produits, et qu'les marchands travaillent ocquo souos l'bouon vier syst&egrave;me de ch&acirc;tchun pour s&eacute; entre yeux, et que si un fermyi peut &ecirc;tre friponn&eacute;, tant pi&egrave;the pour li et tant m&ucirc;s pour le marchand. Mais y'a ocquo un mio d'esp&egrave;thance, car les Etats s'en vont distchuter la situation situ&acirc;tion d'vant long. Notre Conn&egrave;tablye Conn&ecirc;tablye &eacute;thait voulu &ecirc;tre l&agrave;, mais i' s'sa hors l'Ile. Et tandis qu'j'y pense, Merrienne, j'ai yeu des nouvelles du D&eacute;put&eacute; L'Cornu, tchi r'v&icirc;nt dinmanche au s&eacute;. J'comprends tch'il a raide bouonne mine et tch'il a joui hardi de sa vacanse. Je n'sais entre-nous s'il a veu hardi d'bieaut&eacute;s natuthelles en Italie. J'ai oui dithe que y'en a hardi dans chu pays-l&agrave;.&#8221;<br/>
<br/>
La Merrienne m&eacute; dit de m'faithe, car le Ernest n'&eacute;tait pas un homme de m&ecirc;me. &#8220;A ch'teu, Ph'lip, il est tard et temps d'ramonter.&#8221;<br/>
<br/>
&#8220;V&egrave;the,&#8221; j'li dis, &#8220;mais pour fini un raide bouon jour, j'crais que j'd&eacute;v'thaimes aver ocquo un p'tit lermin pour c&eacute;l&eacute;brer la nouvelle naissance et pour esp&eacute;ther que le p'tit Ph'lip &eacute;tha b&eacute;t&ocirc;t une p'tite soeur et que san nom s'sa Merrienne.&#8221;<br/>
<br/>
&#8220;Oh bein, pour chutte fais,&#8221; ou dit, deshallant la boutelle.<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>

<li><a href="pmgrandson.html">The Problem of a Grandson</a><p>
<li><a href="pmgrandgrandson.html">Merrienne Names Her Grand-Grandson</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmjouaie2.html by HTTrack Website Copier/3.x [XR&CO'2014], Tue, 15 Jul 2025 13:52:02 GMT -->
</HTML>

