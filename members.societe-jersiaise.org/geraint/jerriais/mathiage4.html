<HTML>
<HEAD>
<TITLE>La Forme d&eacute; c&eacute;l&eacute;brer l'Mathiage</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Forme d&eacute; c&eacute;l&eacute;brer l'Mathiage</h2>
s'lon la Litourgie Anglyicanne Fran&ccedil;aise d&eacute; 1663</font></center><p>

<i>Preunmi&eacute;thement, il est d'm&ecirc;tchi qu'les Annonches d&eacute; touos les cheins tchi veulent lus mathier saient publi&eacute;es dans l'&Eacute;glyise trais D&icirc;nmanches ou jours d&eacute; F&ecirc;te, &agrave; l'heuthe du Div&icirc;n S&egrave;rvice, tout drait d'vant les sentences tchi lus li&ecirc;sent pouor l'Off&egrave;rtouaithe, l&eacute; Minnistre d&icirc;thant en la manni&eacute;the d&eacute; cou&ocirc;teunme.</i><br/>
<br/>
J&eacute; publyie l's Annonches d&eacute; Mathiage entr&eacute; N. d&eacute; ......... et N. d&eacute; ......... S'i' y'a autchun d'vous tchi sache tchique ra&icirc;son ou tchique annicroche pouortchi qu'ches deux p&egrave;rsonnes  n&eacute; pi&ecirc;ssent pon &ecirc;t' jouaintes en Saint Mathiage, ou d'vez l'd&ecirc;cliather. Chette-ch&icirc;n est la preunmi&eacute;the, la s'gonde ou la tra&icirc;si&egrave;me Annonche.<br/>
<br/>
<i>Et si les cheins tchi veulent lus mathier d'meuthent en diff&eacute;thentes p&acirc;raisses; l's Annonches s'sont publi&eacute;es en toutes les deux p&acirc;ra&icirc;sses; et l'Minnistre d&eacute; ieune des p&acirc;raisses n'les mathi&ecirc;tha pon sans aver eune attest&acirc;tion d'l'aut' Minnistre qu'les Annonches ont 't&eacute; publi&eacute;es trais fais.</i><br/>
<br/>
<i>Au jour t&egrave;rmi&eacute; pouor la c&eacute;l&eacute;br&acirc;tion du Mathiage, les cheins tchi veulent lus mathier veindront en l'all&eacute;e d'l'&Eacute;glyise acant&eacute; lus anm&icirc;ns et lus va&icirc;th&icirc;ns. Et m&acirc;t&eacute;s l&agrave; l'iun au ras d'l'aut', l'houmme &agrave; la main d&ecirc;tre, la femme &agrave; la main s'n&ecirc;tre, l&eacute; Pr&ecirc;tre ditha:</i><br/>
<br/>
<img src="verrinneshvin.jpg" width="162" height="600" alt="&Ecirc;v'ch&icirc;n Christ a approuv&eacute; chu saint &Ecirc;tat et l'a honoth&eacute; d'sa pr&eacute;sence et du preunmi&eacute; mithacl'ye qu'i' fit en Cana en Galil&eacute;e." title="" align="right" />
Mes chi&egrave;rs et bein-aim&eacute;s, j'sommes ich&icirc;n assembli&eacute;s en la pr&eacute;sence d&eacute; Dgieu et d'chutte assembli&eacute;e &agrave; seule f&icirc;n d'jouaindre ch't homme et chutte femme ensembl'ye au saint &Ecirc;tat d'Mathiage; tch'est un &ecirc;tat honothabl'ye gr&eacute;e par Dgieu dans l'Paradis au temps d'l'&icirc;nnouothence d&eacute; l'homme, et tchi r'pr&eacute;sente l'Unnion mystique tch'est entre Christ et s'n &Eacute;glyise. &Ecirc;v'ch&icirc;n Christ a approuv&eacute; chu saint &Ecirc;tat et l'a honoth&eacute; d'sa pr&eacute;sence et du preunmi&eacute; mithacl'ye qu'i' fit en Cana en Galil&eacute;e. Et Saint Paul l'&egrave;rqu&eacute;mande coumme honothabl'ye entr&eacute; tous. N&eacute; v'l&agrave; pouortchi qu'nou n'dait pon entr&eacute;prendre d'y'entrer t&eacute;m&eacute;thaithement, ligi&eacute;thement, ou d'sordonn&ecirc;ment pouor satisfaithe &egrave;s affits et &egrave;s envies d'la chai; mais auve r&eacute;v&eacute;thence, auve discr&eacute;tion, auve prudence, auve temp&eacute;thance, et en la crainte d&eacute; Dgieu; consid&eacute;thant me&ucirc;thement les ra&icirc;sons, pouortchi qu'l&eacute; mathiage a 't&eacute; ordonn&eacute;. <br/>
<br/>
La preunmi&eacute; ra&icirc;son est d'aver d's &ecirc;fants pouor l's &ecirc;l'ver en la crainte et la disciplyinne du Seigneu, &agrave; la glouaithe d&eacute; san Nom.<br/>
<br/>
La s'gonde est pouor s&egrave;rvi d'&egrave;rmi&egrave;de contre l&eacute; p&eacute;ch&eacute;, et pouor c&acirc;rrer la paillardise; &agrave; seule f&icirc;n qu'touos les cheins tchi n'ont pon l'don d'cont'nanche pi&ecirc;ssent lus mathier, et lus garder d'&ecirc;teuth'thie, coumme &eacute;tant membres du Corps d&eacute; Christ.<br/>
<br/>
La tra&icirc;si&egrave;me est pouor la soci&ecirc;t&eacute;, pouor l'a&icirc;gue et pouor l'entr&eacute;-sou&ocirc;lag'gie qu'l'homme et la femme daivent aver l'iun d'l'aut', tant en prosp&eacute;thit&eacute; qu'en adv&egrave;rsit&eacute;. Ch'est pouor &ecirc;t' jouaintes achteu en chu saint &ecirc;tat qu'ches deux p&egrave;rsonnes sont v'nues ich&icirc;n. N&eacute; v'l&agrave; pouortchi qu&eacute; s'i' y'a tchitchun tchi sache tchique juste annicroche pouortchi qu'i' n'pi&ecirc;ssent &ecirc;t' l&eacute;git&icirc;nmement jouaintes ensembl'ye, qu'&icirc;' l'diche d&ecirc;li&ecirc;ment, ou qu'&agrave; l'av'n&icirc;n i' s'en taise &agrave; janmais.<br/>
<br/>
<i>&Eacute;pis p&acirc;lant &egrave;s p&egrave;rsonnes tchi daivent &ecirc;t' mathi&eacute;es, i' lus ditha:</i><br/>
<br/>
J'vos oblyige et j'vos ench&egrave;rge coumme ous en d'vez r&ecirc;pondre au jour d'la jug'gie, quand touos les s'grets d'touos les tchoeurs s'sont d&ecirc;muchis, qu&eacute; si l'iun ou l'aut' des deux d'vous sait tchique annicroche pouortchi ou n'pi&ecirc;ss&ecirc;tes &ecirc;t' l&eacute;git&icirc;nmement mathi&eacute;s ensembl'ye, ou l'conf&ecirc;ss&ecirc;tes. Ch'est en tchi asse&ucirc;th'-ous qu'touos les cheins tchi sont conjouaints autr&eacute;ment qu'la Pathole d&eacute; Dgieu n&eacute; l'alloue et n'l'approuve, n&eacute; sont pont conjouaints d&eacute; Dgieu, et qu'lus Mathiage n'est pon l&eacute;git&icirc;nme.<br/>
<br/>
<i>Si tchitchun l&egrave;ve eune cli&acirc;me qu'i' y'a tchi annicroche pouortchi qu'i' n'pi&ecirc;ssent &ecirc;t' mathi&eacute;s s'lon la louai d&eacute; Dgieu, et s'lon les louais d'chu Rouoyaume, et s'il est content d&eacute; s'oblyigi env&egrave;rs les parties auve ca&ucirc;tion suffisantes (ou s'i' veurt d&ecirc;p&ocirc;ser un gage jusqu'&agrave; la plieine valeu des d&ecirc;bours et des d&ecirc;pens qu'les p&egrave;rsonnes &agrave; mathier pou&ocirc;rront faithe) qu'i' prouv'tha s'n atch&ucirc;s&acirc;tion: en chu cas l'mathiage s'sa ajourn&eacute; entr&eacute;ch&icirc;n qu'la v&eacute;thit&eacute; sait d&ecirc;muchie et prouv&eacute;e; s'i' n'y'a pon d'annicroche, l&eacute; Minnistre ditha au Bruman:</i><br/>
<br/>
N. veurs-tu aver chutte femme pouor ta Bouonnefemme et Bru, et vivre auve lyi s'lon l'ordonnance d&eacute; Dgieu, au saint &ecirc;tat d'Mathiage? Veurs-tu l'aimer, chi&eacute;thi, honother, et garder en temps d'maladie et d'sant&eacute;? Et r'nonchant toutes aut's femmes, veurs-tu t'amather &agrave; lyi seule tant qu'ou vivthez touos les deux?<br/>
<br/>
<i>L'Houmme r&ecirc;ponn'na:</i><br/>
<br/>
J&eacute; l'veurs.<br/>
<br/>
<i>&Eacute;pis l'Pr&ecirc;tre ditha &agrave; la Femme:</i><br/>
<br/>
N. veurs-tu aver ch't houmme pouor tan Bouonhoumme et Bruman, et vivre auve li s'lon l'ordonnance d&eacute; Dgieu au saint &ecirc;tat d'Mathiage? Veurs-tu li'ob&eacute;&iuml;, l's&egrave;rvi, aimer, honother, et garder en temps d'maladie et en temps d'sant&eacute;, et r'nonchant touos aut's hoummes, veurs-tu t'amather &agrave; li seu tant qu'ou vivthez touos les deux?<br/>
<br/>
<i>Et la Femme r&ecirc;ponn'na:</i><br/>
<br/>
J&eacute; l'veurs.<br/>
<br/>
<i>&Eacute;pis l'Minnistre ditha:</i><br/>
<br/>
Tchi qui b&acirc;le chutte femme en Mathiage &agrave; ch't houmme?<br/>
<br/>
<i>&Eacute;pis i' lus b&acirc;r'ront la fouai l'iun &agrave; l'aut' en chutte manni&eacute;the.</i><br/>
<br/>
<i>L&eacute; Minnistre &egrave;rch&eacute;vant la femme d'la main d'san P&eacute;the ou d'ses anm&icirc;ns, la f'tha prendre &agrave; l'houmme par la main d&ecirc;tre, et l&icirc; f'tha dithe chein tchi sied:</i><br/>
<br/>
M&eacute; N. j't&eacute; prends N. pouor ma Bouonnefemme et ma Bru, sait qu'tu sais miyeuthe ou pi&eacute;the, pus riche ou pus pauvre, promettant d&eacute; t'aver et d&eacute; t'garder ma&icirc;sou&icirc;n chu jour et &agrave; l'av'n&icirc;n en maladie et en sant&eacute;, d&eacute; t'aimer et t'chi&eacute;thi s'lon la saint ordonnance d&eacute; Dgieu, entr&eacute;ch&icirc;n qu'la mort nos s'pathe; et sus chenna j't&eacute; b&acirc;le ma fouai.<br/>
<br/>

<i>&Eacute;pis i' l&acirc;qu'thont les mains et la femme prannant l'houmme par la main d&ecirc;tre, ditha &eacute;tout aupr&egrave;s l'Minnistre:</i><br/>
<br/>
M&eacute; N. j't&eacute; prends N. pouor man Bouonhoumme et man Bruman, sait qu'tu sais miyeu ou pi&eacute;the, pus riche ou pus pauvre, promettant d&eacute; t'aver et d&eacute; t'garder ma&icirc;sou&icirc;n chu jour et &agrave; l'av'n&icirc;n en maladie et en sant&eacute;, d&eacute; t'aimer et t'chi&eacute;thi et t'ob&eacute;&iuml; s'lon la saint ordonnance d&eacute; Dgieu, entr&eacute;ch&icirc;n qu'la mort nos s'pathe; et sus chenna j't&eacute; b&acirc;le ma fouai.<br/>
<br/>
<i>Aupr&egrave;s chenna i' l&acirc;qu'thont lus mains, et l'houmme b&acirc;r'ra &agrave; la femme eune Bague, la m'ttant sus l'livre auve chein tch'est deu au Pr&ecirc;tre et au Co&ucirc;teu, et l'Pr&ecirc;tre prannant la Bague, la b&acirc;r'ra &agrave; l'houmme pouor la mett' au quatri&egrave;me d&eacute; d'la main s'n&ecirc;tre d'la femme, et l'houmme ditha aupr&egrave;s l'Pr&ecirc;tre:<br/></i>
<br/>
J't'mathyie atout chutte Bague, j't'honothe atout man corps, et j't'accorde touos mes beins d'chu monde, au Nom du P&eacute;the et du Fis et du Saint Esprit. &Acirc;men.<br/>
<br/>
<i>Achteu l'houmme la&icirc;ssant &agrave; la fmme la Bague au quatri&egrave;me d&eacute; d'la main s'n&ecirc;tre, et touos les deux lus agenouoillant, l&eacute; Minnistre ditha:</i><br/>
<br/>
Prions Dgieu. Dgieu &Ecirc;t&egrave;rnel, Criateu et Cons&egrave;rvateu du genre humain, Donnateu d&eacute; toute gr&acirc;ce spirituelle, Auteu d'la vie &Ecirc;t&egrave;rnelle, v&egrave;rse ta b&eacute;n&eacute;diction sus ch't houmme et chutte femme tan s&egrave;rveux et ta s&egrave;rvante, qu&eacute; j'b&eacute;nissons en tan Nom, &agrave; seule f&icirc;n qu&eacute; coumme Isaac et R&eacute;becca v&ecirc;tch&ucirc;drent louoyalement ensembl'ye, d'm&ecirc;me ches'-ch&icirc;n pi&ecirc;ssent vra&icirc;nment accomplyi et garder les vou&ecirc;thies et alli&eacute;thies qu'i' lus sont entr&eacute;-faits l'iun &agrave; l'aut' (d&eacute; tchi chutte Bague r&eacute;ciproquement baillie et r'chue est l's&icirc;ngne et l'gage) et qu&eacute; d'm&ecirc;me i' d'meuthent tr&eacute;jous dans eune f&egrave;rme paix et dans eune parfaite ami&ecirc;tchi l'iun acant&eacute; l'aut', vivant s'lon tes saints c'mandements, par J&eacute;s&ucirc;-Chri not' Seigneu. &Acirc;men.<br/>
<br/>
<i>Achteu l'Pr&ecirc;tre jouaignant les mains d&ecirc;tres, ditha:</i><br/>
<br/>
Les cheins qu'Dgieu a conjouaints, qu&eacute; l'homme n'les s'pathe pon.<br/>
<br/>
Viyant qu' N. et N. sont d'avis ensembl'ye d'lus saint Mathiage, et qu'il' ont t&ecirc;mouongni l'avant &agrave; Dgieu et l'avant &agrave; ch't' Assembli&eacute;e, et qu&eacute; pouor ch't &ecirc;ffet il' ont bailli et engagi lus fouai l'iun &agrave; l'aut', et qu'il' ont &eacute;tout d&ecirc;cliath&eacute; tant par la jouaindrie d'mains qu'par la donn&acirc;tion et par l'accept&acirc;tion d'eune Bague: j'd&ecirc;cliathe qu'i' sont Bruman et Bru, au Nom du P&eacute;the, et du Fis, et du Saint Esprit. &Acirc;men.<br/>
<br/>
<i>Et l'Minnistre ajou&ocirc;t'ta chutte b&eacute;n&eacute;diction:</i><br/>
<br/>
Dgieu l'P&eacute;the, Dgieu l'Fis et Dgieu l'Saint Esprit vos b&eacute;nisse, vos cons&egrave;rve et vos garde; l&eacute; Seigneu par sa m&icirc;ns&eacute;thicorde lanche sus vous l's i&egrave;rs d's faveu, et vos rempl'ye tellement d'ses gr&acirc;ces et d'ses b&eacute;n&eacute;dictions spirituelles qu'aupr&egrave;s aver ich&icirc;n v&ecirc;tchu ensembl'ye en l'respectant ous pi&ecirc;ss&ecirc;tes &agrave; la f&icirc;n joui d'la vie &ecirc;t&egrave;rnelle. &Acirc;men.<br/>
<br/>
<i>&Eacute;pis l'Minnistre, ou les Co&ucirc;teurs, allant &agrave; la Tabl'ye du Seigneu, dithont ou chant'tont l'Sieaume tchi sied:</i><br/>
<br/>
<div align="center">Sieaume 128</div><br/>
<br/>
L'chein tch'a du resp&eacute; pouor l'&Ecirc;t&egrave;rnel et marche dans ses c'm&icirc;ns, est-i' beinheutheux! Tu'en mang'geas du frit du travas d'tes mains, tu s'sa beinheutheux, et tout &icirc;tha bein auve t&eacute;. Ta femme s'sa au d'dans d'ta ma&icirc;son, coumme eune v&icirc;ngne ch&egrave;rgie d'frit, et tes &ecirc;fants coumme des jets d'olivyi &agrave; l'entou d'ta tabl'ye. &Ecirc;v'ch&icirc;n d&eacute; vrai s'sa b&eacute;n&icirc;n l'chein tch'a du resp&eacute; pouor l'&Ecirc;t&egrave;rnel. L'&Ecirc;t&egrave;rnel t&eacute; b&eacute;nitha d'Sion et tu v&egrave;rras l'bein d'J&eacute;thusalem touos les jours d'ta vie, et tu v&egrave;rras l's &ecirc;fants &agrave; tes &ecirc;fants et la paix sus Isra&euml;l.<br/>
<br/>
Glouaithe sait au P&eacute;the, et au Fis, et au Saint Esprit, coumme i' 'tait au c'menchement, coumme il est achteu, et coumme i' s'sa &egrave;s &acirc;ges des &acirc;ges. &Acirc;men.<br/>
<br/>
<i>Ou chu Sieaume:</i><br/>
<br/>
<div align="center">Sieaume 67</div><br/>
<br/>
Qu&eacute; l'Bou&ocirc;n Dgieu ait pitchi d'nous et nos b&eacute;nisse et qu'la lueu d'sa fache lithe sus nous, &agrave; seule f&icirc;n qu'l&eacute; monde vaient cliaithement tan c'm&icirc;n sus la t&egrave;rre et tan salut entr&eacute; les n&acirc;tions. Qu'les peupl'yes t&eacute; louangent, Oh Dgieu, qu'touos les peupl'yes t&eacute; louangent! Qu'les n&acirc;tions lus r&ecirc;jouissent, et chantent auve d'la jouaie, car tu jug'geas les peupl'yes en justice et dgid'das les n&acirc;tions d'la t&egrave;rre. Qu'les peupl'yes t&eacute; louangent, Oh Dgieu, qu'touos les peupl'yes t&eacute; louangent! La t&egrave;rre a off&egrave;rt ses r&eacute;coltes et l'Bou&ocirc;n Dgieu, not' Bou&ocirc;n Dgieu, nos b&eacute;nit. L'Bou&ocirc;n Dgieu nos b&eacute;nitha - qu'nou l'respecte jusqu'&egrave;s buts du monde.<br/>
<br/>
Glouaithe sait au P&eacute;the, et au Fis, et au Saint Esprit, coumme i' 'tait au c'menchement, coumme il est achteu, et coumme i' s'sa &egrave;s &acirc;ges des &acirc;ges. &Acirc;men.<br/>
<br/>
<br/>
<i>Chu Sieaume finni, l'houmme et la femme &eacute;tant agenouoillis l'avant &agrave; la Tabl'ye du Seigneu, l'Pr&ecirc;tre s'm&acirc;tant &agrave; la Tabl'ye du Seigneu et s'tou&ocirc;nnant v&egrave;rs ieux, ditha:</i><br/>
<br/>
Seigneu, ai pitchi d'nous.<br/>
<br/>
<i>R&ecirc;ponse:</i><br/>
<br/>
Christ, ai pitchi d'nous.<br/>
<br/>
<i>L'Minnistre:</i><br/>
<br/>
Seigneu, ai pitchi d'nous.<br/>
<br/>
Nouotre p&eacute;the, tch'es dans les cieux, qu&eacute; Tan nom sait saint, tan r&egrave;gne veinge, ta volant&eacute; sait faite sus la t&egrave;rre coumme au ciel. Donne-nous aniet nouot' pain d&eacute; touos les jours et pardonne-nous nouos p&eacute;ch&eacute;s, coumme j'pardonnons &egrave;s cheins tchi nouos ont offens&eacute;s; et n&eacute; nouos la&icirc;sse pon tchaie dans la tent&acirc;tion. Mais d'livre-nous du ma. &Acirc;men.<br/>
<br/>
<i>L'Minnistre:</i><br/>
<br/>
Oh Seigneu, sauve tan s&egrave;rveux et ta s&egrave;rvante.<br/>
<br/>
<i>R&ecirc;ponse:</i><br/>
<br/>
Tchi mettent lus fouai en t&eacute;.<br/>
<br/>
<i>L'Minnistre:</i><br/>
<br/>
Oh Seigneu, envyie-lus s'cours d&eacute; tan saint lieu.<br/>
<br/>
<i>R&ecirc;ponse:</i><br/>
<br/>
Et maintchein-les tr&eacute;jous.<br/>
<br/>
<i>L'Minnistre:</i><br/>
<br/>
Sai-lus eune tou et eune fort&eacute;r&ecirc;sse.<br/>
<br/>
<i>R&ecirc;ponse:</i><br/>
<br/>
L'avant &agrave; lus enn'm&icirc;ns.<br/>
<br/>
<i>L'Minnistre:</i><br/>
<br/>
&Ecirc;t&egrave;rnel, &ecirc;coute not' d&eacute;mande.<br/>
<br/>
<i>R&ecirc;ponse:</i><br/>
<br/>
Et qu'not' cri veinge &agrave; t&eacute;.<br/>
<br/>
<br/>
<i>L'Minnistre:</i><br/>
<br/>
Oh Dgieu d'&Acirc;br&eacute;han, Dgieu d'Isaac, Dgieu d'J&acirc;cob, b&eacute;ni tan s&egrave;rveux et ta s&egrave;rvante ich&icirc;n pr&eacute;sents, et s&egrave;me la s'menche d'la vie &ecirc;t&egrave;rnelle en lus tchoeurs, &agrave; seule f&icirc;n qu'chein qu'il' apprendront d'ta sainte Pathole &agrave; lus utilit&eacute;, i' l'mettent en &ecirc;ffet. &Egrave;rgarde-les du Ciel, Seigneu, en ta m&icirc;ns&eacute;thicorde et les b&eacute;ni. Et coumme tu donnis aut'fais ta b&eacute;n&eacute;diction &agrave; &Acirc;br&eacute;han et &agrave; Sara, &agrave; lus grand sou&ocirc;lagement, veurs &eacute;tout aveindre ta b&eacute;n&eacute;diction sus tan s&egrave;rveux et sus ta s&egrave;rvante, &agrave; seule f&icirc;n qu'ob&eacute;&iuml;ssant &agrave; ta volant&eacute;, i' saient tr&eacute;jous asse&ucirc;th&eacute;s d'ta protection, et qu'i' continnuent d'&ecirc;t' toute lus vie en t'n amour, par J&eacute;s&ucirc;-Chri not' Seigneu. &Acirc;men.<br/>
<br/>
<i>La pri&eacute;the tchi sied s'sa la&icirc;ssie horte quand la femme n'es'sa d'aut' d'&acirc;ge d'porter d's &ecirc;fants:</i><br/>
<br/>
Oh Seigneu mins&eacute;thicordgieux et P&eacute;the C&eacute;leste, tchi fais par ta gr&acirc;ce qu'l&eacute; genre humain cra&icirc;sse et multiplyie, j't&eacute; supplions d'vouler b&eacute;ni d'eune l&icirc;ngnie ches deux p&egrave;rsonnes, et d'lus bailli d'vivre si longtemps honn&ecirc;tement et en eune sainte ami&ecirc;tchi l'iun auve l'aut', qu'i' pi&ecirc;ssent vaie lus &ecirc;fants &ecirc;l'v&eacute;s en la pi&ecirc;t&eacute; Chr&ecirc;tchienne et en la v&egrave;rtu, &agrave; ta louange et &agrave; ta glouaithe, par J&eacute;s&ucirc;-Chri, not' Seigneu. &Acirc;men.<br/>
<br/>
Oh Dgieu par ta pi&ecirc;ssance &icirc;nfinnie tu'as gr&eacute;e toutes choses d&eacute; rein, et tchi, aupr&egrave;s aver m&icirc;ns l's aut's criatuthes en lus ordre, as voulu qu'la femme ait pr&icirc;ns s'n originne d&eacute; l'houmme form&eacute; &agrave; t'n &icirc;nmage et &agrave; ta sembliance, et tchi en les jouaignant ensembl'ye, nos as bailli &agrave; comprendre par chenna qu'i' n'est pon allou&eacute; d&eacute; s'pather les cheins qu'tu'as unni et conjouaint par Mathiage; tch'as &eacute;tout cons&acirc;cr&eacute; chu saint &ecirc;tat, et en as fait un Myst&eacute;the si excellent qu'i' nos r'pr&eacute;sente l&eacute; Mathiage spirituel, et l'unnion mystique d&eacute; Christ et d&eacute; s'n &Eacute;glyise: &Egrave;rgarde, oh Dgieu en ta m&icirc;ns&eacute;thicorde tan s&egrave;rveux et ta s&egrave;rvante ich&icirc;n pr&eacute;sents, et fai qu&eacute; ch't houmme aime sa femme s'lon ta Pathole, coumme Christ a aim&eacute; l'&Eacute;glyise sa Bru, s'baillant s&eacute;-m&ecirc;me pouor lyi, en l'aimant et en la chi&eacute;thissant coumme sa propre chai; et &eacute;tout qu'chutte femme sait aimabl'ye et complia&icirc;thante &agrave; s'n houmme, qu'ou l&icirc; sait fid&egrave;le et ob&eacute;&iuml;ssante, et qu'oulle &icirc;nmite les saintes et pieuses femmes en toute douocheu, en toute prudence, et en toute p&acirc;cienche: oh Seigneu b&eacute;ni-les touos les deux, et fai-les h&eacute;thitchi&egrave;rs d&eacute; tan Rouoyaume &Ecirc;t&egrave;rnel, par J&eacute;s&ucirc;-Chri, not' Seigneu. &Acirc;men.<br/>
<br/>
<i>&Eacute;pis l'Pr&ecirc;tre ditha:</i><br/>
<br/>
L&eacute; Dgieu Tout-Pi&ecirc;ssant, tchi du c'menchement griyit nos preunmi&eacute; Pathents &Acirc;dam et &Ecirc;ve, et tchi les sanctifyit et les jouaignit en mathiage, &ecirc;true&ucirc;le sus vos les richesses d&eacute; sa gr&acirc;ce, vos b&eacute;nisse et vos sanctifyie, &agrave; seule f&icirc;n qu'ou pi&ecirc;ss&ecirc;tes li'&ecirc;t' agriabl'yes tant en vos corps qu'en vos &acirc;mes, et vivre ensembl'ye en eune sainte ami&ecirc;tchi touos les jours d'vot' vie. &Acirc;men.<br/>
<br/>
<i>Aupr&egrave;s chenna, s'i' n'y'a pon d'S&egrave;rmon, dans tchi l&eacute; d'v&eacute; du Bruman et d'la Bru ait 't&eacute; r'pr&eacute;sent&eacute;, l'Minnistre ditha chein tchi sied:</i><br/>
<br/>
Touos vous tch'&ecirc;tes mathi&eacute;s, ou tch'&ecirc;tes pouor entrer au saint &ecirc;tat d'Mathiage, &ecirc;coutez chein qu'la Sainte &Ecirc;crituthe dit, entouor l&eacute; d'ver d's hoummes env&egrave;rs lus femmes, et entouor l&eacute; d'v&eacute; des femmes env&egrave;rs lus hoummes.<br/>
<br/>
Saint Paul au ch&icirc;ntchi&egrave;me Chapitre d&eacute; l'&Ecirc;pitre &egrave;s &Ecirc;ph&eacute;siens b&acirc;le chu c'mandement &agrave; touos l's hoummes tchi sont mathi&eacute;s: &quot;<i>Hoummes, aimez vos femmes, d&eacute; m&ecirc;me qu&eacute; Christ aimait l'&eacute;glyise et s'donnit pouor lyi, &agrave; seule f&icirc;n qu'i' l'sanctify&icirc;sse un co qu'i' l'avait netti atout la lav'thie dg'ieau par la pathole, et qu'i' la pr&icirc;nsse &agrave; l&icirc;-m&ecirc;me, eune &eacute;glyise remplyie d'glouaithe sans tatchet ni ohi, et sans &ecirc;t' autr&eacute;ment enteuth&eacute;e mais qu'ou f&ucirc;sse sainte et d'charme. D&eacute; m&ecirc;me il est d'm&ecirc;tchi qu'les hoummes aiment lus femmes coumme lus propre chai. L&eacute; chein tch'aime sa femme aime s&eacute;-m&ecirc;me. V&eacute;the, n'y'a pon ieu d'houmme tch'a d&eacute;test&eacute; sa chai, mais i' la nou&ocirc;rrit et la souongne, d&eacute; m&ecirc;me qu&eacute; Christ fait pouor l'&eacute;glyise, par cause qu&eacute; j'soummes des parties d'san corps. Et n&eacute; v'l&agrave; pouortchi qu'un houmme tchitt'ta san p&eacute;the et sa m&eacute;the pouor s'&egrave;rjouaindre &agrave; sa femme, et les deux dg'ieux s'sont eune chai. Chennech&icirc;n est un grand s'gret, mais j'p&acirc;le entouor Christ et s'n &eacute;glyise. Mais touos vous, aimez vos femmes coumme ou vos aimez vos-m&ecirc;mes.</i>&quot;<br/>
<br/>
Et l'm&ecirc;me Ap&ocirc;tre Saint Paul &eacute;tout &ecirc;crivant &egrave;s Colossiens, p&acirc;le ainch&icirc;n &egrave;s hoummes tchi sont mathi&eacute;s: &quot;<i>Hoummes, aimez vos femmes, et n's&eacute;yiz pon ami&egrave;rtis contre ieux.</i>&quot;<br/>
<br/>
&Ecirc;coutez &eacute;tout chein qu'Saint Pi&egrave;rre, l'Ap&ocirc;tre d&eacute; Christ, tchi 'tait &eacute;tout l&icirc;-m&ecirc;me mathi&eacute;, &ecirc;crit &agrave; touos l's hoummes tchi sont mathi&eacute;s: &quot;<i>Et vous hoummes, consid&eacute;thez vot' manni&eacute;the d&eacute; vivre auve vos femmes, en honothant la femme tch'est l'pus faibl'ye vaiss&eacute;, mais tch'a eune ch&acirc;re &ecirc;gale dans l'h&eacute;thitage d'la gr&acirc;ce d'la vie; &agrave; seule f&icirc;n qu'vos pri&eacute;thes n&eacute; saient pon cliogies.</i>&quot; D'en par 'ch&icirc;n ous avez ou&iuml; l&eacute; d'v&eacute; du bouonhoumme env&egrave;rs la bouonnefemme; achteu vous Femmes, &ecirc;coutez et apprannez &eacute;tout vot' d'v&eacute; env&egrave;rs vos Hoummes, s'lon chein tch'est cliaithement propos&eacute; en la Sainte &Ecirc;crituthe, n&eacute; v'ch&icirc;n chein qu'Saint Paul en la m&ecirc;me &Ecirc;pitre &egrave;s &Ecirc;ph&eacute;siens vos ens&icirc;ngne:<br/>
<br/>
&quot;<i>Femmes, vououy'-ous &agrave; vos hoummes, coumme au pouver du Seigneu. Ch'est en tchi l'bouonhoumme est l'chef d'la bouonnefemme, coumme Christ est l'chef d'l'&eacute;glyise, &eacute;tant l&icirc;-m&ecirc;me l&eacute; sa&ucirc;veux du corps. Et coumme l'&eacute;glyise est dans l'pouver d'Christ, qu'les femmes saient gouv&egrave;rn&eacute;es par lus hoummes en toutes choses</i>,&quot; et i' dit acouo qu'la Femme honothe s&eacute;n houmme. Et en l'&Ecirc;pitre &egrave;s Colossiens, saint Paul vos donne chutte p&eacute;tite l&eacute;&ccedil;on: &quot;<i>Femmes, s&eacute;yiz gouv&egrave;rn&eacute;es par vos hoummes, s'lon chein tch'est vrai dans l'Seigneu.</i>&quot;<br/>
<br/>
Saint Pi&egrave;rre vos ens&icirc;ngne saintement palant d'chutte manni&eacute;the: &quot;<i>Femmes, s&eacute;yiz gouv&egrave;rn&eacute;es par vos hoummes, &agrave; seule f&icirc;n qu&eacute;, m&ecirc;me si tchiqu's'uns d'entr&eacute; ieux n'&ecirc;coutent pon la pathole, lus tchoeurs saient amend&eacute;s par l'comportement d'lus femmes, quand i' v&egrave;rront vot' saint comportement dans l'resp&eacute; du Bou&ocirc;n Dgieu. N'vos att&icirc;nf'-ous pon atout l's orn&eacute;ments du corps coumme la poff'thie des g'veux, ou l'habil'lie en bijout'tie ou en bieaux fros; mais qu'vos orn&eacute;ments saient les cheins d'l'houmme muchi du tchoeu, l'orn&eacute;ment tr&eacute;jous lithant d'un doux et trantchil'ye esprit, tch'a grande valeu dans l'i&egrave;rs du Bou&ocirc;n Dgieu. Et ches'-ch&icirc;n 'taient l's orn&eacute;ments des saintes femmes du temps p&acirc;ss&eacute;, d&eacute; tchi l'esp&eacute; 'tait en Dgieu, &eacute;tant gouv&egrave;rn&eacute;es par lus hoummes. Coumme Sara 'tait gouv&egrave;rn&eacute;e par &Acirc;br&eacute;han et l'app'lait seigneu, d&eacute; tchi ous &ecirc;tes les &ecirc;fants s'ou faites du bein et n'sont pon &ecirc;ffrit&eacute;es par autchun dangi.</i>&quot;<br/>
<br/>
<i>Il est conv'nabl'ye qu'les nouvieaux mathi&eacute;s faichent l&eacute; Souper quand i' lus mathyient, ou &agrave; la preunmi&eacute;the occ&acirc;sion tchi s'adonn'na aupr&egrave;s lus Mathiage.</i><br/>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="erligion.html">L'&egrave;rligion en J&egrave;rriais</a><p>
<li><A HREF="service.html">L&eacute; S&egrave;rvice du s&eacute;</A><p>
<li><a href="consandginnite.html">Eune tabl'ye d&eacute; consandginnit&eacute; et d'affinnit&eacute;</a><p>

<li><a href="mathiage3.html">L&eacute; S&egrave;rvice d&eacute; Mathiage</a><p>
<li><a href="jeleveux.html">"Je le veux"</a><p>
<li><a href="mathiage2.html">Vielles Cou&ocirc;teunmes au Mathiage</a><p>
<li><a href="mathiage_art.html">L'Art du Mathiage</a><p>
<li><a href="heutheuxmathiage.html">Les segrets d&#8217;un heutheux mathiage</a><p>
<li><a href="obey.html">The Promise To Obey</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="neucheslaiesse.html">Les Neuches de La&iuml;esse</a><p>
<li><a href="pmmathiages.html">Les mathiages d'agniet et d'aut'fais</a><p>
<li><a href="mathious.html">Mathi'-ous, Garcons, Mathi'-ous</a><p>
<li><a href="gdfsermathier.html">Les d'vis du Bouan'homme George</a><p>
<li><a href="parchonnnies.html">Les Parchonn'nies Civiles</a><p>
<li><a href="neuches_pie.html">I' s'en va y aver des neuches!</a><p>

<li><a href="pmpeace2.html">Peace and Quiet in the Home</a><p><b></b>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

