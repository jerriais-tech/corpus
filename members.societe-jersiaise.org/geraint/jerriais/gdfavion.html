<HTML>

<!-- Mirrored from members.societe-jersiaise.org/geraint/jerriais/gdfavion.html by HTTrack Website Copier/3.x [XR&CO'2014], Tue, 15 Jul 2025 13:48:13 GMT -->
<HEAD>
<TITLE>En Avion!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Avion!</h2></font></center><p>

<font size="-1">Trenton, Michigan,<br/>
U.S.A.<br/>
L&eacute; 9 d'octobre, 1965.<br/></font>
<br/>
Moussieu l'R&eacute;dacteu,<br/>
<br/>
M&eacute; r'v&eacute;l&agrave; en Am&eacute;thique! La rapidit&eacute; du transport d&eacute; nouos jours d'un pays &agrave; l'autre est pr&egrave;sque'&icirc;ncriyabl'ye! Quand man p'p&egrave;e et ma m'm&egrave;e f&ucirc;drent v&icirc;ngt-siez jours &agrave; croua&icirc;si d'J&egrave;rri &agrave; Pasp&eacute;bia en 1901 dans l'Dawn, eune brigantine d&eacute; chent quarate-siex tonnieaux, ch'tait iun des pus courts passages dans un navithe &agrave; vailes d&eacute; chu temps-l&agrave;. Pus tard, quand les st&icirc;nmes rempliaich&icirc;drent les navithes &agrave; vailes, nou pouvait faithe l&eacute; viage dans eune s&eacute;maine, et d'nouos jours les grands Queen Elizabeth, Queen Mary et United States l&eacute; font dans quat' jours et d'mi &agrave; ch&icirc;n' jours. Et pis l's avions f&ucirc;drent p&egrave;rfectionn&eacute;s au point tch'i' pouvaient croua&icirc;si l'Atlantique r&eacute;dguli&egrave;thement sans av&acirc;ries. en 1946 j'fis un viage &agrave; bord d'un avion d'dg&egrave;rre, Lancaster bomber, conv&egrave;rti en avion passagyi d&eacute; Montr&eacute;al &agrave; Prestwick en &Ecirc;cosse, dans douze heuthes, eune vitesse &egrave;rm&egrave;rquabl'ye quand nou pense tch'i' y'a d&ecirc;j&agrave; dgiez-neuv' ans d&eacute;pis ch't &ecirc;poque-l&agrave;. Mais &agrave; ch't heu nou va d&eacute; New York, Detroit ou Montr&eacute;al &agrave; Londres dans siex heuthes, et en sens contraithe dans sept heuthes. I' prend eune heuthe d&eacute; pus d'Londres en am&eacute;thique viyant tch'i' faut combattre les vents d'ouest et aver l'nez au vent tout l'long du c'm&icirc;n.<br/>
<br/>
Ch'est les fanmeux Boeing, Douglas et Comet avions &agrave; r&ecirc;action tchi vont si vite. Nou-s est assis bein confortabl'yement dans ches grands navithes d&eacute; l'air-l&agrave; &agrave; quatre eng&icirc;ns. I' peuvent porter chent trente-ch&icirc;n' passagi&egrave;rs en m&ecirc;me temps et voler 580 milles &agrave; l'heuthe. Quand i' tchittent la t&egrave;rre i' montent en l'air rapidement et &agrave; trav&egrave;rs des nuages &agrave; eune hauteu d&eacute; trente &agrave; quarante mille pids. Nou n'vait pon la t&egrave;rre fort &agrave; chutte hauteu-l&agrave;, car les nuages sont en d'ssous d'l'avion et l'<a href="cielvoc.html">ciel</a> est cliai en d'ssus.<br/>
<br/>
Les nuages en d'ssous d'nous sont bliancs comme la n&eacute;. I' sont en montangnes et vall&eacute;es. Ich&icirc;n et l&agrave; nou vait des n&eacute;thes tacques. Ch'est la t&egrave;rre ou la m&eacute; tchi montrent &agrave; trav&egrave;rs, mais &agrave; trente mille pids nou n'peut pon disc&egrave;rn&eacute;r ni l'un ni l'autre comme i' faut.<br/>
<br/>
Si nou-s a la chance d&eacute; vaie l'sol&eacute; couochant d'l&agrave;-haut, ch'est un spectacl'ye sup&egrave;rbe. Quand i' c'menche &agrave; s'muchi dri&egrave;the chutte belle couv&egrave;rtuthe-l&agrave; d'bliancs nuages, i' les touannent rouoges comme du sang! Ch'est des minutes solonelles tchi vouos font penser &egrave;s m&egrave;rvelles d&eacute; l'univ&egrave;rs et du Grand Architecte tchi les gouv&egrave;rnent! Sans vouler m'vanter d'&ecirc;t' r&eacute;ligieux, j'vouos asse&ucirc;the qu&eacute; ch'est eune v&icirc;sion tchi vouos ram&eacute;mouaithe les mots &ecirc;crits dans l'dgiex-huiti&egrave;me v&egrave;rset du preunmi&eacute; chapitre du Proph&egrave;te <a href="esaie_biblye.html">&Ecirc;sa&iuml;e</a>: &quot;Quand vos p&eacute;ch&eacute;s seraient blanchis comme la neige, et quand ils seraient rouges comme le vermillon, ils deviendront blancs comme la laine!&quot;* Tchi belle prom&ecirc;sse d&eacute; r&eacute;demption!<br/>
<br/>
Et pis ch'n'est pon seulement l'sol&eacute; couochant tch'est b&eacute; &agrave; vaie quand nou-s est l&agrave;-haut. Ch'est, &eacute;tout la <a href="leune2.html">leune</a> - chutte belle grand' lant&egrave;rne tch'&ecirc;cliaithe l'univ&egrave;rs atout sa lueu douoche et myst&eacute;rieuse. Si nou-s est chanceux - comme j'l'ai tchiquesfais 't&eacute; - d'vaie la lueu d'la plienne leune, oulle &ecirc;cliaithe l&eacute; haut des nuages en d'ssous d'l'avion et fait lus montangnes patha&icirc;tre comme des fa&ucirc;t&ocirc;nes &ecirc;normes et fantastiques. Ch'est un nouvieau monde tchi fait s'n appathence, un monde tchi patha&icirc;t pus comme un r&ecirc;ve qu&eacute; comme tchiquechose r&ecirc;&eacute;l, un monde &egrave;rv&ecirc;tu d'la lueu c&eacute;leste, m&egrave;rveilleux et pliein d'charme et d'myst&egrave;the?<br/>
<br/>
Quand la leune n&eacute; s'montre pon, ch'est eune niet sombre et n&eacute;the comme du jais, mais &ecirc;cliaithie par des mille p&eacute;tites &ecirc;tailes tchi p&eacute;tillent sans arr&ecirc;t  - les vraies lant&egrave;rnes magiques du ciel!<br/>
<br/>
Nou m'a souvent d'mand&eacute; si l'temps patha&icirc;t long, l&agrave;-haut. Nann&icirc;n! Pour m&eacute;, y'a tr&eacute;jous tchiquechose &agrave; vaie, dans l'air comme sus t&egrave;rre, tchi nouos montre les m&egrave;rvelles d&eacute; l'univ&egrave;rs. L'avion est un mouoyain d'transport aussi pratique comme il est rapide, si rapide qu&eacute; nou peut d&ecirc;jeuner en J&egrave;rri et baithe du th&eacute;e en Am&eacute;thique l&eacute; m&ecirc;me jour. Et quand l'pilote l&eacute; fait d'scendre un mio &agrave; la fais nou n's'en app&egrave;rchait pon, et beint&ocirc;t nou s'trouve &agrave; bouler sus l'ch&icirc;nment du c'm&icirc;n d'at&egrave;rissage dans l'a&euml;rodrome qu&acirc;si sans l'saver!<br/>
<br/>
&Agrave; bord, nou-s est souangnis et nouorris comme des m&ecirc;ssieux et s&egrave;rvis par des jannes filles charmantes et d'belle pr&eacute;sence, et les r'pas sont bouans et suffisants, s&egrave;rvis sus eune p&eacute;tite tabl'ye en d'vant d's&eacute; tchi s'pacque dans l'dos d'la tchaise vis-&agrave;-vis, et tchi n'prend pon d'pliaiche eune fais dans sa niche.<br/>
<br/>
V'l&agrave; tchi m'fait penser au passage du temps, l&eacute; viage par avion, car j'ai veu l'jour qu&eacute; la <a href="bike.html">machinne &agrave; p&eacute;dales</a> 'tait la manni&eacute;the d'aller l'pus vit &agrave; t&egrave;rre, et qu&eacute; l' &quot;train&quot; (l&eacute; &quot;chemin de fer&quot; des Fran&ccedil;ais) 'tait appel&eacute; &quot;eune c&acirc;rrosse tchi va sans j'vaux&quot;. Et j'ai veu la na&icirc;ssance du moto et d'l'avion! Et acouo pus dreinement la na&icirc;ssance d&eacute; la capsule tchi fait l'orbite du monde! Tch'est qu'j'allons vaie la pr&eacute;chaine chose? Nou n'sait janmais!<br/>
<br/>
<i><a href="lefeuvre.html">George d'La Forge</a></i><br/>
<i>Evening Post 21/10/1965</i><br/>
<br/>
* <i>&quot;...si vos p&eacute;ch&eacute;s sont teints d'&ecirc;carlate, coumme tchi qu'i' s'sont bliancs coumme d'la n&eacute;? Et s'i' sont rouoges fonc&eacute;s coumme du pourpre, coumme tchi qu'i' s'sont coumme d'la laine?&quot;</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="aviateurs.html">Les Aviateurs</a><p>
<li><a href="hydroplanes.html">How the Pains Saw the Hydroplanes!</a><p>
<li><a href="loop.html">"Looper the loop"</a><p>
<li><a href="aeroport.html">Eun' a&euml;roport &agrave; La R&ocirc;cque</a><p>
<li><a href="machinnesvolantes.html">Ches Mangnifiques Gens auve lus Machinnes Volantes!</a><p>
<li><a href="aeroport1965.html">L'A&eacute;roport en 1965</a><p>
<li><a href="lettrejerriaise12.html">La Lettre J&egrave;rriaise</a><p>

<li><a href="gdf7heuthes.html">Dans sept heuthes!</a><p>
<li><a href="gdfnouvieaumonde.html">Dans l'Nouvieau Monde</a><p>
<li><a href="gdfnouvieaumonde2.html">Dans l'Nouvieau Monde</a><p>
<li><a href="gdfviage.html">En viage</a><p>
<li><a href="gdfenme.html">En m&eacute;</a><p>
<li><a href="gdftou1.html">En fa&icirc;thant l'tou du monde...</a><p>
<li><a href="gdftou2.html">En fa&icirc;thant l'tou du monde...</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfavion.html by HTTrack Website Copier/3.x [XR&CO'2014], Tue, 15 Jul 2025 13:48:13 GMT -->
</HTML>

