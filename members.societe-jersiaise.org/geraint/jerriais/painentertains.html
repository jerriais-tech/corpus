<HTML>
<HEAD>
<TITLE>How Lonore Entertains her Mother</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Lonore Entertains her Mother</h2></font></center><p>

De d'pis que l'Juge Crill dit du bin d'nous, l'aut jour, a la reunion du Patouais, j'nos criyons tchiq' chose; Gas d&eacute;ouelle!<br/>
<br/>
Lonore en est a je-n'sai si ou continu&eacute;tha a attriotchi san p'tit pr&ecirc;cheux, qui vint d'temps en temps visit&eacute; La&icirc;z&eacute; coumme &eacute;xtchuse, mais en v&eacute;thit&eacute; pour &ecirc;tre d'mand&eacute; d'r&eacute;st&eacute; &ecirc;b&eacute;the du t&eacute;e - ch'est incriyablye tchi quantit&eacute; d'beurr&eacute;es-de-g'l&eacute;e qu'nou peu stoff&eacute; dans le d'dans d'un si maigre, p'tit Chr&eacute;tchin - et La&icirc;z&eacute; lyi m&ecirc;me est quazi d'avis, aussitot qu'ou r's&eacute;tha sus pid, d'lis dounn&eacute; sans 'not at 'ome' la pr&eacute;cheinne fais qu'il apport&eacute;tha san paraplyie moullyi sus l'tapis du parleux.<br/>
<br/>
Mais paslons du <a href="eisteddfod.html">Histedfod</a>. J'y'etaimes, Lonore et m&eacute;. Quand j'pasli a La&icirc;z&eacute; d'y condithe not' fille, pour tachi d'lis r'lev&eacute; l's esprits, qu'oul a un mio bas tout chu temps - La&icirc;z&eacute; n'h&eacute;siti pon longtemps. Sans doute, qu'ou dit, i' s'en va m'ennyi&eacute; hardi, toute seule ichin, toute la s&eacute;th&eacute;e, sans &acirc;me tchi vive a me t'nin compognie: mais s'tu cr&eacute; qu'Lonore s'a contente? emm&ecirc;ne la; je m'graiethai tr&eacute;jous - j'ai man Cantique.<br/>
<br/>
Nos v'la don dans l'Pavilion. Y'avait bin pus d'monde que l&agrave; ou-&egrave;s que j'f&ucirc;mes la s'maine pass&eacute;e: par bounheu tchiq' un du Coumiti r'counu l'chap&eacute; a Lonore et i' fit en l'heu carr&eacute; les gens pour nos mettre en bouonne plieche dans le d'vant. &quot;Room for Miss Pain!&quot; qui dit bin haut, &quot;Make room for Miss Lonore!&quot; et nos v'la b&eacute;tot assis, et tout l'monde a nos faithe des p'tits saluts d'ami&eacute;tchi.<br/>
<br/>
Y'eut d'la chant'ie. Des garcettes en court cotillons, habilyie d'blianc, les g'veux avaut l'dos, et d'siers qui r'lisaient coumme des &ecirc;stelles, nos chantites ch'qui comptaient faithe quand i' s'aient servantes. S'lon yeux, i' faut chant&eacute; en scrobbant, chant&eacute; en &ecirc;spoustant, en coutchant, et en r&egrave;spounnant les gens qui vinnent a la porte d'mand&eacute; si la maitresse est oquo malade!<br/>
<br/>
Ah bin! Faudrait les vaie &ecirc;sprouv&eacute; a chantuz&eacute; d'm&ecirc;me, siez nous! Ch'est La&icirc;z&eacute; qui lus &eacute;thait b&eacute;tot freumm&eacute; l'catchet! Car, s'lon yi, la seule plieche, ou-&egrave;s qu'le chant est d'saison, ch'est dans un lieu d'tchulte ou a un enter'ment.<br/>
<br/>
La musique n'&ecirc;smotchi pon fort Lonore, ni les Pi&eacute;ches en Angliais nintou. Mais quand vint l'Jerriais, ch'tait un 'treat' de la r'gard&eacute;! Quand <a href="gwdec.html">Moussieu d'Carteret</a> vint sus l'Stage, ou s'm&acirc;ti dr&eacute;t d'but; et les gens dri&eacute;the nous avaient bieau cri&eacute; &quot;set down! set down!&quot; on n'en fit rin tout l'temps d'la R'citation. Ou tappi des mains! ou tappi des pids! ou criait, Oor&eacute;e! J'avais bieau hall&eacute; sus san fron pour la faithe s'assi&eacute;the. (j'&egrave;scalli deux crochets; et si l'autre n'avait pas 't&eacute; solide, tout s'en s'ait v'nu bi-th&eacute;-rum!) Rin n'y fit! - m&ecirc;me qu'ou m'dounni eunne cliamuse pour m&eacute; faithe port&eacute; r'pos.<br/>
<br/>
Ou'l 'tait port&eacute;e d'&eacute;xcitation quand j'rentrimes siez nous d'viers onze heuthes, et n'eut de r'pos que j'eusse r'cit&eacute; <a href="picagn.html">la Picagneresse</a> a sa m&eacute;the, Laiz&eacute; dormait: sa chandelle s'&eacute;tait &ecirc;steinte, et l'cat avait estrueull&eacute; san lait. J'la r&egrave;svillyimes en lis chatchant l's'&ecirc;spaules, j'la tottimes avec des ouothilliers, j'lis soufflyi dans l'siers pour la faithe &ecirc;scout&eacute; mus. Quand j'en vint a r'cit&eacute;:<br/>
<br/>
<a href="picagn.html"><i>&quot;Picanne, picanne, ma femme;</i><br/>
<i>Picanne, picanne, tr&eacute;jous!&quot;</i><br/></a>
<br/>
Lonore tappait dans ses mains, marchait a grands pas 'up an' down' d'la chambre, en criant: Pus haut, pep&eacute;e! pus haut! Et en m'&egrave;srachant le livre des mains, ou s'y mint yi m&ecirc;me en criant aussi haut coumme ou pouait:-<br/>
<br/>
<a href="picagn.html"><i>&quot;Picanne, picanne, m&eacute;m&eacute;e;</i><br/>
<i>Picanne, picanne trejous!&quot;</i><br/></a>
<br/>
et en freummant les poings et l'vant les bras en haut coumme oul avait veu faithe a Moussieu d'Cart'ret.<br/>
<br/>
Laiz&eacute; s'mint a plieuth&eacute; - de jou&eacute;e d'vaie sa fille r'cit&eacute; si bin, ou pour tchiq' autre raison; j'n'en sais rin. Ou s'touoni la fache contre la muthaille et nos fit sinne de la main d'av&eacute; a la laissi toute seule.<br/>
<br/>
Tch&egrave;s qu'ou r'a ocquo? Les femmes sont si droles.<br/>
<br/>
<i><a href="brambilo.html">Piteur Pain</a><br/>
Morning News 13/11/1913<br/></i>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><P><A HREF="picagn.html">La Picagneresse</A></P>
<li><a href="pmchild.html">How the Dear Child Never Did It!</a><p>
<li><a href="eisteddfod.html">L&eacute; J&egrave;rriais &agrave; l'Eisteddfod</a><p>
<li><a href="eisteddfod1912.html">Eisteddfod 1912</a><p>
<li><a href="eisteddfod1926.html">Eisteddfod 1926</a><p>
<li><a href="eisteddfod2000.html">L'Eisteddfod 2000</a><p>
<li><a href="eisteddfod1998.html">L'Eisteddfod 1998</a><p>
<li><a href="eisteddfod2008.html">Eisteddfod 2008</a><p>
<li><a href="djonnie.html">Not'e Djonnie chante &agrave; l'Eisteddfod</a><p>
<li><a href="eisteddfod1993.html">Eisteddfod 1993</a><p>
<li><a href="eisteddfod1986.html">Eisteddfod 1986</a><p>
<li><a href="pmeisteddfod.html">Merrienne goes to the Eisteddfod</a><p>
<li><a href="galimatias.html">J'avons en Jerri un tas de gens pourtchi notre vi&egrave;rr patois est un galimatias</a><p>
<li><a href="dgerrecaouain.html">L&eacute; Caouain, la dg&egrave;rre et l'Eisteddfod</a><p>
<li><a href="eisteddfodgj.html">Eisteddfod</a><p>
<li><a href="paineisteddfod.html">Why the Ladies Kept Away from the Eisteddfod</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

