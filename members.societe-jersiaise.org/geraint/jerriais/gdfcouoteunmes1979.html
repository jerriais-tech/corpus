<HTML>
<HEAD>
<TITLE>Cou&ocirc;teunmes du temps jadis</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Cou&ocirc;teunmes du temps jadis</h2></font></center><p>


<i> Trenton,</i> <br/>
<i> Michigan,</i> <br/>
<i> U.S.A.</i> <br/>
<i> L&eacute; 10 d'novembre, 1979</i> <br/>
<br/>
Moussieu l'R&eacute;dacteu,<br/>
<br/>
&quot;J'tais ravie d'vaie la fanmil'ye Choutchet &agrave; prendre l&eacute; deu &agrave; l'&Eacute;glyise d&eacute; St. George d&icirc;nmanche au s&eacute;,&quot; Missis Sprague d&icirc;t &agrave; Manman quand j'la rencontr&icirc;nmes dans La Rue &agrave; La Pendue en r'v&eacute;nant d'la boutique, &agrave; La Fontaine, quand j'tais mousse.<br/>
<br/>
&quot;Bon!&quot;, Manman l&icirc; d&icirc;t, &quot;et pourtchi? Nou-s-a cou&ocirc;teunme d&eacute; prendre l&eacute; deu l'preunmi&eacute; D&icirc;nmanche aupr&egrave;s l'ent&egrave;rrement quand y'a d'la mort dans la fanmil'ye.&quot;<br/>
<br/>
&quot;Sans doute,&quot; s'f&icirc;t Missis Sprague. &quot;J&eacute; l'sai bein, mais les Choutchets sont d'la Chapelle &agrave; ch't heu. Y'a d&ecirc;j&agrave; longtemps tch'i' sont M&eacute;thodistes Wesleyens, et j'&eacute;thais creu tch'il' &eacute;thaient pr&icirc;ns l'deu &agrave; la chapelle d&eacute;pis qu&eacute; l'bouanhomme Choutchet est ent&egrave;rr&eacute; l&agrave;.&quot;<br/>
<br/>
&quot;Ch'est eune dr&ocirc;le d&eacute; chose,&quot; Manman l&icirc; d&icirc;t, &quot;mais j'ai r'm&egrave;rtchi qu'les gens d'la Chapelle veinnent &agrave; l'&eacute;glyise pour c&egrave;rtaines choses. Par exempl'ye, i' sont souvent b&acirc;pt&icirc;sis dans l'&eacute;glyise, et les femmes veinnent tr&eacute;jous &agrave; l'&eacute;glyise pour &ecirc;t' &egrave;rl&eacute;v&eacute;es. J'pense bein qu'ch'est assez difficile pour c&egrave;rtains d'p&egrave;rdre des habitudes h&eacute;thit&eacute;es d'lus anch&ecirc;tres pour des g&eacute;n&eacute;th&acirc;tions. Y'a eune chose tchi faut admettre - ch'est qu'les Wesleyens ont des Pr&eacute;dicateurs tchi valent la peine d'aller ou&iuml;. I' pr&ecirc;chent bein us qu'nous Minnistres.&quot;<br/>
<br/>
&quot;Mais les Wesleyens ont des Minnistres &eacute;tout,&quot; s'f&icirc;t Missis Sprague.<br/>
<br/>
&quot;V&eacute;the,&quot; Manman l&icirc; d&icirc;t, &quot;mais j'ai d'la peine &agrave; m'mett' dans la t&ecirc;te tch'i' sont vrais Minnistres d&eacute;pis tch'i' n'ont pon 't&eacute; ordinn&eacute;s par un &Ecirc;v&ecirc;que d&eacute; l'&Eacute;glyise.&quot;<br/>
<br/>
&quot;Eh bein,&quot; s'f&icirc;t Missis Sprague, &quot;l'&Ecirc;v&ecirc;que d&eacute;v'thait apprendre &egrave;s nouotres &agrave; pr&ecirc;chi. J'm'attendais d'ou&iuml; un bouan s&egrave;rmon &agrave; St. George D&icirc;nmanche au s&eacute; d&eacute;pis tch'i' y'avait des gens &agrave; prendre l&eacute; deu mais ch'tait Moussieu Barascud tch'&eacute;tait l&agrave; et i' n'p&acirc;lit m&ecirc;me pon du d&eacute;funt. Quand ch'est Moussieu P&eacute;p&icirc;n i' nouos dit tr&eacute;jous qu&eacute; l'd&eacute;funt 'tait un bouan Chr&ecirc;tchien et tch'il est tout probabli&eacute;ment &agrave; chanter les louanges &agrave; ch't heu l&eacute; tou du tr&ocirc;ne &Ecirc;t&egrave;rnel.&quot;<br/>
<br/>
&quot;Eh bein,&quot; Manman l&icirc; d&icirc;t, &quot;nou n'peut pon aver Moussieu P&eacute;p&icirc;n &agrave; condithe les s&egrave;rvices &agrave; St George et &agrave; la Grande &Eacute;glyise en m&ecirc;me temps.&quot;<br/>
<br/>
&quot;J'crai bein tch'i' n'sont pon bein riche, les Choutchets,&quot; Missis Sprague nouos d&icirc;t. &quot;Aupr&egrave;s l's&egrave;rvice, j'arr&ecirc;tis dans man banc pour les vaie sorti et j'm'ap&egrave;rchus qu&eacute; l'vouaile d&eacute; cr&ecirc;pe &agrave; la veuve d&eacute;valant &agrave; peine sus s'n estonma. Quand l'bouanhomme d&eacute; d'siez nous mouothit, l&eacute; vouaile d&eacute; cr&ecirc;pe qu&eacute; M'm&egrave;e ordonnit l&icirc; d'valait qu&acirc;si jusqu'&egrave;s pids, et ou l'm&icirc;nt touos les D&icirc;nmanches pour un an d'temps.&quot;<br/>
<br/>
&quot;Tch'est tch'i' fa&icirc;sait, [l&eacute; vouaile] l'bouanhomme Choutchet?&quot;, Manman l&icirc; d'mandit.<br/>
<br/>
&quot;Ma f&icirc;ngre, j&eacute; n'sai pon trop bein, j'pense tch'il allait &agrave; san jour,&quot; Missis Sprague nouos d&icirc;t, &quot;et tch'i' travaillait un mio d'bord-t-en autre. Il' 'taient v'nus d'St. Jean, j'pense, et 'taient d'bouanne fanmil'ye Nouormande. J'ai ou&iuml; qu'lus vrais nom 'tait 'Choutchet de La Garenne' et qu'lus mangni 'tait d'tchique bord du c&ocirc;t&eacute; d'Granville et tch'il' avaient 't&eacute; chass&eacute;s d'siez ieux dans l'temps des dg&egrave;rres d&eacute; Napol&eacute;on. Il avait appr&icirc;ns l'm&ecirc;tchi d'couvreux en gli, mais il avait ieu eune fouaibli&egrave;che en montant s'n &ecirc;tchelle quand il' 'taient &agrave; couvri eune ma&icirc;son et i' s'drotchit et s'd&ecirc;slotchit la hanque. I' n'&egrave;rtravaillit janmais dans san m&ecirc;tchi. Lus deux gar&ccedil;ons sont &agrave; La C&ocirc;te et travaillent pour les Rob&icirc;n.<br/>
<br/>
&quot;La bouannefemme Missis Choutchet m'd&icirc;t l'aut' jour qu'ou s'attendait bein qu&eacute; s'n homme s'en allait mouothi, car oulle avait ieu d's av&egrave;rtis. Y'a un an ou s'&egrave;rvit lyi-m&ecirc;me en r'gardant par la f'n&ecirc;tre et oulle 'tait se&ucirc;the qu'oulle allait mouothi dans l'couothant d'l'ann&eacute;e, mais ou m'd&icirc;t qu'ou vait bein &agrave; ch't heu qu&eacute; ch'tait un s&icirc;ngne d&eacute; mort pour san bouanhomme d&eacute;pis qu'oulle est acouo en vie lyi-m&ecirc;me. Trais jours d&eacute;vant l'tr&eacute;pas, eune assi&eacute;tte tchit d&eacute; d'ssus l'dr&eacute;cheux. L&eacute; jour d&eacute; d'vant - ch'tait tard dans l'arl&eacute;v&eacute;e, just&eacute;ment d'vant la niet - un oua&icirc;s&eacute; tapit &agrave; la f'n&ecirc;tre, et un tchian hue&ucirc;lit sans c&ecirc;sse, la t&ecirc;te en l'air, qu&acirc;si tout l'preunmi&eacute; jour qui l'bouanhomme gardit l'liet. Et comme ou r'v&eacute;nait d'la boutique l&eacute; tra&icirc;si&egrave;me jour d&eacute;vant sa mort - i' fa&icirc;sait just&eacute;ment niet dans l'temps - ou ou&icirc;t l'cri d'un cahouain just&eacute;ment comme oulle arrivait dans La Rue &agrave; la Pendue.&quot;<br/>
<br/>
&quot;Eh bein,&quot; s'f&icirc;t Manman, &quot;d&eacute;pis qu'oulle est si sup&egrave;rstitieuse, i' faut penser qu'ou savait bein tch'i' fallait faithe san bouanhomme sorti d'la ma&icirc;son pour s&eacute;n ent&egrave;rrement les pids l'avant pour l'emp&ecirc;chi d'vaie la ma&icirc;son en sortant et d'pouver r'trouver san c'm&icirc;n comme &egrave;rv&eacute;nant. Quant &agrave; m&eacute;, j&eacute; n'crai pus &agrave; tout chenna, mais comme nouos l'dit l'vi&egrave;r diton, ch&acirc;tchun embraiche sa femme &agrave; sa manni&eacute;the!&quot;<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfenterrement.html">Un ent&egrave;rrement l'temps pass&eacute;</a><p>
<li><a href="gdfcrianches1.html">Vielles crianches</a><p>
<li><a href="gdfcrianches2.html">Acouo des crianches</a><p>
<li><a href="gdfcrianches3.html">Crianches et cou&ocirc;teunmes</a><p>
<li><a href="gdfcrianches4.html">Et acouo des crianches</a><p>
<li><a href="gdfcrianches5.html">L's annees et les crianches s&eacute; p&acirc;ssent</a><p>
<li><a href="gdfcrianches6.html">Crianches et cou&ocirc;teunmes</a><p>
<li><a href="gdfcrianches7.html">Crianches du temps jadis</a><p>
<li><a href="gdfsuperstitions.html">Sup&egrave;rstitions du temps jadis</a><p>
<li><a href="gdfmitheux.html">Crianches entouor un mitheux</a><p>
<li><a href="gdf60ans.html">En J&egrave;rri y'a souoxante ans</a><p>
<li><a href="gdf80ans.html">Y'a huiptante ans</a><p>
<li><a href="gdfrpos.html">L&eacute; r'pos &ecirc;t&egrave;rnel</a><p>
<li><a href="gdftemps.html">Dans man temps...</a><p>
<li><a href="neuchesdachteu.html">&Egrave;s neuches d'achteu, les mathi&eacute;s t&icirc;nf&eacute;s d'cipre</a><p>
<li><a href="neucheslaiesse.html">Les Neuches de La&iuml;esse</a><p>
<li><a href="deces.html">La Pri&eacute;the d'eune femme au d&eacute;c&egrave;s d&eacute; s'n houmme</a><p>
<li><a href="gdfvit.html">Tchi vit et tchi vait, dans bein d's &ecirc;tats s'trouve!</a><p>
<li><a href="gdfcouoteunmes1970.html">Cou&ocirc;teunmes du temps pass&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

