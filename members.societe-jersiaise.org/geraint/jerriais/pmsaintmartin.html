<HTML>

<!-- Mirrored from members.societe-jersiaise.org/geraint/jerriais/pmsaintmartin.html by HTTrack Website Copier/3.x [XR&CO'2014], Tue, 15 Jul 2025 13:47:35 GMT -->
<HEAD>
<TITLE>L'&eacute;lection &agrave; Saint Mart&icirc;n</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&eacute;lection &agrave; Saint Mart&icirc;n</h2>
Ph'lip et sa qu'mins&ocirc;le</font></center><p>

<font size="-1"><i>&agrave; Port&icirc;nf&eacute;,</i><br/>
<i>Jeudi au s&eacute;.</i><br/></font>
<br/>
Moussieu l'Editeu,<br/>
<br/>
Et don, ch'est d&eacute;finitif que l'<a href="votevoc.html">&eacute;lection</a> pour Conn&ecirc;tabl'ye &agrave; <a href="st_martin.html">Saint Mart&icirc;n</a> est pour mardi prochain. J'ai liut dans la &quot;Post&quot; le rapport des nominations et j'l'ai trouv&eacute; bein int&eacute;r&ecirc;ssant. Apr&egrave;s aver consid&eacute;th&eacute; les chances des deux candidats, j'crais que l'Tom Billot a la miyeuthe, si nou peut jugi par les signatuthes s&ucirc;s san papi. Mais ch'n'est pas pour dithe qu'il &eacute;tha une grande m&acirc;jorit&eacute;, car p&ucirc;s d'une fais nou-s-a veu que chonna n'est pas de grande importance. J'm'attends que l's &eacute;lecteurs s'en vont voter et que n'y en a pas hardi tchi rest&eacute;thont siez-yeux. Enf&icirc;n, j'me fie d'aver entendu le r'sultat d'vant ramonter &agrave; m'couochi.<br/>
<br/>
&Agrave; ch'teu', Moussieu, i' faut que j'vos diche que la Merrienne a attrap&eacute; la fi&egrave;vre tch'attaque les femmes tr&eacute;jous &agrave; chutte saison - ch'est-&agrave;-dithe d'&ecirc;tre en Ville t&ocirc;t apr&egrave;s le <a href="pman1951.html">Jour de l'An</a> pour accater des marchandises &egrave;s prix r&egrave;duits, criyant tch'i' sauvent des sous en l'faisant. Eh bein, Moussieu, la Merrienne, ayant sorti de bouonne heuthe l&ucirc;ndi mat&icirc;n, r'vint sans l'mitan de l'arl&eacute;v&eacute;e dans un tax&icirc; avec un nombre de patchets. Ou m'dit qu'oulle avait yeu un bouon jour, mais qu'oulle avait 't&eacute; si boustchul&eacute;e dans les boutiques qu'oulle 'tait bein l&acirc;ss&eacute;e et qu'ou voudrait, au p&ucirc;s vite p&ocirc;ssiblye, deus-trais t&acirc;sses se tais. J'mins l'ticlye s&ucirc;s l'feu, et p&ucirc;s tard, s&eacute; trouvant rafra&icirc;chie, ou d&ecirc;shallit chein qu'oulle avait accat&eacute;.<br/>
<br/>
Y'avait, &agrave; qu'menchi, une pathe de soulyiers pour li qu'ou n'peut pas mettre car i' sont trop p'tits, et y'en avait une autre pathe pour m&eacute; tchi sont bein trop grands. Y'avait deus-trais cotillons qu'ou n'pou&ocirc;rra pas mettre sans une &eacute;pile pour les emp&ecirc;chi de devaller et, pi&egrave;the que jamais, y'avait une pathe de chais pij&acirc;rmers qu'oulle avait accat&eacute; pour m&eacute;, ou dit, parsque de nos jours les hommes avaient abandonn&eacute; les qu'mins&ocirc;les du temps p&acirc;ss&eacute;. Eh bein, Moussieu, j'n'ai pas abandonn&eacute; la mienne, et je r'f&ucirc;se absol&ucirc;ment de changi. La Merrienne fit tout che qu'ou put pour me persuader, mais j'li dit que, p&ucirc;st&ocirc;t que d'mettre chais articlyes-l&agrave;, j'ithais tout nu, quand ch'ne s'sait que pour am&ucirc;ser les vais&icirc;ns. D&eacute;pis chonna, Moussieu, ou n'a pas voulu m'dithe un mot, sinon pour dithe que j'd&eacute;v'thais aver grand honte de p&acirc;sler d'm&ecirc;me, et que si j'y &ecirc;prouvais le Chantgni se trouv'thait b&eacute;t&ocirc;t &agrave; la porte. Ch'est chein que j'avons yeu d'la visite en Ville pour accater des marchandises &agrave; bouon marchi!<br/>
<br/>
J'vais que la vielle Ecole Wesleyenne aupi d'la Salle P&acirc;rouaissiale est &agrave; vendre. Oulle appartcheint &egrave;s Wesleyens, mais i' pathait qu'ou n'sert de rein, et tchi faut s'en d&ecirc;faithe. Y'a bein d's ann&eacute;es ch'tait Moussieu Morley Powell tchi 'tait ma&icirc;tre l&agrave;, yun des p&ucirc;s charmants corps que j'aie connu, mais un homme tch'avait toutes les malchances et touos les malheurs. Sa femme 'tait une personne bein aimablye. Le grand des deux gar&ccedil;ons, tchi 'tait l'favori d'san p&egrave;the, attrapit une mauvaise maladie et n'put pas s'en r'faithe. Le s'cond, le favori d'sa m&egrave;the, s'en fut dans l'arm&eacute;e mais i' mouothit subitement dans l's Indes.<br/>
<br/>
Y'a des changements en Ville &eacute;tout; par exemplye, la boutique ou&egrave;sque la famille Sormany-Langelier avait 't&eacute; pour tant d'ann&eacute;es a 't&eacute; accat&eacute;e par des ing&eacute;nieurs, et la boutique au sieur Le Poidevin s'en va &ecirc;tre &ecirc;largie pour donner une p&ucirc;s grande entr&eacute;e de l'autre but. Ch'est partout qu'nou vait les vielles pr&eacute;misses changi ou dispatha&icirc;tre.<br/>
<br/>
Par ich&icirc;n, Moussieu, le temps continue p&ucirc;s fraid que jamais. La n&eacute; n'a pas compli&egrave;ement dispathu, et j'avons &agrave; ch'teu' des vents d'est tchi sont bein pi&egrave;thes.<br/>
<br/>
Tch&egrave;sque a fait la b&ecirc;tise d'arrangi deux r&eacute;unions d'ferniers pour la m&ecirc;me s&eacute;th&eacute;e, &agrave; la m&ecirc;me pi&egrave;che? Ch'est certainment riditchule. Yune des r&eacute;unions est au sujet des oignons, ch'est &agrave; dithe des bulbes, et j'ai 't&eacute; surprint d'vaie qu'&agrave; Bieaumont, certains c&ocirc;tils eusifs tch'avaient tr&eacute;jous 't&eacute; en <a href="pmpatates2.html">patates</a> sont &agrave; ch'teu' en bulbes. L'autre r&eacute;union, bein p&ucirc;s importante, &agrave; m'n id&eacute;e, est pour d&eacute;cider si ch't'ann&eacute;e j'&eacute;thons un &quot;Marketing Board&quot; pour l'export&acirc;tion d'nos nouvelles patates, et je n'doute pas que y'&eacute;tha une m&acirc;jorit&eacute; en faveur, car i' m'semblye que ch'est l&eacute; miyeu plian comme les affaithes vont au jour d'agniet.<br/>
<br/>
Comme de couotume, Moussieu, la Merrienne et m&eacute;, j'avons fait de bouonnes r&eacute;solutions, et, comme de couotume &eacute;tout, j'les oubli&eacute;thons d'vant long. Mais, comme dit la bouonnefemme, des bouonnes r&eacute;solutions n'font pas d'ma, m&ecirc;me si nou n'y tcheint pas pour longtemps. M&eacute;, j'ai r&eacute;solu de n'aller pas &agrave; l'auberge pour des s'maines, mais, comme j'ai d'la peine &agrave; bouogi d&eacute; ma grand'chaise, et que quand j'mets l'nez d'hors touos mes vi&egrave;rs os s'mettent &agrave; cratchi, i' n'y a pas grand dangi que chutte r&eacute;solution-l&agrave; me f'tha grand ma. J'ai &eacute;tout r&eacute;solu, comme de couotume, de pardonner touos m's enn'm&icirc;ns et d'aller au tchulte quand j'pou&ocirc;rrai marchi jusque-l&agrave;, mais chais-l&agrave; n'sont pas de grande importance. Quant &agrave; la Merrienne, ou n'veur pas m'dithe, &agrave; ch'teu' que je n'nos entre-paslons pas, tch&egrave;sque oulle a r&eacute;solu, mais oulle est comme m&eacute;, car oulle est tr&eacute;jous pr&ecirc;te &agrave; abandonner les abitudes qu'ou n'a pas, mais de t'n&icirc;n bon &egrave;s habitudes comme la b&eacute;thie d'tais, par exemplye, et tchiques autres. En un mot, Moussieu, nos bouonnes r&eacute;solutions n'valent pas grand'-chose! <br/>
<br/>
&Agrave; la pr&eacute;chaine.<br/>
<br/>
<i><a href="lebrocq.html">Ph'lip</a></i><br/>
<i>Evening Post 12/1/1963 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="electionstmartin.html">&Eacute;lection de St. Martin</a><p>

<li><a href="election1899.html">La niet de d'vant l'Election</a><p>
<li><a href="pmpatates4.html">Merrienne p&acirc;sle de patates</a><p>


<li><a href="pmoutfit.html">Merrienne and her outfit</a><p>

<li><a href="mode.html">La mode</a><p>
<li><a href="modepl.html">La mode</a><p>
<li><a href="madmode.html">Madame La Mode</a><p>
<li><a href="braies.html">L&eacute; Caouain porte les braies</a><p>
<li><a href="habitalp.html">L'Houmme et l'habit</a><p>
<li><a href="gdfmode.html">&Ecirc;tes-ous &agrave; la mode?</a><p>
<li><a href="gdfhabits.html">L's Habits du temps pass&eacute;</a><p>
<li><a href="cotiyion.html">L&eacute; Bi&acirc;nc Cotiyion</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmsaintmartin.html by HTTrack Website Copier/3.x [XR&CO'2014], Tue, 15 Jul 2025 13:47:35 GMT -->
</HTML>

