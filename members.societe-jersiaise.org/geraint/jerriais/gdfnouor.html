<HTML>
<HEAD>
<TITLE>En Nouormandie</TITLE>
<META  name="keywords" content="Jèrriais, Normandie, Normandy, language, langue normande, îles anglo-normandes, Channel islands">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Nouormandie</h2></font></center><P>

<font size="-1"><i> Le M&eacute;nage &egrave;s Feuvres,<br>
St Ou&euml;n,<P>

<P>L&eacute; 8 d'octobre, 1983.</P></i></font>

<P>Moussieu l'R&eacute;dacteu,</P>

<P> Eh bein, bouannes gens, m&eacute; v'l&agrave;, gr&acirc;ce au Bouan Dgieu, dans ma n&eacute;nante-tra&icirc;si&egrave;me ann&eacute;e. Si nou m'avait dit, quand j'tais mousse, qu&eacute; j'allais vivre &agrave; ch't' &acirc;ge-l&agrave;, j'&eacute;thais ieu d'la peine &agrave; l'craithe.</P>
<img src="jerriais234.jpg" width="100" height="100" alt="" title="" border="0" align="right" />
<P> Man n&eacute;nante-deuxi&egrave;me anniv&egrave;rsaithe d&eacute; na&icirc;ssance veint d&eacute; s'passer &agrave; <a href="gdflucerne.html">L' Abbaye d'La Luc&egrave;rne</a> en <a href="nouormandie2002.html">Nouormandie</a>, o&ugrave;'est qu' eune M&ecirc;sse solonnelle fut c&eacute;l&eacute;br&eacute;e par m&eacute;n anm&icirc;n l' Abb&eacute; Marcel Lel&eacute;gard en m'n honneu. &Eacute;tant Anglyican, n&eacute; v'l&agrave; un honneu qu&eacute; j'appr&eacute;cyie hardi. Man jour de na&icirc;ssance (j'fus n&eacute; l&eacute; 29 septembre, 1891) est la f&ecirc;te r&eacute;ligieuse d&eacute; St. Mich&eacute; et touos l's Anges. L'&Ecirc;p&icirc;tre du jour, pr&icirc;nse d&eacute; l' Apocalypse de St. Jean, nouos raconte l'<a href="revelation12.html">histouaithe d&eacute; la bat&acirc;le dans l'Ciel entre St Mich&eacute; et ses Anges et l'Dragon et les cheins</a>, chu Dragon que nou-s-appelle tchiquefais l&eacute; D&eacute;mon, l'Satan, l'Mal&icirc;n Esprit et l'<a href="dgiablye.html">Dgi&acirc;bl'ye</a>. L' Abb&eacute; Lel&eacute;gard m&eacute; d'mandit d'traduithe l'&Ecirc;p&icirc;tre en J&egrave;rriais et m'f&icirc;t l'honneu d'la li&eacute;the en J&egrave;rriais m&eacute;-m&ecirc;me.</P>

<P> Heutheusement qu&eacute; ch'tait St. Mich&eacute; et ses Anges tch'en gangn&icirc;drent et qu&eacute; l'Satan et sa mauvaise compangnie d' Anges f&ucirc;drent fliantchis &agrave; t&egrave;rre. J'ai tchiquefais pens&eacute; tch'il y sont acouo d'nouos jours, et qu&eacute; ch'est lus activit&eacute;, d&eacute; tchi qu' nou s'en app&egrave;rche pon car l&eacute; Dgi&acirc;bl'ye est vraiment un mal&icirc;n esprit, tch'est la cause d'un tas d'la mauva&icirc;tchi tch'est par les c'm&icirc;ns.</P>

<P> J'eus la chance qu&eacute; Moussieu l'Juge Max Lucas et sa danme lus en allaient en Nouormandie en m&ecirc;me temps qu' m&eacute; et qu&eacute; j'pus m'en aller &agrave; quant&eacute; ieux jusqu'&agrave; l'abbaye, tchi n'est pon bein liain d'Granville. I' m'f&icirc;drent l'honneu et l'plia&icirc;si d'&ecirc;t' pr&eacute;sents &agrave; la Messe le 29 septembre, et j'pus m'en r'v&eacute;n&icirc;n en J&egrave;rri &agrave; quant&eacute; ieux. J'm'en r'vais en Am&eacute;thique l&eacute; 19 d&eacute; chu mais.</P>

<P> Av'-ous janmais gou&ocirc;t&eacute; la trantchilit&eacute; d'un s&eacute;jour dans eune abbaye o&ugrave;'est que l'son des clioches de l' Ang&eacute;lus vouos r&ecirc;vil'ye l&eacute; mat&icirc;n et tchi sonnent trais fais par jour, mat&icirc;n, m&eacute;jeu et s&eacute;, pour vouos appeler &agrave; la pri&eacute;the? Comme j'l'ai mentionn&eacute; d'vant, j'aimethais que l'habitude de la sonner es'sait r'nouvel&eacute; dans toutes nouos &eacute;glyises en J&egrave;rri. Ch&eacute; s'sait eune sup&egrave;rbe habitude d&eacute; s'arr&ecirc;ter pour dgiex minnutes trais fais par jour pour &egrave;rciter la pri&eacute;the de l' Ang&eacute;lus, ou aut' pri&eacute;the. Y'a un bieau portrait, appel&eacute; "L'Ang&eacute;lus", par Jean-Fran&ccedil;ois Millet, n&eacute; &agrave; Gruchy, pas bein liain d'Ch&egrave;rbourg, tchi montre deux p&egrave;rsonnes, l'homme atout sa castchette &agrave; la main, &agrave; l'&ecirc;couter. J'm'&egrave;rsouveins d'aver veu dans l' "Pilot", y'a tchiques ann&eacute;es &agrave; ch't heu, eune note par l&eacute; R&eacute;v&eacute;rend Evelyn Chavasse, Recteu d'St. Pi&egrave;rre dans l'temps, tch'i' fallait dithe au Bouanhomme George tch'i' n'la sonnait pon &agrave; l'&Eacute;glyise d&eacute; St Pi&egrave;rre, mais tch'i' r'citait les mots touos les jours.</P>

<P> Les bieaux jours d'&ecirc;t&eacute; qu' j'avons ieu &agrave; ches drein me suiv&icirc;drent &agrave; l'abbaye dans san bieau p'tit et trantchile vallon. L&eacute; chant des oua&icirc;sieaux dans les bouais, et d'temps en temps l&eacute; bavardage des ouaies dans l'&ecirc;tang abbatial, et tchiquefais l'be&ucirc;lement d'eune vaque dans la distance, sont la musique d&eacute; la campangne &agrave; l'entou, Et quand veint l's&eacute; l&eacute; chant gr&eacute;gorien des V&ecirc;pres (nouot' "Evensong") dans l'&eacute;glyise de l'abbaye sembl'ye b&eacute;ni l' jour tchi s'p&acirc;sse et sanctifier la niet tchi veint.</P>

<P> L&eacute; sup&egrave;rbe temps et man p'tit s&eacute;jour en Nouormandie m&eacute; ram&eacute;mouaithent la preunmi&eacute; fais qu&eacute; j'y'allis. Ch'tait en 1906 ou 1907. J'tais dans l'office &agrave; Moussieu Charles Ouiyamme Binet dans 'chu temps-l&agrave; et l'Avocat Edmund Toulmin Nicolle 'tait iun d'ses grands anm&icirc;ns. I' m'&icirc;nvitit d'aller en Nouormandie auve li atout nouos bicyclettes.</P>

<P> J'all&icirc;nmes &agrave; Carteret par bat&eacute; et nouos v'l&agrave; en c'm&icirc;n sus nouos "v&eacute;los", comme disent les Fran&ccedil;ais. J'm&eacute; sis tr&eacute;jous souv'nu qu&eacute; nouot' preunmi&eacute; arr&ecirc;t, tard l'arl&eacute;v&eacute;e, fut &egrave;s Pieux (d&eacute; iou qu' nou-s-a eune belle veue d's <a href="iles.html">&Icirc;les</a>). Ch'tait un p'tit village dans chu temps-l&agrave;, et i' n'y'avait pon d'h&ocirc;tels. Il 'tait temps d'arr&ecirc;ter et d'trouver d'l'abri pour la niet. J'entr&icirc;nmes dans un caf&eacute; et la p'tite bouannefemme d&eacute; propri&ecirc;taithe nouos louit eune chambre pour la niet et nouos f&icirc;t eune omelette. N&eacute; v'l&agrave; la preunmi&eacute; fais qu' j'en mangis ieune, et oulle 'tait d&eacute;licieuse. J'm'en lique acouo les babinnes quand j'y pense.</P>

<P> J'fe&ucirc;nmes eune dgi&ecirc;xaine d&eacute; jours en c'm&icirc;n, et ch'fut pour m&eacute; eune mangnifique visite dans la belle Nouormandie qu&eacute; j'n'ai janmais oubli&eacute;. L'Avocat Nicolle 'tait un fanmeux arch&eacute;ologue et ch'tait eune vraie &ecirc;duc&acirc;tion d&eacute; l'ou&iuml; distchuter l'architectuthe des &eacute;glyises (j'les visitions toutes) auve les cur&eacute;s.</P>

<P> J'all&icirc;nmes jusqu'au Cap d'La Hague d&eacute;vant r'brousser c'm&icirc;n pour Carteret. Arriv&eacute;s l&agrave;, j'rencontr&icirc;nmes l&eacute; Juge <a href="amesservy.html">Alfred Messervy</a> et j'd&icirc;n&icirc;mes auve li dans s'n hotel d&eacute;vant aller aborder l'bat&eacute; pour Gou&ocirc;rray.</P>

<i><P> <a href="lefeuvre.html">George d'La Forge</a></P></i>

<P>&nbsp;</P>
<FONT SIZE=2>
<i>Viyiz &eacute;tout:</i>

<ul>
<li><a href="charlesiii.html">L&eacute; Rouai Charles III, Duc d&eacute; Nouormandie</a><p>
<li><a href="duc.html">La Reine L&icirc;zab&eacute; II, Duc d&eacute; Nouormandie</a><p>
<li><a href="normandie.html">Ma Normandie/Man Bieau P'tit J&egrave;rri</a><p>
<li><a href="gdfnouormandie.html">En Nouormandie</a><p>
<li><a href="gdflucerne.html">En Nouormandie</a><p>
<li><a href="nouormandie2002.html">La Nouormandie</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="paler.html">L&eacute; P&acirc;ler Nouormand</a><p>
<li><a href="gdfvikings.html">Le Souper des Vikings</a><p>
<li><a href="coutances.html">La Cath&eacute;drale de Coutances</a><p>
<li><a href="nouormandie1955.html">Un viage en Nouormandie</a><p>
<li><a href="carrouges.html">L&eacute; Ch&acirc;t&eacute; d'Carrouges</a><p>
<li><a href="balleroy.html">Au Ch&acirc;t&eacute; d'Ballerouai</a><p>
<li><a href="sassy.html">L&eacute; Ch&acirc;t&eacute; d'Sassy</a><p>
<li><a href="gdfflamanville.html">En garde, J&egrave;rriais!</a><p>
<li><a href="assembliee/nouormandie1964.html">Excursion en Nouormandie</a><p>
<li><a href="assembliee/nouormandie1962.html">L'Excursion en Nouormandie</a><p>
<li><a href="lechanteur.html">L&eacute; Monument &agrave; Fernand Lechanteur</a><p>
<li><a href="tchoeu_nouormand.html">Man tchoeu est Nouormand</a><p>
<li><a href="chantereyne.html">Chante Reyne Vechy La Terre</a><p>
<li><a href="chatemort.html">L&eacute; ch&acirc;t&eacute; mort</a><p>
<li><a href="iles.html">Les &Icirc;les d'la Manche</a><p>
<li><a href="suslame.html">Sus la M&eacute;</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
