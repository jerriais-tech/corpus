<HTML>

<!-- Mirrored from members.societe-jersiaise.org/geraint/jerriais/hiver.html by HTTrack Website Copier/3.x [XR&CO'2014], Tue, 15 Jul 2025 14:04:06 GMT -->
<HEAD>
<TITLE>L'Hiver</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'Hiver</h2></font></center><p>
<CENTER><TABLE><TR><TD>
Quand le sombre et freid hiver<br/>
N'a quasi que d'vos ag'ver;<br/>
Quand la n&egrave;i bllanchit la terre,<br/>
Et qu'la g'l&egrave;e fendrait la pierre;<br/>
Quand l'ongllie vos tchient les deights,<br/>
qu'ous souffli&egrave;z coume un pourpeis:<br/>
Ah! souvenous de la minsethe;<br/>
N'oublli&egrave;z pon votre frethe.<br/>
<br/>
Ergard&egrave;z chu pouore av&eacute;,<br/>
Gr&eacute;lottant, tremblliant de freid;<br/>
I cllopine du pid gauche;<br/>
I n'a ni s&ocirc;l&egrave;r ni cauche;<br/>
Demand&egrave;z-li s'il a faim;<br/>
B&acirc;ill&egrave;z-li un crotin de pain:<br/>
Ah! souv'nous de la minsethe;<br/>
N'oublli&egrave;z-pon vot' fr&egrave;the.<br/>
<br/>
Ous l'app'l&egrave;z un vagabond!<br/>
Nou crie d'sus et ch&acirc;tqun l'grond;<br/>
Et v'la qu'a ni p&egrave;th' ni m&egrave;the,<br/>
Car l'prumi&eacute; ne fait que b&egrave;the,<br/>
Et la m&egrave;the est un satan;<br/>
Du q'mench'ment jusqu'au but d'l'an.<br/>
I n'veit rein que d'la mins&egrave;the;<br/>
Et pourtant il est vot' fr&egrave;the.<br/>
<br/>
Il est pi&egrave;r' qu'un orph&eacute;lin,<br/>
I' n'sait pus &agrave; qui dev'nin;<br/>
Avous peux que l'av&eacute; vole?<br/>
Enviez-le &agrave; quique &ecirc;cole;<br/>
Ous pouorr&egrave;z par le travas<br/>
Le prev'nin du mauvais pas;<br/>
S'ous voul&egrave;z l'emp&ecirc;chi d'b&egrave;the,<br/>
Seyiz-li pour p&egrave;the et fr&egrave;the.<br/>
<br/>
Ah! richard, dans ten parleux,<br/>
Tu n'veit pon le malheutheux;<br/>
Te cr&ocirc;lant dans ta grand' tquaithe,<br/>
N'ayant que tei-m&ecirc;me &agrave; pllaithe;<br/>
Tu te t&acirc;ne en un caud li&egrave;t,<br/>
Rein n'te g&egrave;ne et rein n'te gni&egrave;t;<br/>
Tu n'sai rein de la mins&egrave;the<br/>
Qu'est le sort de pus d'un fr&egrave;the.<br/>
<br/>
<i><a href="legros.html">AALG</a></i><br/>
</TD></TR></TABLE></CENTER>
<br/>&nbsp;<p>

<i>V&egrave;rsion mod&egrave;rn&icirc;s&eacute;e:</i><p>

<CENTER><TABLE><TR><TD>
<center><font color="#215e21"><h2>L'Hiv&eacute;</h2></font></center><p>

Quand l'sombre et fraid hiv&eacute;<br/>
N'a qu&acirc;si qu&eacute; d'vos ag'ver;<br/>
Quand la n&eacute; blianchit la t&egrave;rre,<br/>
Et qu'la g'l&eacute;e fendrait la pi&egrave;rre;<br/>
Quand l'onglyie vos tcheint les d&eacute;s,<br/>
qu'ou so&ucirc;ffliez coumme un pourpais:<br/>
Ah! souv'n-ous d'la m&icirc;ns&eacute;the;<br/>
N'oubliez pon vot' fr&eacute;the.<br/>
<br/>
&Egrave;rgardez chu pou&ocirc;rre av&eacute;,<br/>
Gr&eacute;lottant, trembliant d'fraid;<br/>
I' cliopinne du pid gauche;<br/>
I' n'a ni sa&ucirc;l&eacute; ni cauche;<br/>
D'mandez-li s'il a faim;<br/>
Bailliz-li un cr&ocirc;t&icirc;n d'pain:<br/>
Ah! souv'n-ous d'la m&icirc;ns&eacute;the;<br/>
N'oubliez-pon vot' fr&eacute;the.<br/>
<br/>
Ou l'app'lez un v&acirc;cabond!<br/>
Nou crie d'ssus et ch&acirc;tchun l'grond;<br/>
Et v'l&agrave; tch'a ni p&eacute;the ni m&eacute;the,<br/>
Car l'preunmi&eacute; n'fait qu'b&eacute;the,<br/>
Et la m&eacute;the est un satan;<br/>
Du c'menchement jusqu'au but d'l'an.<br/>
I' n'vait rein qu'd'la m&icirc;ns&eacute;the;<br/>
Et pourtant il est vot' fr&eacute;the.<br/>
<br/>
Il est pi&eacute;the qu'un orph&eacute;l&icirc;n,<br/>
I' n'sait pus &agrave; tchii d&eacute;v'n&icirc;n;<br/>
Av'-ous peux qu'l'av&eacute; vole?<br/>
Envyez-l&eacute; &agrave; tchique &ecirc;cole;<br/>
Ou pou&ocirc;rrez par l'travas<br/>
L&eacute; pr&eacute;v'n&icirc;n du mauvais pas;<br/>
S'ou voulez l'emp&ecirc;chi d'b&eacute;the,<br/>
S&eacute;yiz-li pour p&eacute;the et fr&eacute;the.<br/>
<br/>
Ah! richard, dans tan parleux,<br/>
Tu n'vai pon l'malheutheux;<br/>
T&eacute; cra&ucirc;lant dans ta grand' tchaithe,<br/>
N'ayant qu't&eacute;-m&ecirc;me &agrave; pliaithe;<br/>
Tu t&eacute; t&acirc;ne en un caud liet,<br/>
Rein n't&eacute; g&ecirc;ne et rein n't&eacute; niet;<br/>
Tu n'sai rein d'la m&icirc;ns&eacute;the<br/>
Tch'est l'sort d&eacute; pus d'un fr&eacute;the.<br/>

</TD></TR></TABLE></CENTER>

<font size="2">

<I>Viyiz &eacute;tout:</I><p>

<ul>
<li><a href="hive.html">L'Hiv&eacute;</a><p>
<li><a href="meis.html">Les Meis et les Saisons</a><p>
<li><A HREF="rfraid.html">Les R'fraide&ucirc;res</A><p>
<li><a href="fre.html">La Fr&eacute;</a><p>
<li><a href="fraid.html">Ah! Fait i' fraid!</a><p>
<li><a href="ne.html">La N&egrave;</a><p>
<li><A HREF="ne2.html">La N&eacute;</A><p>
<li><a href="neige1868.html">Sur la Neige du 7 Novembre 1868</a><p>
<li><a href="pmfraid.html">Pus fraid que Jamais?</a><p>
<li><a href="gdffraid2.html">I' fait fraid!</a><p>
<li><a href="pmcold.html">Merrienne complains of the cold</a><p>
<li><a href="damenature.html">Dame Nature</a><p>
<li><a href="hive_syvret.html">La campangne en hiv&eacute;</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/hiver.html by HTTrack Website Copier/3.x [XR&CO'2014], Tue, 15 Jul 2025 14:04:06 GMT -->
</HTML>
