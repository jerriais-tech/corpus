<HTML>

<!-- Mirrored from members.societe-jersiaise.org/geraint/jerriais/escliave.html by HTTrack Website Copier/3.x [XR&CO'2014], Tue, 15 Jul 2025 14:01:37 GMT -->
<HEAD>
<TITLE>L'Escliave Lib&eacute;th&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'Escliave Lib&eacute;th&eacute;e</h2></font></center><p>


<p>
<i>J'sommes dans les deux gardins &agrave; Sonia et Barbara. Barbara, dans l&eacute; sien, est a &ecirc;prouver &agrave; &egrave;rgraie sa faucheuse. Mais oulle est a but.</i><p>
<p>
Barbara: Fichue machinne! I' n'y a pas d'moyen, j&eacute; n'peux pas y  
arriver, j'n'ai pas la forche. Ch'est l'travas d'un homme, chenne-chin! J'sis &agrave; but! Quand tchi qu&eacute; ma chance s'en va changi? <p>
<p>
<i>La vaisinne qu'est habil'yie dans ses habits du Dinmanche, &egrave;rgarde pardessus la cliotuthe.</i><p>
<p>
Sonia: Man Doue, Barbara, Ch'est qu&eacute; tan gard&icirc;n est maigre, ch't 
ann&eacute;e. Et tch'est tu es &agrave; faithe assise l&agrave;-bas? Tu t'en vas aver les 
morhouittes!<p>
<p>
Barbara: Ma faucheuse est fichue! Et m&eacute; &eacute;tout!  Ou s'l&egrave;ve et s'assied dans eune tchaise d&eacute; gardin. Oh! man pouorre dos! Mais vint-en t'assi&eacute;the ichin dans l'gard&icirc;n et racconte-m&eacute; l'histouaithe d&eacute; vos vacances sus La Reine Elizabeth Deux.<p>
<p>
Sonia: Servis coumme des Rouais, j'avons 't&eacute;! Rein n'mantchait!  
Nous &eacute;thait peu mangi tout l'jour et toute la s&eacute;th&eacute;e, sais-tu bein!<p>
<p>
Barbara: V&eacute;the, j&eacute; crais qu&eacute; tu as prins du paids!<p>
<p>
Sonia: Nouffet, j&eacute; n'sis pas si b&ecirc;te, man Pierrot n'aim'thai pas 
m'vaie trop grosse - i' m'aime coumme j'sis! Mais t&eacute;, tu es maigre coumme un chent d'clious!<p>
<p>
Barbara: V&eacute;the, j'n'ai  pas l'temps pouor m&eacute;-m&ecirc;me du tout!<p>
<p>
Sonia: Mais, tch'est qu' Frainque fait &agrave; longjours? J&eacute; n'l&eacute; vais pas souvent dans l'gardin.<p>
<p>
Barbara: Eh bein, i' joue &agrave; p&eacute;tanque trais matin&eacute;es la s'maine et pis i' joue &egrave;s boules l&eacute; lundi et l'm&ecirc;credi, et pis i' va jouer &egrave;s darts auve ses anmins qu&acirc;siment touos les si&egrave;rs. Mais i' s'couoche un p'tit brin l'arl&eacute;v&eacute;e!<p>
<p>
Sonia: Et pis t&eacute;, tu n'sors janmais!<p>
<p>
Barbara: Mais si, Sonia, j'vais &agrave; l'Assembli&eacute;e d'J&egrave;rriais eune fais par mais!<p>
<p>
Sonia: Et pis, l&eacute; janne Frainque, j'crais bein qu'i' n'fiche rein ichin ninnetout!<p>
<p>
Barbara: Mais, i' n&eacute; d'meuthe pas ichin &agrave;ch'teu, il a eune pliaiche &agrave; St. Br&eacute;lade.<p>
<p>
Sonia: Ch'est-i' ieun d's'appart&eacute;ments qu'i' veinnent d&eacute; b&acirc;ti &eacute;yo&ugrave; qu'i 't&eacute; l'h&ocirc;tel d&eacute; la Mouaie?<p>
<p>
Barbara: Nannin, un mio pus liain amont la route!<p>
<p>
Sonia: Tu m'as tout l'temps dit qu&eacute; tu voulais aller faithe eune 
croua&icirc;s'sie coumme nous &agrave; travers la M&eacute;diterrann&eacute;e, pouor tchi qu'ou n'y allez pas, t&eacute; et Frainque?<p>
<p>
Barbara: Ch'est si chi et Frainque n'en est pas bein en peine. Et  
pouor t'en dithe la v&eacute;thit&eacute;, j'n'avons pas les sous.<p>
<p>
Sonia: Mais j'pensais qu&eacute; tu m'avais dit qu&eacute; tu avais h&eacute;thit&eacute; vingt milles louis d&eacute; ta m&eacute;the, danme tu n'les as pas d&ecirc;pens&eacute;s sus d'habits pouor t&eacute;-m&ecirc;me!!<p>
<p>
Barbara: Eh bein, Frainque voulait un neu moto et j'li en acati ieun pouor san jour d&eacute; naissance et l'janne Frainque voulait tchiques p&eacute;tites ch&ocirc;ses &eacute;tout, mais j'ai gard&eacute; un p'tit migot pouor nos vi&egrave;rs jours!<p>
<p>
Sonia: J&eacute; n't&eacute; comprends pas. Pense tch'est qu'tu &egrave;s &agrave; mantchi!  
V&eacute;nize, Ath&egrave;nes, les &icirc;les d&eacute; la Gr&egrave;&ccedil;e, la Turtchie, l'Egypte et les  
pyramides, sans p&acirc;ler d'&ecirc;tre souognie coumme eune Reine!<p>
<p>
Barbara: Oh, tu m'fais envie d'y'aller. J'sais bein qu&eacute; ma cou&ocirc;sinne Lizzie veindrais bein avec m&eacute;, mais j&eacute; n'pouorrais pas la&icirc;ssi Frainque tout seu pouor tchinze jours. Il aime tant san mangi!<p>
<p>
Sonia: I' p&acirc;sse san temps &agrave; l'auberge - i' font du bouan mangi l&agrave;!<p>
<p>
Barbara: J&eacute; n'crais pas qu'i' voudrais qu&eacute; j'y &acirc;ge! Et i' m'faudrait 
des tas d'habits! Et p&acirc;lant d'habits, o&ugrave;est qu' tu as 't&eacute; avec tes biaux habits-l&agrave;?<p>
<p>
Sonia: Tu sais bein qu&eacute; j'ai 't&eacute; appoint&eacute;e Juge d&eacute; la Cour Royale.<p>
<p>
Barbara: Oui.<p>
<p>
Sonia: Eh bein, j'ai 't&eacute; invit&eacute;e d'aller faithe eune inspection d&eacute; la 
Pr&icirc;son.<p>
<p>
Barbara: Oh, Sonia, les pouorres pr&icirc;sonni&egrave;rs! Ils ont ieu si caud 
ch't' ann&eacute;e. I' sont fou&ocirc;rr&eacute;s coumme des lapins dans des cages et 
i' sont bein malheutheux!<p>
<p>
Sonia: Danme j'en ai chant&eacute; au Gouv&egrave;rneux! I' nos a dit qu'i' n'ont pas d'sous pouor faithe des frais ni pouor netti et peindre!<p>
<p>
Barbara: Ch'est vrai!<p>
<p>
Sonia: Hah! J'li ai d'mand&eacute; combein qu'eune bouct&eacute;e d'savonn&eacute;e 
et eune chique pouor ch&acirc;que pr&icirc;sonnyi et eune pot&eacute;e d'peintuthe 
et des peinsiaux s'en allaient cou&ocirc;ter. Chenna lus apprendrait un 
m&ecirc;tchi! <p>
<p>
<i>Barbara s'met &agrave; braithe et Sonia s'en va &agrave; lyi.</i><p>
<p>
Sonia: Mais tch'est qu'i' y a? As-tu ma tchiquebord? Les morhuittes, ch'est s&eacute;thieux, tu sais!<p>
<p>
Barbara: Nann&icirc;n, ch'est l'janne Frainque - il est en pr&icirc;son! J'ai si honte!<p>
<p>
Sonia: L&eacute; p'tit couochon, tch'est qu'il a fait?<p>
<p>
Barbara: I' volit l&eacute; neu moto &agrave; san p&eacute;the et i' l'cachi sans asse&ucirc;thance ni licence et il avait bu chin' pintes! L&eacute; moto est en miettes et l'mousse est en pr&icirc;son! Ch'n'est pas d'sa faute!<p>
<p>
Sonia: Il a vingt-quatre ans! Ch'n'est pas un mousse! Chenna s'en va li donner eune bouonne l&eacute;&ccedil;on et i' s'en va p't&ecirc;tre apprendre un m&ecirc;tchi il&agrave;!<p>
<p>
Barbara: (en riant) Coumme un n&eacute;tisseux ou un peintre, j'crais bein! Mais tu as raison, Sonia. Ch&egrave;s deux-l&agrave; craient qu&eacute; j'sis lus escli&acirc;ve, mais pas d'autre!<p>
<p>
Sonia: Et tu t'en vas penser d'aller faithe eune crou&acirc;is'sie?<p>
<p>
Barbara: Oui!<p>
<p>
Sonia: I' faut qu&eacute; j'&acirc;ge changi mes habits. A la pr&eacute;chaine, ma fil'ye!<p>
<p>
<i>Barbara donne un bouan coup d'pid  &agrave; la bou&euml;t&eacute;e d'&ocirc;tils.</i><p>
<p>
Barbara: J&eacute; n'sis pas eune escli&acirc;ve et j'm'en vais en vacances! Eyo&ugrave; qu'est man t&eacute;l&eacute;phone? <p>
<p>
<i>Ou fouorre dans sa pouchette et ou s'met en d'vant d'la strade.</i><p>
<p>
Barbara: Frainque, Frainque gros faignant! L&egrave;ve-t&eacute; et vint-t'en 
coper l'herbe!  Frainque! Frainque! <i> Ou composte un num&eacute;tho sus san t&eacute;l&eacute;phone </i>  Hello Lizzie, Lizzie, ch'est m&eacute;, Barbara!!!!<p>
<p>
&nbsp; <p>
<i>  Par <a href="joantapley.html">J. T.</a> </i>   
													  
													  
&nbsp;<p>

<font size="2">

<I>Viyiz &eacute;tout:</I><p>

<ul>
    <li><a href="ptiteservante.html">La P'tite S&egrave;rvante</a></li>
    <li><a href="coupedumonde.html">L'Angli&eacute;terre Pour La Coupe Du Monde</a></li>

	<li><a href="toutchange.html">Tout change</a><p>
<li><a href="bellepliaiche.html">Eune Belle Pliaiche!</a><p>
</ul>
</font>                   

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/escliave.html by HTTrack Website Copier/3.x [XR&CO'2014], Tue, 15 Jul 2025 14:01:37 GMT -->
</HTML>
