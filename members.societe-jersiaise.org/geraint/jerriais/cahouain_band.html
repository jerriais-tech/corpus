<HTML>
<HEAD>
<TITLE>Achteu que l'&eacute;lection dans la paraisse de St. Jean est pass&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Achteu que l'&eacute;lection dans la paraisse de St. Jean est pass&eacute;e</h2></font></center><p>

Achteu que l'&eacute;lection dans la paraisse de St. Jean est pass&eacute;e et qu'nos gens, opr&egrave;s deux ou trais viages dans deux offices d'Hill Street, ont ieut l'buan avis d'garder lus sous dans lus pouchettes plust&ocirc;t que d'les d&eacute;shaller pouor &eacute;pignotchi chein que j'sais bein mais sus tchi j'aime mus taithe ma becque, y faut que j'vos racontes tchicques p'tites sc&egrave;nes qui s'passites dans chute bord&eacute;e qui mint &agrave; feu et &agrave; fliammes chutte paraisse.<br/>
<br/>
Ch'est qu'il y en iuet d'touotes les b&eacute;nites sortes et anni&egrave;th n'v'la qui n's'ra que la prumi&egrave;the le&ccedil;on viyant qu'il n'y aurait pon assez d'run dans la gazette pouor mettre touot chein que j'sais.<br/>
<br/>
Couomme Charlie, l'causeur du Mont-Mado, &eacute;tait d'avis que pouor pratitchi et av&egrave;r une buanne band y fallait abreuver les gars et de chutte mani&egrave;the les encouroragis &agrave; suffli&eacute; raide dans lus fliutes, nous ly apporti une barrique de pur jus qui mint dans l'appartement opr&egrave;s de sa tchuisine. Tchi surprinse lorsque l'Vendredi au s&eacute;, quant y vouli go&ucirc;ter d'chu buan verjus, y touorni la chanteplieuthe et vit que la barrique &eacute;tait vi&egrave;de. Il en chanti de tchi b&eacute; car il tait quassiment pr&ecirc;t a en plieuth&eacute;!<br/>
<br/>
Ch'tait l's&eacute; de d'vant qu'nous ly jouit chutte trick l&agrave; et nos gars &eacute;taient encouore a v&egrave;dgi chutte barrique quand Charlie s'l&eacute;vi pour v'nir dans sa tchuisine!<br/>
<br/>
N'v'la qui n'est pon des farces &agrave; faithe car Charlie s'&eacute;tait douonn&eacute; hardi d'm&acirc; avec Douard des carri&egrave;res pouor former la band et ch'tait ly qu'avait &eacute;t&eacute; ramassi les tambours et m&ecirc;me nous &eacute;prouvi &agrave; aver des gars d'la band &agrave; Jack, s'il vos pliait!<br/>
<br/>
J'pense que n'v'la pouortchi que ch'tait un plaisi d'ou&iuml;r chutte band l'jour de l'&eacute;lection, un grand pliaisi pouor les siens qui aiment ou&iuml;r un solo de tambours! Car les joueurs de flieutes &eacute;taient bein faillis et quand chutte band jouait &quot;Chase me Charlie'' une p'tite djingue pensait que si Charlie savait que ch'tait ieux qui ly avaient jou&eacute; chutte vilaine farce y s'mettrait &agrave; les &quot;chaser!''<br/>
<br/>
Le Lundi au s&eacute;, pendant trais heuthes de temps, nous resti &agrave; distchut&eacute; et deux perrots s'trouvant sus la carre du sofa sembliaient &ecirc;tre bein anxieux d'sav&egrave;r si nous allait s'd&eacute;cider &agrave; acater des viaux o&ugrave; non car ch'tait l'moment d'faithe ces sortes d'bargains.<br/>
<br/>
Savous que d'pis l'&eacute;lection nous en veur &agrave; ces deux perrots et qu' nous dit qu'ils avaient trop de becque.<br/>
<br/>
Quant &agrave; m&eacute; j'n'crais pon un mot de chein qu'nous dit d'ieux mais il y en d'autres qui n'sont pon de chut avis.<br/>
<br/>
Iun des pus m&acirc;rris du r&eacute;sultat est l'buanhomme H&eacute;lier.<br/>
<br/>
Couomme y s'faisait: J'avons tr&aacute;vailli bein des fais jusqu'&agrave; deux heures du matin et j'nous comptions bons. D'apr&egrave;s nos caltchules j'pouvions compter sus pus de cent septante plumpers. I' y avait des traitres et des espions dans notre camp. J'avons &eacute;t&eacute; trahis mais j'sommes les pus forts et j'allons touot bouter d'hors; Conn&eacute;table, D&eacute;put&eacute;, Chantgniers et touote la boutique. J'avons d'buans candidats pouor touotes les postes dans la paraisse.<br/>
<br/>
Chutte fais j'n'avions pon d'femmes &agrave; voter d'notre bord mais j'allons en mettre pus de septante sus la liste &eacute;lectorale chute ann&eacute;e et look out. J'irons l'dernier jour cherchi les formes pouor les aver inscrites.<br/>
<br/>
Chein que j'n'peux pon comprendre en touot ch'est quand l'buanhomme H&eacute;lier dit qui faut mettre touotes les femmes sus la liste &eacute;lectorale et qui s'fait &quot;chest une peste quand les femmes s'en d'mentent!''<br/>
<br/>
L'Phlip d'H&eacute;rupe, qu'est doux couomme un mouton quand nous l'vais, n'est pon d'm&ecirc;me quand il a hall&eacute; sa casaque et l'fr&eacute;gattin ou l'marine d'opr&egrave;s la Hougue-Boette en sait tchicque chose quand Phlip l'envyi voler raide dans les spokes d'une bike! Y faut dithe que l'vent jouit une sale farce au marine en ly couvrant la fache avec sa casaque; mais, touot d'm&ecirc;me, Phlip est pus solide que nous n'pense et si y fit la r'merque qu'il n'etait pon l&agrave; pouor s'battre il y en avait deux ou trais qui montrites qu'il portent trejous sus ieux lus b&acirc;tons de justice car ils le d&eacute;shalites!<br/>
<br/>
Marie, tais ta becque et n'en v'la assez pouor anni&egrave;th.<br/>
<br/>
Ichin fini la preumi&egrave;the le&ccedil;on.<br/>
<br/>
<i><a href="gwdec.html">Marie Hibou</a></i><br/><br/>
17/3/1923<br/>

&nbsp;<p>

<font size="2">

<I>Viyiz &eacute;tout:</I><p>

<ul>
 
<li><a href="cahouain_menneties1923.html">Viyant chein que l'Sieur Caouain mint dans la gazette d'Samedi pass&eacute;</a><p>
<li><a href="cahouain_sornettes.html">Ch'n'est pon des sornettes que j'vais vos raconter</a><p>
<li><a href="cahouain_camper.html">Couomme nous sait, il y a hardi de docteus</a><p>
<li><a href="cahouain_nouvelles.html">Mais o&ugrave;-est chu boustre d'caouan l&agrave; va p&ecirc;tchi toutes ses nouvelles?</a><p>
<li><a href="cahouain_ailes.html">Ah, mes bouannes gens, je n'sai' pon de tchi bord de donner des ailes</a><p>
<li><a href="cahouain_3bouais.html">Mardi au s&eacute;, j'tais jutchie sus ieun des trais bouais</a><p>
<li><a href="cahouain_ichinetla.html">Le caouan a t&egrave;t ichin, le caouan a t&egrave;t l&agrave;</a><p>
<li><a href="cahouain_niolin.html">L'boss veut une colonne de ton gnollin</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

