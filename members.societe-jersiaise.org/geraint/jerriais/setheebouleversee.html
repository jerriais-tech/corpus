<HTML>

<!-- Mirrored from members.societe-jersiaise.org/geraint/jerriais/setheebouleversee.html by HTTrack Website Copier/3.x [XR&CO'2014], Tue, 15 Jul 2025 14:04:17 GMT -->
<HEAD>
<TITLE>Eune S&eacute;th&eacute;e Boulev&egrave;rs&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Eune S&eacute;th&eacute;e Boulev&egrave;rs&eacute;e</h2></font></center><p>
<CENTER><TABLE><TR><TD>
Jeudi p&acirc;ss&eacute;, d&eacute; vers neuf heuthes, <br>
Tout 'tait trantchille, j'tais &agrave; souper <br>
Auv' du lait caud et des galettes <br>
Dans ma grand' tchaise au pid du feu, <br>
Quand, v'la t'i' pon eune tape! tape! tape! <br>
Sus la porte d&eacute; d'vant. J'en tressautis! <br>
Ch&acirc;que tape si duthe. J'pensis tout d'suite, <br>
Man Doue d'la vie, ch'est un av&egrave;rti!<br>
<br>
Tremblyiant d&eacute; peux, j'arr&ecirc;tais don <br>
Pour tchiquechose d'autre &agrave; s'arriver, <br>
Quand, d'la carre de m'n yi, j'ap&egrave;rchus <br>
Eune fache &agrave; la f'n&ecirc;tre &agrave; m'dg&ecirc;per. <br>
J'vos promets qu' j'laissis cou&ocirc;rre un brait <br>
Assez pour r&ecirc;vilyi les morts; <br>
Se&ucirc;se qu' ch'tait voleux ou meurtriyi <br>
Qui dgettait sa chance l&agrave; d&eacute;hors!<br>
<br>
J'm&eacute; l'vis d'dans ma tchaise d'un embront, <br>
Dans ma h&acirc;te &ecirc;true&ucirc;lant man lait <br>
Partout dans mes cauches et souliers, <br>
Tant qu'&agrave; ch&acirc;que pas l'affaithe jusait, <br>
Trav&egrave;rs d'l'all&eacute;e, amont les d'gr&eacute;s, <br>
Coumme si l&eacute; dgiabl'ye 'tait &agrave; mes trousses. <br>
Dans ma chambre j'm&eacute; m&icirc;ns &agrave; la cli&eacute;, <br>
J'vos garantis qu' j'avais la frousse!<br>
<br>
Man pou&ocirc;rre tchoeu battait contre mes c&ocirc;tes, <br>
J'tais en train de m'fou&ocirc;rrer souos l'liet <br>
Quand j'entendis sans autchun doute <br>
Eune vouaix souos ma f'n&ecirc;tre qui m'app'lait <br>
&quot;Liza! Liza! ouvres don la porte, <br>
J'sai bain qu' tu'&egrave;s la! &Ecirc;coute ich&icirc;n!&#148;<br>
Ch'tait ma belle-soeu, la gr&acirc;sse R&acirc;ch&eacute;, <br>
Qui 'tait &agrave; s'&ecirc;braithe dans l'gard&icirc;n!<br>
<br>
L'pa&icirc;vre m&eacute; montit au nez, valet, <br>
Et j'm'en fus don li'ouvri la porte. <br>
Vra&icirc;ment! Tch'est qui la poss&eacute;dait <br>
D&eacute; v'n&icirc;n m'&eacute;pouvanter d'la sorte! <br>
&quot;Ma manni&eacute;the d&eacute; grand' &icirc;mb&eacute;cile&quot;, <br>
J'li dis, m&acirc;rrie, sans faithe pus d'cas, <br>
&#147;Tu as tr&eacute;jous 'tait &ecirc;ch&egrave;rv&eacute;l&eacute;e, <br>
Et patheillement tu n'chang'geas pas!&#148;<br>
<br>
&#147;Tch'est qu' tu'&egrave;s &agrave; faithe, j'voudrais saver, <br>
&Agrave; t'tra&icirc;ner par les c'm&icirc;ns d&eacute; niet? <br>
V'n&icirc;n ich&icirc;n m'tou&ocirc;nner les sens d'm&ecirc;me; <br>
&Agrave; t'n &acirc;ge tu d&eacute;v'thais &eacute;tre au liet!&#148; <br>
La s'gonde qu&eacute; j'fus &agrave; r'prendre m'n haleine <br>
Ou m'r&ecirc;ponnit si brusqu&eacute;ment <br>
Que nos v'l&agrave; les deux en h&egrave;rtch&icirc;n, <br>
Coumme nou dit font l&eacute; cat et l'tchian.<br>
<br>
J'vos garantis qu' j'en d&ecirc;clianqu't&icirc;mes, <br>
Oulle en ou&iuml; pus qu'ou n's'attendait. <br>
J'n'ai janmais vra&icirc;ment peut comprendre <br>
Comment qu' man fr&eacute;the mathyi d'it&eacute;! <br>
Enn'y&eacute;e d'&ecirc;couter sa varvette, j'l&icirc; dis, <br>
&quot;J't'en prie en gr&acirc;ce tais-t&eacute;! <br>
T'en vas tu entrer par d&eacute;dans, <br>
Tch'est qu' t'es &agrave; faithe ich&icirc;n, dis-m&eacute;?&#148;<br>
<br>
Et pis j'm'ap&egrave;rchus qu' souos son bras <br>
Oulle avait tchique sorte d'patchet. <br>
&quot;Tch'est qu'tu r'as l&agrave;?&quot;, j'l&icirc; dis, tchuthieuse, <br>
&quot;Es-tu v'nu pour rester la niet?&quot; <br>
Et craith'ous bain qu'ou m'dis, &quot;Oui-dgia!&#148; <br>
Ou n'pouvait pas dormi siez lyi, <br>
D'm&ecirc;me ou s'tait &egrave;rl&eacute;v&eacute;e d'san liet <br>
Et en v'nue siez m&eacute; pour couochi.<br>
<br>
&quot;Ch'est tout d'ta fichue faute&quot;, j'l&icirc; dis;<br>
&quot;Quant &agrave; mi j'dors sans embarras.<br>
Tu pou&ocirc;rrais &ecirc;tre d&eacute; m&ecirc;me &eacute;tout<br>
Si ta conscienche n't&eacute; piqu'thait pas&#148;.<br>
Ou m'dit qu&eacute; ch'tait pas ch'la du tout.<br>
Qu'ou n'avait rein &agrave; s'&egrave;rprochi;<br>
Ch'tait qu' les jennes gens siez me va&icirc;s&icirc;ns<br>
'Taient en train d'aver un parti.<br>
<br>
&#147;I' d'vaient &ecirc;tre au mains eune trentaine <br>
D&ecirc;t&egrave;rminn&eacute;s d'en profiter,<br>
Les uns chantaient &agrave; ha&ucirc;teu d't&ecirc;te <br>
Tandi qu'les autres 'taient &agrave; danser. <br>
Eune dga&icirc;ngue &eacute;tout 'taient dans l'gard&icirc;n <br>
&Agrave; lus entr&eacute;-chasser dans la niet, <br>
Et les hardelles faisaient des braits <br>
Ch&acirc;que fais qu'un gam&icirc;n l's embrachait&quot;.<br>
<br>
J'la la&icirc;ssis finni d'faithe ses pliaintes, <br>
Et pis, trantchillement, j'l&icirc; d'mandis <br>
S'oulle avait oubli&eacute; ses jennes jours, <br>
Coumment qu&eacute; j'soula&icirc;mes nos r&ecirc;joui. <br>
Mais ou' n'entendait pas d'ch't ou&iuml;e-l&agrave;, <br>
Trouvant &agrave; r'dithe d&eacute; pus en pus <br>
Sus l'comport des jennes gens d'&agrave; ch't heu; <br>
Lyi, qu' dans san temps n'valait pas mus!<br>
<br>
Sachant qu'ou n'v&egrave;rrait pas raison <br>
Quand j'ardgumentais toute la niet, <br>
J'l'env'yi a haler sa c&acirc;saque, <br>
Tandi qu' j'allais ca&ucirc;ffer du lait. <br>
Et l&agrave;, toute seule dans ma tchu&icirc;sinne, <br>
J'pensis coumment qu&eacute; d&eacute; tout temps <br>
Ch'a 't&eacute; l'habitude des anciens <br>
D'trouver &agrave; r'dithe sus les jennes gens.<br>
<br>
&quot;Pour de m&eacute;&quot;, j'dis, &quot;Qu'i' lus amusent! <br>
La vie est courte, l'av'n&icirc;n pas seux; <br>
Les dg&egrave;rres terribl'yes, <a href="boumbe.html">bombes atomiques</a>, <br>
Et progr&egrave;s d'la scienche vos font peux. <br>
Auve ch'la &agrave; lus pendre sus la t&ecirc;te, <br>
I' font raide bain qu'i' chantent et dansent <br>
Et jouissent d&eacute; la vie coumme i' faut <br>
A ch't heu tandi qu'il' ont la chance&quot;.<br>
<br>
&nbsp;<p>
<i><a href="perchard.html">A. L. P.</a></i><p>
</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="jannegj.html">Quand j'tais janne...</a><p>
<li><a href="jannejf.html">Quand j'tais janne...</a><p>
<li><a href="mousseplm.html"> Quand J'tais Mousse</a><p>
<li><a href="jannetsw.html">Mes Jannes Jours</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/setheebouleversee.html by HTTrack Website Copier/3.x [XR&CO'2014], Tue, 15 Jul 2025 14:04:17 GMT -->
</HTML>
