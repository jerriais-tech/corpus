<HTML>
<HEAD>
<TITLE>Merrienne goes to Town</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne goes to Town</h2>
And comes back very angry</font></center><p>

Moussieu l'Editeu,<br/>
<br/>
La Merrienne fut &egrave;s Etats mardi et quand ou r'vint ou n'tait pas trop contente car oulle avait rencontr&eacute; des Villais t'ch'y y'avaient dit que d'pis qu'les membres d'la campagne 'taient sa t&ecirc;toignes, la Ville 'tait d&ecirc;termin&eacute;e d'les fichi &agrave; la porte.<br/>
<br/>
&#8220;Ch'est du gniolin,&#8221; j'l'y dit, &#8220;et tu d&eacute;v'thais av&eacute; p&ucirc;s d'avis que d'&ecirc;cout&eacute; ditet.&#8221;<br/>
<br/>
&#8220;P't'&ecirc;tre ben,&#8221; qu'ou s'fit, &#8220;mais v'la tchi m'a fait m&acirc;rri quand-m&ecirc;me. Et sinon pour un sinon, un certain boutitchi &eacute;thait attrap&eacute; une bouonne wappe avec man parasol.&#8221;<br/>
<br/>
&#8220;V&eacute;the, et tu l'&eacute;thais b&ucirc;chi tan parasol, sans cont&eacute; qu'tu te s'sais trouv&eacute;e en bou&acirc;ite,&#8221; j'l'y dit. &#8220;Mais tch&ecirc;sque-y t'a dit don, chu boutitchi?&#8221;<br/>
<br/>
&#8220;Y m'a dit qu'J&ecirc;rri n'prosp&eacute;th'tha jamais tandis qu'y'-&eacute;tha tant d'fermiers dans l's'Etats. T'&ecirc;tonne-tu, ach'teu que je m'sis m&acirc;rrie?&#8221;<br/>
<br/>
&#8220;Ah, n&acirc;nin-dja,&#8221; j'raiponnit. &#8220;Le pe&ucirc;le! J'esp&eacute;the que tu n'as pas accat&eacute; rain dans sa fichue boutique.&#8221;<br/>
<br/>
&#8220;Ah, mais, tu peux l'dithe. J'y'ai dit tch'il tait un affront&eacute; tch'y m&eacute;thitait d'&ecirc;tre pendu. Ben se&ucirc;x tch'y criyait que j'm'en allais capuchi, car y s'est muchi souos l'conte&ucirc;x, et m'a d'mand&eacute; pardon. Ah, damme! il en a ben r&ecirc;capp&eacute; ch't'y-l&agrave;.<br/>
<br/>
&#8220;Tch&ecirc;sque ils ont contre nous don, chais gens-l&agrave;?&#8221; ou continuit. &#8220;Apr&egrave;s tout, ch'est-y pon nous tch'y les garde en vie?&#8221;<br/>
<br/>
&#8220;Y disent que ch'est les v&icirc;siteurs&#8221; je r'mertchit.<br/>
<br/>
&#8220;Oh, oui?&#8221; Et ou&ecirc;sque-y sont en hiv&eacute;, les visiteurs? Ch'est tout bouon en &ecirc;t&eacute;, mais quand veint l'mais d'octobre y fichent l&ucirc;s camp, et nou n'les r'vait pas d'vant le r'nouv&eacute;. Dans l'entretemps j'n'ai jamais veu les villais freum&eacute; lus boutiques et all&eacute; s'couochi comme les p'tites souothies tchi s'fou&ocirc;rrent souos la terre et dorment tout l'hiv&eacute;.&#8221;<br/>
<br/>
&#8220;Tu-as raison,&#8221; j'l'y dit. &#8220;Y n'pouorraient jamais s'graie sans nous. Et y l'savent ben. Mais au moment y sont m&acirc;rris parsque les Conn&ecirc;tablyes et les D&eacute;put&eacute;s n'ont pas voulu accept&eacute; touos les changements prop&ocirc;s&eacute;s sans consult&eacute; lus constituents. Y veulent dithe que nos gens l'ont fait d'expr&egrave;s.&#8221;<br/>
<br/>
&#8220;Mais ben se&ucirc;x tch'y l'ont fait d'expr&egrave;s,&#8221; ou s'fit. &#8220;Pourchi all&eacute; si vite? Quant &agrave; m&eacute; j'&icirc;thai au meeting quand ch'ne s'sait qu'pour dithe tchi faut nos laissi nos chiers Recteurs dans l's'Etats.&#8221;<br/>
<br/>
&#8220;Mais j'avons d&ecirc;ja d&eacute;cid&eacute; d'les fichi &agrave; la porte, ma pou&ocirc;re bouonefemme.&#8221;<br/>
<br/>
&#8220;Ch'tait l'ann&eacute;e pass&eacute;e chonna,&#8221; ou raiponnit, &#8220;et j'n'avions pas yeu l'temps d'consid&eacute;th&eacute; la tchestchon &agrave; fond. Et quand m&ecirc;me, nous &agrave; l'drouait, absol&ucirc;ment, de changi d'opinion.&#8221;<br/>
<br/>
&#8220;Dans d's'affaithes de politique,&#8221; j'l'y dit, &#8220;nou n'fait pas ditet.&#8221;<br/>
<br/>
&#8220;Oh, nan? Mais y m'semblye qu'y'a ben d's'ann&eacute;es, quand j'avions d's'&ecirc;lections ichin &agrave; Saint-Ou, tu n'tais jamais se&ucirc;x d'vant l'jour si tu tais du parti les Louothiers. Tu perds ta m&eacute;mouaithe, man Ph'lip.&#8221;<br/>
<br/>
&#8220;Et la tchenne est ben trop longue,&#8221; j'l'y dit. Dans chais temps-l&agrave; nou pouvait tou&ocirc;n&eacute; sa c&acirc;saque et ram&acirc;ss&eacute; tchiques herpins, mais ch'n'est pas d'm&ecirc;me ach'teu, et j'te dis m&eacute;, qu'chais r&eacute;unions ne f'thont que d'complitchi l's'affaithes. Le r'sultat en s'sa qu'les Villais s'sont p&ucirc;s m&acirc;rris contre nous qu'jamais.&#8221;<br/>
<br/>
&#8220;Tant m&ucirc;s,&#8221; s'fit la Merrienne. &#8220;V'la tchi l&ucirc;s apprendra.&#8221;<br/>
<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmvoleurs.html">Merrienne et les voleurs en Ville</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

