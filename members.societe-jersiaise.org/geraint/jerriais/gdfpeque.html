<HTML>

<!-- Mirrored from members.societe-jersiaise.org/geraint/jerriais/gdfpeque.html by HTTrack Website Copier/3.x [XR&CO'2014], Tue, 15 Jul 2025 13:59:19 GMT -->
<HEAD>
<TITLE>La P&ecirc;que</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La P&ecirc;que</h2></font></center><p>

<i><font size="-1">Le M&eacute;nage &egrave;s Feuvres,<br/>
St. Ou&euml;n.<br/>
<br/>
L&eacute; 31 d&eacute; juilet, 1976<br/></font></i>
<br/>
Moussieu l'R&eacute;dacteu,<br/>
<br/>
J'm&eacute; sis souvent d'mand&eacute; si v'la tchi vaut la peine d&eacute; continnuer &agrave; m'tracachi la t&ecirc;te pour &ecirc;prouver &agrave; &ecirc;crithe chutte lettre en J&egrave;rriais dans la g&acirc;zette s'maine aupr&egrave;s s'maine, et pis i' m'veint eune lettre d&eacute; hors-pays tchi m'encouothage.<br/>
<br/>
J'veins d'en r'ch&eacute;ver ieune d'un Moussieu Armand Billard d&eacute; La <a href="nouormandie2002.html">Nouormandie</a> m'd&icirc;sant qu'san fis d'giex-huit ans acatit un &quot;Jersey Evening Post&quot; quand i' v&icirc;ndrent en J&egrave;rri et tch'i' f&ucirc;drent agriabli&eacute;ment surpr&icirc;ns d'y trouver eune lettre en J&egrave;rriais, et qu&eacute; v'l&agrave; tchi lus donnit grand plia&icirc;si &agrave; la li&eacute;the. L&eacute; Sieur Billard ajou&ocirc;te tch'il est iun des &quot;rare mainteneurs de la tradition dialectale Normande de sa r&eacute;gion&quot;. I' m'dit, &eacute;tout, dans sa lettre, tch'il est un ancien p&ecirc;tcheux d'la rivi&eacute;the d&eacute; Rou&euml;n, mais tch'i' n'y a pus d'p&ecirc;tcheurs viyant tch'i' n'y a pus d'pa&icirc;sson. Il est d'avis qu'ch'est &agrave; cause d&eacute; la &quot;pollution&quot; d'la rivi&eacute;the qu&eacute; l'pa&icirc;sson a dispathu: et i' dit: &quot;Ne laissez pas polluer votre si jolie &icirc;le. La mer m'y a paru plus claire que sur nos c&ocirc;tes!&quot;<br/>
<br/>
L&eacute; Sieur Billard dit, &eacute;tout, tch'il a d'pis longtemps ou&iuml; p&acirc;ler d'<a href="assembliee/index.html">L'Assembli&eacute;e d'J&egrave;rriais</a> et tch'i' voudrait en d&eacute;v'n&icirc;n membre pour pouver r'ch&eacute;ver l'Bullet&icirc;n d'Quart d'An. V'la tchi renforche m&eacute;n opinnion qu&eacute; l'Bullet&icirc;n et d'grand' valeu hors-pays, et tch'il est absol&ucirc;ment la pus grande ra&icirc;son d'&ecirc;tre d&eacute; L'Assembli&eacute;e et qu&eacute; l'cou&ocirc;tement d'l'aver &icirc;mpr&icirc;nm&eacute;, tchi continnue &agrave; ha&ucirc;chi, est bein justifi&eacute;.<br/>
<br/>
Mais r'v&eacute;nant &agrave; la tchestchion d' &quot;pollution&quot; d'nouos ieaux. Comme chu mot n'est pon dans nouot' dictionnaithe, i' n'est pon un mot J&egrave;rriais, mais j'l&eacute; conna&icirc;ssons si bein en Angliais et en Fran&ccedil;ais qu&eacute; j'savons bein qu&eacute; v'la tchi veurt dithe sali ou empoua&icirc;sonner l'air, l'ieau et la m&eacute;. Comme j&eacute; n'sis qu'en J&egrave;rri les tchiques mais d'&ecirc;t&eacute;, j&eacute; n'pr&eacute;tends pon &ecirc;t' au couothant d&eacute; tout chein tchi s'p&acirc;sse dans l'm&ecirc;tchi d'a p&ecirc;que, mais j&eacute; n'vai pon tant d'p&ecirc;tcheurs par les c'm&icirc;ns comme i' y'en avait quand j'tais mousse.<br/>
<br/>
&Egrave;s Landes, &agrave; <a href="st_ouen.html">St. Ou&euml;n</a>, j'm'&egrave;rsouveins d'aver veu l&eacute; Sieur Charles Vibert, tchi n'avait pon d'mains, aller vendre du <a href="paissons.html">pa&icirc;sson</a> par les ma&icirc;sons. Sans mains, sans doute, i' n'pouvait pon mannier autcheune chose, ch'est en tchi i' fallait prendre l&eacute; pa&icirc;sson qu'nou-s-acatait d&eacute; d'dans l'pannyi &agrave; pa&icirc;sson tchi pendait &agrave; san c&ocirc;t&eacute; par eune trape sus s'n &ecirc;paule. Et pis mett' les sou dans sa pouchette. Il avait p&egrave;rdu ses mains par accident. En &ecirc;prouvant &agrave; d&ecirc;gagi eune minne tch'avait mantchi &agrave; sauter, atout eune barre dans eune carri&eacute;the, ou sautit soudainement et l&icirc;'emportit les mains quand la barre fut souffli&eacute;e en l'air. J'ai tr&eacute;jous ou&iuml; tch'i' s'm&icirc;nt &agrave; juther comme un p&egrave;rdu, et qu'eune femme du va&icirc;thinn&eacute; l&icirc; dit: &quot;Ou d&eacute;v'thiez prier l'Bouan Dgieu, &agrave; la pliaiche d&eacute; juther d'm&egrave;me!&quot;, et tch'i' l&icirc; r&ecirc;ponnit &quot;Comment dgi&acirc;bl'ye qu&eacute; j'pouorrais prier l'Bouan Dgieu quand j'n'ai pon d'mains?&quot;<br/>
<br/>
Mais pour &egrave;rv&eacute;n&icirc;n au sujet d'la p&ecirc;que. Y'avait tout pliein d'p&ecirc;tcheurs dans chu temps-l&agrave; (j'p&acirc;le d&eacute; y'a huiptante ans) et i' g&acirc;ngnaient bein lus vie. Ch'tait plia&icirc;sant d'vaie les cliavieaux l'long des havres &agrave; L'&Ecirc;ta, et les drannets pendus &agrave; stchi l'long des muth&acirc;les. Y'en avait tr&eacute;jous l'long d'la haute muth&acirc;le aupr&egrave;s du d&ecirc;ha d'La Rue d'Mahaut. J'm'&egrave;rsouveins, &eacute;tout, qu'nou r'ch&eacute;vait un tas d'mouothue secque et sal&eacute;e d'<a href="gdfcote.html">La C&ocirc;te</a> et d'<a href="terreneuve.html">T&egrave;rre-Neuve</a>, et du cap'lain &eacute;tout. L'ieau m'veint acouo dans la bouoche quand j'pense &agrave; ches fricots-l&agrave; d'mouothue r&ocirc;tie sus un bouan feu &acirc;pre mais trantchil'ye. Et l'cap'lain 'tait bouan r&ocirc;ti d'm&egrave;me &eacute;tout. Mais comme l&eacute; cap'lain nouos v'nait d&eacute; d'houors, quand nou n'en avait pon du lanchon stchi 'tait hardi &agrave; rav'n&icirc;n.<br/>
<br/>
Ch'tait eune plia&icirc;sante aventuthe d'aller au lanchon dans man janne temps. Un tas d'monde y'allaient. &Agrave; St. Ou&euml;n ch'tait &agrave; <a href="greveaulanchon.html">La Gr&egrave;ve au Lanchon</a> &agrave; Pli&eacute;mont, pr&icirc;ncipalement au s&eacute; &agrave; la lueu d'la lant&egrave;rne et y'en avait tant qu&eacute; nou-s-&eacute;thait dit, en viyant la sc&egrave;ne d'un but, qu&eacute; la gr&egrave;ve 'tait plieine d&eacute; v&egrave;rpeurs. P&egrave;rsonne n'y va &agrave; ch't heu. Pourtant, un bouan fricot d'lanchon r&ocirc;ti ou fricachi vaut la peine!<br/>
<br/>
Dans l'est d'l'&Icirc;le, ch'est &agrave; La Rocque qu&eacute; la p&ecirc;que au lanchon s'fait p&ucirc;t&ocirc;t. L&eacute; temps p&acirc;sse i' y'allait tchiquefais des chentaines d&eacute; gens la niet. Ch'tait eune ancienne cou&ocirc;teunme J&egrave;rriaise, d'aller au lanchon, et bein des jannes J&egrave;rriais d'&agrave; ch't heu ont d'aut' &icirc;nt&eacute;th&ecirc;ts et n'sont pon en peine d&eacute; p&acirc;sser lus temps sus les gr&egrave;ves la niet. J'cr&eacute;thais m&egrave;me tch'i' n'voudraient pon &agrave; marchi d'dans. I' lus faudrait un moto! Telle est la jann&egrave;che actuelle. Et i' m'est avis qu&eacute; l's Angliais tch'ont envahi l'&Icirc;le n&eacute; conna&icirc;ssent pon l'lanchon.<br/>
<br/>
En p&acirc;lant d'la p&ecirc;que m&eacute; fait penser &agrave; la vielle crianche qu&eacute; si un p&ecirc;tcheux, en sortant au bat&eacute;, vait un cormouothan d'vant eune mauve i' n'prendra pon d'pa&icirc;sson. Mais s'i' vait eune mauve &agrave; c'menchi, ch'est bouanne chance!<br/>
<br/>
<i><a href="lefeuvre.html">George d'La Forge</a><br/></i>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="assembliee/pequthie.html">Eune s&eacute;th&eacute;e d'p&ecirc;qu'thie</a><p>

<li><a href="mousseplm.html"> Quand J'tais Mousse</a><p>
<li><a href="pequejd.html">La p&ecirc;que quand j'tais janne</a><p>

<li><a href="peque.html">La Loi sus la P&ecirc;que</a><p>
<li><A HREF="pequeux.html">L&eacute; R'tou du P&ecirc;queux</A><p>
<li><a href="fishing.html">A Disastrous Fishing Expedition</a><p>
<li><a href="painfishing2.html">Why the Fishing Picnic Fell Through</a><p>
<li><a href="gdfventre.html">Ch'est l'ventre tchi sou&ocirc;tcheint l'dos!</a><p>
<li><a href="cahouain_maquthe.html">V'chin la saison que les gens prennent lus &quot;holidays,&quot;</a><p>
<li><a href="gdfrobins.html">Les runs des Rob&icirc;ns</a><p>
<li><a href="lanchon.html">Du Lanchon</a><p>
<li><a href="amlan.html">La P&ecirc;que, ou l'Amour et pis l'Lanchon</a><p>
<li><a href="cahouain_lanchon.html">L&eacute; Caouain va au lanchon</a><p>
<li><a href="cahouain_lanchon2.html">L&eacute; Caouain au lanchon</a><p>
<li><a href="lanchon2.html">Du lanchon</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
<li><a href="cahouain_peque1910.html">La p&ecirc;que</a><p>
<li><a href="bassemathee.html">B&acirc;sse math&eacute;e, haute math&eacute;e</a><p>
<li><a href="1000maquthe.html">J't'aime mille fais mus qu'man maqu'th&eacute;</a><p>
<li><a href="greveaulanchon.html">La Gr&egrave;ve au Lanchon</a><p>
<li><a href="ptitpaisson.html">L&eacute; p'tit pa&icirc;sson et l'p&ecirc;tcheux</a><p>
<li><a href="ecreho2.html">Un P'tit Viage en &Ecirc;cr&eacute;ho</a><p>
<li><a href="vra.html">Le Vra d'La Rocco</a><p>
<li><a href="vra2.html">Qui n'ouait qu'une clioche n'ouait qu'un son!</a><p>
<li><a href="gdfcote3.html">Les J&egrave;rriais &agrave; La C&ocirc;te</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpeque.html by HTTrack Website Copier/3.x [XR&CO'2014], Tue, 15 Jul 2025 13:59:19 GMT -->
</HTML>

