<HTML>

<!-- Mirrored from members.societe-jersiaise.org/geraint/jerriais/dannie2.html by HTTrack Website Copier/3.x [XR&CO'2014], Tue, 15 Jul 2025 14:01:23 GMT -->
<HEAD>
<TITLE>Danni&eacute;, Chapitre 2</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Danni&eacute;</h2>
Chapitre 2</font></center><p>

Dans la deuxi&egrave;me ann&eacute;e du r&egrave;gne d&eacute; Nabu-kudurri-usur, chu Nabu-kudurri-usur eut des r&ecirc;ves tchi troubly&icirc;drent s&eacute;n esprit et i' n'en pouvait d'aut' dormi. L'rouai don env'yit qu'si ses tch&eacute;thauds et ses astrologiens et ses chorchi&egrave;rs, et ses Chald&eacute;ens &eacute;tout &agrave; seule f&icirc;n qu'i' p&ucirc;ssent explyitchi au rouai ses r&ecirc;ves. I' v&icirc;ndrent et lus m&acirc;t&icirc;drent l'avant au rouai. L'Rouai lus dit, &quot;J'ai r&ecirc;v&eacute; un r&ecirc;ve, et j'ai 't&eacute; g&ecirc;n&eacute; pouor saver chein qu'chu r&ecirc;ve veurt dithe.&quot;<br/>
<br/>
L&eacute; Chald&eacute;ens p&acirc;l&icirc;drent au rouai en Aram&eacute;en, &quot;Vive Vot' Majest&eacute;! Racontez vot' r&ecirc;ve &agrave; vos s&egrave;rviteurs, et j'nos'n'allons l'explyitchi.&quot;<br/>
<br/>
L&eacute; rouai r&ecirc;ponnit &egrave;s Chald&eacute;ens, &quot;N&eacute; v'ch&icirc;n ma d&eacute;cision: s'ou n'pouvez pon m'faithe saver man r&ecirc;ve et s'n explic&acirc;tion, ou s'sez cop&eacute;s en mios, et toutes vos ma&icirc;sonn&eacute;es env'y&eacute;es &agrave; la maie. Mais s'ou m'faites saver man r&ecirc;ve et s'n explyic&acirc;tion, ous &egrave;rch&eacute;v'thez d'm&eacute; des pr&eacute;sents et des prix et d's honneurs. Mouontrez-m&eacute; don man r&ecirc;ve et s'n explyic&acirc;tion.&quot;<br/>
<br/>
I' r'r&ecirc;ponn&icirc;drent, &quot;Si l'rouai peut raconter san r&ecirc;ve, j'l&icirc;'en mouontr&eacute;thons l'explyic&acirc;tion.&quot;<br/>
<br/>
L'rouai r&ecirc;ponnit, &quot;J'sai hardi bein qu'ou tra&icirc;gnolez l'affaithe, viyant qu'ma d&eacute;cision est faite. S'ou n'pouvez pon m'faithe saver man r&ecirc;ve, y'&eacute;tha ra&icirc;que eune condamn&acirc;tion pour vous, car - en esp&eacute;thant un changement - ous &eacute;thez s&egrave;rvi des ment'ties et du niol&icirc;n &agrave; m&eacute; d'v&icirc;ser. Faites-m&eacute; don saver man r&ecirc;ve, et j'sis seux qu'ou m'l'explyiqu'thez.&quot;<br/>
<br/>
Les Chald&eacute;ens r&ecirc;ponn&icirc;drent au rouai, &quot;N'y'a fis d'&acirc;me d&eacute; chu monde tchi pou&ocirc;rra explyitchi chein qu'l&eacute; rouai d'mande. N'y'a don ni rouai ni seigneu ni gouv&egrave;rneux tch'a janmais d'mand&eacute; d'it&eacute; &agrave; un tch&eacute;thaud, un astrologien ou un Chald&eacute;en. Chein qu'l&eacute; rouai d'mande est d'tchi sp&eacute;cial, et ra&icirc;que les dgieux, tchi n'sont pon d'chu monde, sont capabl'yes d&eacute; l'faithe saver au rouai.&quot;<br/>
<br/>
Ainch&icirc;n, l'rouai fut f'l&eacute; et en dg&eacute;don c'mandit qu'touos les gen du sc&icirc;n &agrave; Babylonne saient tu&eacute;s. Et nou p&acirc;ssit la c'mande d&eacute; mett' &agrave; mort les gens du sc&icirc;n, et nou-'sallit qu'si Danni&eacute; et ses compangnons pouor les tuer.<br/>
<br/>
Danni&eacute;, tchi 'tait bein conna&icirc;ssant, p&acirc;lit &agrave; Arioch, l&eacute; cap'taine d'la garde du rouai, tchi 'tait v'nu pouor tuer les gens du sc&icirc;n &agrave; Babylonne. I' dit &agrave; Arioch, l&eacute; cap'taine d'la garde du rouai, &quot;Pouortchi qu'l&eacute; rouai a c'mand&eacute; d'it&eacute; d'un ambron?&quot; Et Arioch explyitchit l'affaithe &agrave; Danni&eacute;.<br/>
<br/>
Danni&eacute; s'n'allit d'mander eune pause au rouai &agrave; seule f&icirc;n qu'i' p&ucirc;sse explyitchi au rouai. Danni&eacute; rentrit siez li, et racontit tout &agrave; ses compangnons Hananiah, Mishael, et Azariah, et ensembl'ye i' d'mand&icirc;drent au Bouan Dgieu d'lus faithe saver l&eacute; s'gret &agrave; seule f&icirc;n qu'Danni&eacute; et ses compangnons n'mouoth&icirc;ssent pon acant&eacute; l's aut' gens du sc&icirc;n &agrave; Babylonne. &Eacute;pis la niet duthant un dormi v&icirc;sionn&eacute; l&eacute; s'gret fut &ecirc;cliaithi pouor Danni&eacute;, et Danni&eacute; b&eacute;nit l'Bouan Dgieu. Et n&eacute; v'ch&icirc;n chein qu'i' dit: &quot;Qu'l&eacute; nom du Bouan Dgieu sait b&eacute;ni &agrave; janmais car &agrave; li est la sagesse et l'pouv&eacute;. I' change les heuthes et les sa&icirc;sons, i' met bas des rouais et il &ecirc;l&egrave;ve des rouais, i' donne d'la sagesse &egrave;s sages, et du saver &egrave;s r&ecirc;vilyis, i' d&ecirc;hale chein tch'est muchi, i' conna&icirc;t chein tch'est dans la ni&egrave;rcheu, et en li d'meuthe la lueu. J't'&egrave;rm&egrave;rcie et j&eacute; t'louange, Oh Dgieu d'mes p&eacute;thes, tchi m'as donn&eacute; la sagesse et l'pouv&eacute;, et tchi m'as fait saver chein qu&eacute; j't'avons d'mand&eacute;, car tu nos a fait saver l'affaithe du rouai.<br/>
<br/>
&Eacute;pis Danni&eacute; s'en fut vaie Arioch, l&eacute; chein qu'l&eacute; Rouai avait c'mand&eacute; d&eacute; tuer les gens du sc&icirc;n d'Babylonne. Et i' l&icirc; dit chennech&icirc;n, &quot;N&eacute; tuez pon les gens du sc&icirc;n d'Babylonne. Am'nez-m&eacute; l'avant au rouai, et m&eacute;, j'explyiqu'thai au rouai.&quot; Arioch am'nit Danni&eacute; l'avant au rouai d&ecirc;li&ecirc;ment, et l&icirc; dit, &quot;J'ai trouv&eacute; un houmme d'entr&eacute; l's escliaves d&eacute; Juda tch'explyiqu'tha tout au Rouai.&quot;<br/>
<br/>
L'Rouai r&ecirc;ponnit et dit &agrave; Danni&eacute;, m&ecirc;nomm&eacute; Belt&eacute;chazzar, &quot;Ch'est-i' qu'tu pou&ocirc;rras m'raconter l'r&ecirc;ve qu&eacute; j'eus et m'l'explyitchi?&quot;<br/>
<br/>
L'avant au Rouai, Danni&eacute; r&ecirc;ponnit, &quot;L&eacute; s'gret qu'l&eacute; rouai a d'mand&eacute; n'peut pon &ecirc;t' d&ecirc;muchi au rouai par les gens du sc&icirc;n, l's astrologiens, les tch&eacute;thauds ni les d&icirc;theurs d'forteune. Mais y'a un Dgieu au ciel tchi d&ecirc;muche les s'grets, et pr&eacute;dit au Rouai Nabu-kudurri-usur chein tchi s'adonn'na. Vot' r&ecirc;ve, et chein qu'ou v&icirc;tes, la t&ecirc;te sus l'ouothilyi, sont ches'-ch&icirc;n: pouor d&eacute; vous,Vot' Majest&eacute;, ou v&icirc;tes dans vos pens&eacute;es tchi vos v&icirc;ndrent &agrave; l'esprit au liet chein tchi s'adonn'na, et ch'est l'chein tchi d&ecirc;muche les s'grets tchi vos fait &agrave; saver chein tchi s'adonn'na. Pouor d&eacute; m&eacute;, l&eacute; s'gret n'm'est pon d&ecirc;muchi pouor autcheune sagesse qu&eacute; j'ai pus qu'des aut' mortels, mais &agrave; seule f&icirc;n qu'l'explyic&acirc;tion sait &ecirc;cliaithie au Rouai, et qu'ou pi&ecirc;ss&ecirc;tes comprendre l's id&eacute;es d'vot' tchoeu.<br/>
<br/>
N'en v'l&agrave;, Vot' Majest&eacute;, ou v&icirc;tes eune grande &ecirc;m&acirc;nue. Chutte grande &ecirc;m&acirc;nue, tchi 'tait bein cliaithe, 'tait m&acirc;t&eacute;e endrait vous et ch'tait d'tchi t&egrave;rribl'ye. La t&ecirc;te &agrave; l'&ecirc;m&acirc;nue 'tait en f&icirc;n or, l'estonma et les bras en argent, l'ventre et les tchi&ecirc;sses en jaune tchuivre, les gambes en f&eacute;, les pids bigath&eacute;s en f&eacute; et en gly&icirc;se. Ou v&icirc;tes &eacute;pis eune pi&egrave;rre tchi fut taillie sans mains jou&ocirc;tit l'&ecirc;m&acirc;nue par les pids en f&eacute; et gly&icirc;se et les b&ucirc;chit. &Eacute;pis l'f&eacute;, la gly&icirc;se, l&eacute; jaune tchuivre, l'argent, et l'or f&ucirc;drent touos b&ucirc;chis, et d'v&icirc;ndrent coumme les cra&icirc;nchons d'l'aithe d'&ecirc;t&eacute; et f&ucirc;drent emport&eacute;s bein au liain par l'vent, et la pi&egrave;rre tchi jou&ocirc;tit l'&ecirc;m&acirc;nue d'v&icirc;nt eune grande montangne et remplyit toute la t&egrave;rre. N&eacute; v'ch&icirc;n l'r&ecirc;ve, et j'en allons raconter au rouai l'explyic&acirc;tion. Vot' Majest&eacute;, ous &ecirc;tes un rouai des rouais, car l'Bou&ocirc;n Dgieu du ciel vos a bailli un rouoyaume, du pouv&eacute;, d'la forche et d'la glouaithe. Et partout qu'i' d'meuthent l's &ecirc;fants d'l'houmme, l'bestchias des clios et l'oua&icirc;th'l&icirc;n du ciel i' vos l's a bailli, et vos a fait l'gouv&egrave;rneux d'touos. Ous &ecirc;tes chutte t&ecirc;te d'or. Et aupr&egrave;s vous, y'&eacute;tha un aut' rouoyaume mains pi&ecirc;ssant qu'vous, et acouo un tra&icirc;si&egrave;me d&eacute; jaune tchuivre tchi gouv&egrave;rn'nont sus toute la t&egrave;rre. Et l'quatri&egrave;me rouoyaume s'sa fort coumme du f&eacute;, car, viyant qu'l&eacute; f&eacute; peut b&ucirc;chi et gouv&egrave;rner tout, i' pou&ocirc;rra &ecirc;glianmi et achou&ecirc;mi toute la t&egrave;rre. Et coumme ou v&icirc;tes les pids et l's ort&eacute;s, eune partie en gly&icirc;se et l'aut' en f&eacute;, l&eacute; rouoyaume s'sa s'path&eacute;; mais y'&eacute;tha eune partie d'la forche du f&eacute; l&agrave;-d'dans car ou v&icirc;tes l&eacute; f&eacute; d&ecirc;m&ecirc;l&eacute; d'auve la gly&icirc;se. Et coumme les ort&eacute;s des pids 'taient eune partie en f&eacute; et l'aut' en gly&icirc;se, eune partie du rouoyaume s'sa forte et l'aut' pouor &ecirc;t' b&ucirc;chie. Et coumme ou v&icirc;tes l&eacute; f&eacute; d&ecirc;m&ecirc;l&eacute; d'auve la gly&icirc;se, i' lus ent'-donn'nons lus fil'yes pouor des bouonnefemmes; mais i' n's'sont pon unnis entr'-ieux, d'm&ecirc;me qu&eacute; du f&eacute; n'est pon d&ecirc;m&ecirc;l&eacute; d'auve d'la gly&icirc;se. Et &egrave;s jours d'ches rouais-l&agrave;, l&eacute; Bou&ocirc;n Dgieu du ciel &ecirc;l&egrave;v'tha un rouoyaume tchi n's'sa janmais passecrit, et san pouv&eacute; n&eacute; s'sa janmais bailli &egrave;s mains d'un aut' peupl'ye, et touos ches rouoyaumes en s'sont achou&ecirc;mis et renv&egrave;rtchis, mais i' gard&eacute;tha san si&egrave;ge &agrave; tout janmais. Car ou v&icirc;tes qu'eune pi&egrave;rre fut tailli d&eacute; d'dans la montangne sans mains, et qu'chette-l&agrave; b&ucirc;chit en miettes l&eacute; f&eacute; et l'jaune tchuivre et la gly&icirc;se et l'argent et l'or, un grand Dgieu a fait saver au Rouai chein tchi s'adonn'na &agrave; l'av'n&icirc;n: l&eacute; r&ecirc;ve y'est fitchi, et l'explyic&acirc;tion en est se&ucirc;the.<br/>
<br/>
&Eacute;pis l'Rouai Nabu-kudurri-usur s'prost&egrave;rnit et louangit Danni&eacute; et c'mandit qu'nou l&icirc;'offr&icirc;sse des pr&eacute;sents et d's&nbsp;&ecirc;pices, et l'Rouai r&ecirc;ponnit &agrave; Danni&eacute;, &quot;V&eacute;the, tan Dgieu et un Dgieu des dgieux et un Seigneu des rouais, et un d&ecirc;mucheux d&eacute; s'grets, car tu'as m&ecirc;nagi d'&ecirc;cliaithi chu s'gret. Et l'Rouai jutchit Danni&eacute; &agrave; haut, et l&icirc; baillit des pr&eacute;sents, et l'fit l'gouv&egrave;rneux d&eacute; tout l'pays d'Babylonne et l'preunmi&eacute; des consili&egrave;rs d&eacute; Babylonne. Et s'lon la d'mande d&eacute; Dannie, l'Rouai baillit du pouv&eacute; &agrave; Chadrah, &agrave; M&eacute;chah et &agrave; Ab&eacute;dn&eacute;go sus tout l'd&ecirc;m'n&icirc;n du pays d'Babylonne, mais Danni&eacute; fut gard&eacute; aupr&egrave;s du Rouai.<br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>
<li><a href="biblye_hasard.html">Des v&egrave;rsets d'la Bibl'ye en J&egrave;rriais au h&acirc;sard</a><P>
<li><a href="dormivoc.html">Dormi</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/dannie2.html by HTTrack Website Copier/3.x [XR&CO'2014], Tue, 15 Jul 2025 14:01:23 GMT -->
</HTML>
