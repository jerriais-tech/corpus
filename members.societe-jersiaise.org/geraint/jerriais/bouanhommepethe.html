<HTML>

<!-- Mirrored from members.societe-jersiaise.org/geraint/jerriais/bouanhommepethe.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>Nouotre bouanhomme de P&egrave;the</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nouotre bouanhomme de P&egrave;the</h2></font></center><p>

Autefais j'avaimes dans les bouans vi&egrave;rs temps, chinq bouans r&eacute;giments de Milice, une artillerie et une g'val'rie. Ach'teuthe d&eacute;pis qu&eacute; les Angiais s'en sont m&ecirc;l&egrave;z, j'navons qu&eacute; trais r&eacute;giments et une artillerie sans cannons. J'voudrais bein sav&eacute; si toutefais i montait dans la t&ecirc;te &agrave; un aoutre Rullecour d&eacute; v'nin t&acirc;chi de hap&eacute; J&ecirc;rri, quesque je f'raimes sans nouos cannons? Ch'nest pas du badinage que chunne-chin, ch'est du s&eacute;rieux. I'm semblle qu&eacute; les Angiais s'm&ecirc;lent trop de nouos soudards. J'ai entendu dithe &agrave; nouotre bouanhomme de P&egrave;the, qu'&eacute;tait li-m&ecirc;me corpora dans le bataillon de St.-Louorains, dans le temps de la bataille de J&ecirc;rri, que Pierson n'&eacute;rait janmais battu les Normands si les Saint-Louorenchais n'y'avaient bailli un coup de main. Quant &agrave; m&eacute; je qu'menche &agrave; craithe que les Angiais ont d'envie de foui souos le pi de nouotre constitution, et tout douochement et sans faithe la mine de rein, tranquillement t&acirc;chi de nouos culbuter nouotre autonnomanie; ch&egrave;t qui fait qu&eacute; j'p&acirc;le d&eacute; d'm&ecirc;me, ch&egrave;st que derni&egrave;thement je m'sis apperchu de quiques-unes de lus rigs. Quand nou v&eacute; un Secret&egrave;the d'Etat voul&eacute; forchi un Conn&ecirc;tablle &agrave; lis b&acirc;illi des papi&egrave;rs quin n'y appartenaient pas, ch'nest fistre pas du gnolin qu&eacute; ch'l&agrave;. Mais ch'nest pon la le pi&egrave;the. Quand nou v&eacute; d'nos offici&egrave;rs sup&eacute;rieuthes clliutt&egrave;s &agrave; la porte, opr&egrave;s de longues annaies de service dans nouotre Milice Royale, sans c&eacute;r&eacute;monnie, sans tambours ni trompettes, sus la simplle paye de r'traite : <i>Nothing a day and keep yourself</i>, v'l&agrave; qui nouos b&acirc;ille &agrave; peu pr&egrave;s la m'suthe de la lib&eacute;ralitai du Gouvernement Gladstone. Si la Reine savait tout ch'l&agrave; je s'rais churieux de sav&egrave; chein qu'oul en dithait. Je tr&eacute;jous entendu dithe &agrave; notre bouanhomme de p&egrave;the : &#8220;Mes &ecirc;sfans, m&eacute;fious tout autant des Angiais comme ou le faites des Normands,&#8221; et notre bouanhomme de P&egrave;the, &eacute;tait yun de ch&egrave;s hommes qui savait s'qui disait, j'vouos en r&ecirc;ponds.<br/>
<br/>
Pour vouos prouv&eacute; que not' bouanhomme de P&egrave;the avait raison de se d&eacute;fi&eacute; des Angiais, j'men vais vouos racconter une histou&egrave;the vraie et autentique; parce que ch'est li-m&ecirc;me qui nouos la disait quand j't-aimes jannes.<br/>
<br/>
Notre bouanhomme de P&egrave;the, dans chu temps-l&agrave;, d&eacute;meuthait a la Ville-au-Veslet, et il avait pour v&ecirc;sin un Angiais qu'avait yeu dispute avec M&ecirc;te Jean Arthur, de la Ville-au-Neveu, quand qu'est qu'n&eacute; v'l&agrave;, une belle serr&eacute;e, &agrave; onze heures, qu&eacute; ch't'-Angiais v&icirc;nt d'mand&eacute; &agrave; notre bouanhomme de P&egrave;the d'all&eacute; avec li, comme i voulait all&eacute; siez M&ecirc;te Jean Arthur, faithe la paix et b&egrave;the un verre de grog. Notre bouanhomme de P&egrave;the, qu'&eacute;tait tr&eacute;jous pr&ecirc;t &agrave; faithe pliaisi, s'en va tout bouannement avec ch't-Angiais, jusqu'&agrave; la Ville-au-Neveu, siez M&ecirc;te Jean Arthur, pensant tout naturellement qu'i faisait une bouanne oeuvre. Il &eacute;tait minsni&egrave;t, quand nos deux hommes arrivirent siez M&ecirc;te Jean Arthur. A'ch't'heuthe, i fallut tapper &agrave; la porte et flianqui du gravi &agrave; la fen&ecirc;tre, pour r&ecirc;villi M&ecirc;te-Jean. Enfin, le v'l&agrave; tout bouannement qui se montre &agrave; la f&ecirc;netre et notre bouanhomme de P&egrave;the lis dit que ch'&eacute;tait le v&ecirc;sin Angiais qui voulait faithe la paix et b&egrave;the un verre de grog. Oh! alors, M&ecirc;te-Jean n'&eacute;tait pas content et nouos dit : &#8220;Est-qu'ou n'av&egrave;z pas pus d'id&eacute;e de vouos en v'nin &agrave; ch't'-heuthe ichin, la niet, r&ecirc;villi tout le monde? Est-che que demain n'&eacute;thait pon fait si bein? Enfin, flianquant san bonnet d'ni&egrave;t de c&ocirc;t&egrave;, et opr&egrave;s av&eacute; mins ses brais et pass&eacute; ses gallaces pardessus ses &ecirc;paules, dans un clin d'gui, la porte fut ouverte. Ach'theu, n'ev-chin qu'arrive le noeud de la question : Chu pat d'Angiais, au tant faut-i que j'en dise, le blaiguairde qu'il &eacute;tait, se lanchi sus M&ecirc;te Jean pour li flianqui une morgniflle. Heureusement qu'y trouvi s'n'homme, car le bouanhomme M&ecirc;te Jean s'ertouoni et vouos lis fiche la pus orrible r&acirc;cli&eacute;e qui n'eut janmais gouotai d'sa vie, au point que le sc&eacute;l&eacute;rat d'Angiais fut oblligi de lis d'mand&eacute; gr&acirc;ce. Nouotre bouanhomme de P&egrave;the, naturellement, en resti tout &ecirc;sbahi et n'savait que r&ecirc;pondre &agrave; M&ecirc;te Jean, qu'&eacute;tait furieux comme de raison contre nouotre bouanhomme de P&egrave;the, d'av&eacute; amen&egrave; un pat d'Angiais &agrave; c'h'teuthe l&agrave; d'la niet pour l'insult&eacute;.<br/>
<br/>
J&egrave;ne raconte chute petite histoithe-l&agrave; que simpllement pour montr&egrave; que nouotre bouanhomme de P&egrave;the avait raison quand i nouos disait tr&eacute;jous de nouos d&eacute;fier tout autant des Angiais que des Normands. Le fait est je consid&egrave;the que les J&ecirc;rriais en ch'qui concerne lus privil&eacute;ges et lus franchises, comme dans l'agriculture, lus terres et lus m&ecirc;snages sont en dangi d'un c&ocirc;t&eacute; d'&ecirc;tre tondus par les Normands, et de l'autre d'&ecirc;tre mangis par les loups. Quant &agrave; m&egrave;, j'n&eacute; qu'&agrave; dithe : Aux armes J&ecirc;rriais coumme des hommes et d&eacute;fend&egrave;z vouos droits; n&eacute; v'l&agrave; l'avis que vouos donne un vier<br/>
<br/>
<i>SAINT-LOUORENCHAIS</i>.<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="partijerriais.html">Un Parti J&egrave;rriais?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/bouanhommepethe.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>

