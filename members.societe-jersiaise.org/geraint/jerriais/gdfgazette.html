<HTML>
<HEAD>
<TITLE> Dans la g&acirc;zette...</TITLE>
<META  name="keywords" content="JÃ¨rriais">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2> Dans la g&acirc;zette...</h2></font></center><p>

<font size="-1"><i>San Antonio, Texas, USA.<p>

L&eacute; 7 d&eacute; janvyi, 1984.</i><p></font>

Moussieu l'R&eacute;dacteu,<p>

Nouos v'l&agrave; en mil neu chent huiptante quatre! Ch'est &icirc;ncriyab'ye comme les ann&eacute;es lus en vont. J&eacute; n'criyais janmais d'vaie chettech&icirc;n, mais j'sis content qu&eacute; j'm'&eacute;tais tromp&eacute;!<p>

Ieune des choses tch'&ecirc;cliaithent ma vieill&egrave;che en exil est l'arriv&eacute;e d'la "Jersey Weekly Post" et j'veins d'&egrave;cherver la cheinne du 22 d'd&eacute;zembre tchi veint d&eacute; s'p&acirc;sser. Oulle est bein &icirc;nt&eacute;r&ecirc;ssante.<p>

J'n'ai pon adopt&eacute; l'habitude d'&ecirc;crithe entou&ocirc;rre chein tchi s'p&acirc;sse dans l's <a href="etats.html">&Ecirc;tats</a> viyant qu&eacute; j'sis trop liain d'l'&Icirc;le pour saver l'pour et l'contre des d&ecirc;bats. Mais ches deux mots-l&agrave;, "pour" et "contre", ont un caract&eacute;the historique viyant qu'en temps d'&ecirc;lections, quand j'tais mousse, i' fall&icirc;sse tch'i' f&ucirc;ssent connus par tchoeu par les candidats d'p&acirc;raisses pour l'office &icirc;mportante d&eacute; <a href="politics.html#deputies">D&eacute;put&eacute;</a> &egrave;s <a href="etats.html">&Ecirc;tats</a>. Ch'tait les deux seuls mots (&agrave; tchique exception) tch'&eacute;taient l'c'menchement et la fin d'lus discours dans la Chambre L&eacute;gislative!<p>

Eune chose tchi m'&ecirc;tonnait en li&ecirc;sant chutte g&acirc;zette 'tait tch'i' y'avait opposition &agrave; l'adoption d'l'&ucirc;sage des cheintuthes d&eacute; se&ucirc;thet&eacute; en moto. I' n'y'a autchun doute qu&eacute; des milles vies ont 't&eacute; sauv&eacute;es dans l's accidents par l'&ucirc;sage d&eacute; ches cheintuthes. Ch'est vrai, sans doute, qu&eacute; dans c&egrave;rtains cas, bein isol&eacute;s, la cheintuthe s'est prouv&eacute;e ni&ecirc;sibl'ye. Mais ches cas-l&agrave; sont rares &agrave; compather &egrave;s grands nombres d'vies sauv&eacute;es par l'&ucirc;sage d&eacute; chutte cheintuthe.<p>

I' y'a tr&eacute;jous tchitch'un tch'est contre un projet d'vant l's <a href="etats.html">&Ecirc;tats</a> viyant qu&eacute; nou n'dait pon &ecirc;t' forchis d'faithe autcheune chose, car l'&icirc;ndividu a l'drouait d'faithe san chouaix. Mais combein d'lib&egrave;rt&eacute; d&eacute; l'faithe qu&eacute; la p&egrave;rsonne d'au jour d'aniet a r&ecirc;ellement? J'sommes forchis d'ob&eacute;i la louai, d'accepter les vouaix d'la majorit&eacute; en d&ecirc;bat d'assembli&eacute;e parou&icirc;ssiale et d's <a href="etats.html">&Ecirc;tats</a>. J'sommes forchis d'payi l&eacute; r&acirc;t d'p&acirc;raisse et un pourchentage d&eacute; nouot' &egrave;rv&eacute;nu &agrave; nouot' gouv&egrave;rn&eacute;ment. L'homme est forchi d'ob&eacute;i &agrave; sa bouannefemme pour vivre en parfait &ecirc;tat conjugal, et ch'l&agrave; ouaithe qu&eacute; ch'est la femme, dans l's&egrave;rvice d&eacute; mathiage dans la Litourgie, tchi promet d'ob&eacute;i &agrave; s'n homme! Et j'sommes forchis d'p&acirc;ler en Angliais &agrave; un tas d'gens tchi n'savent pon l'J&egrave;rriais. Et d'ch&acirc;rer les routes publyiques en auto auve des ivrouangnes motoristes tchi m'nichent la vie d'autrui. Mais &egrave;rv&eacute;nons &agrave; la g&acirc;zette.<p>
<table border="0" align="right" width="170">
  <tr><!-- Row 1 -->
     <td><img src="ejluce.jpg" width="170" height="250" alt="EJ Luce" title="" border="0" /><p>
	 <div align="center"><i><a href="ejluce.html">EJ Luce</a></i></div></td><!-- Col 1 -->
  </tr>
</table>

En l'ouvrant, j'viyais l'portrait d&eacute; m'n anm&icirc;n Clifford Alexander et sa danme &agrave; Vancouver, o&ugrave;'est tch'il' 'taient &agrave; dithe bonjour &agrave; Mdlle Eva Mabel Luce, eune J&egrave;rriaise d&eacute; n&eacute;nante-siex ans quand l'photo fut pr&icirc;ns en 1980 et tchi mouothit au mai d'd&eacute;zembre p&agrave;ss&eacute; &agrave; n&eacute;nanteneu. J'tais content d'vaie chu portrait d'Clifford et d'sa danme, tchi m'ont tr&eacute;jous si bein r'chu siez ieux dans l'neu Bieau Mont. Et v'l&agrave; tchi m'a fait grand pliaisi d'vaie l'portrait d'Mdlle Eva Luce, soeu d'man vi&egrave;r anm&icirc;n <a href="ejluce.html">"Jock" Luce</a>, tch'&ecirc;crivait prose et po&eacute;sie en J&egrave;rriais souos l'nom d'plieunme d"<a href="ejluce.html">Elie</a>,'' et d&eacute; <a href="pwluce.html">Philippe Winter Luce</a>, tch'en &ecirc;crivait souos l'nom d&eacute; "<a href="pwluce.html">Ph'lippe d'La G&ocirc;larde</a>." J'tions grands anm&icirc;ns, et quand Ph'lippe v&icirc;nt en J&egrave;rri en 1909 j'all&icirc;nmes touos les trais &agrave; Paris. "Jock" et Ph'lippe avaient des cartes d'journalistes d'identit&eacute;, et en arrang&icirc;drent ieune pour m&eacute;, et j'e&ucirc;nmes entr&eacute;e gratuite dans touos les thi&acirc;tres d&eacute; Paris. J'm'&egrave;rsouveins qu&eacute; j'eus qu&acirc;si peux &egrave;s Folies Berg&egrave;res. J'n'avais qu' seize ans, et ch'tait ma preunmi&eacute; fais &agrave; vaie des femmes sans robes ni cotillons!<p>

Ch'tait &agrave; l'occasion d'la pr&eacute;chaine visite &agrave; Ph'lippe en J&egrave;rri qu&eacute; sa soeu Eva s'en fut a Vancouver acant&eacute; li. J'm'&egrave;rsouveins tout &agrave; fait bein d'lyi, et j'avions &ecirc;changi d'cartes d'Nou&eacute; pour bein d's ann&eacute;es.<p>

Et j' 'tais content d'vaie l'bieau portrait d&eacute; Messire Frank Ereaut, nouot' fanmeux <a href="politics.html#bailiff">Bailli</a>, et s&eacute; l'vaie si bein r'm&icirc;ns d&eacute; s'n op&eacute;th&acirc;tion. Il orne le si&egrave;ge judiciaithe et l&eacute;gislatif du bailliage d&eacute; J&egrave;rri auve charme et d&icirc;ngnit&eacute;, et j'l&icirc; souhaite, bein respectueusement, bouanne ann&eacute;e et bouanne sant&eacute;.<p>

L&eacute; p'tit mio entou&ocirc;rre la visite d&eacute; la Reine Victoria et s'n &ecirc;change d&eacute; pr&eacute;sents auve l&eacute; Sieur Ph'lippe Pinel, m&eacute; ram&eacute;mouaithe eune s&eacute;th&eacute;e &agrave; Gasp&eacute; &agrave; <a href="gdfcote.html">La C&ocirc;te</a>. J'tions &agrave; l'H&ocirc;tel Rouoyale, les Sieurs John et Morris Le Cocq et deux-s'trais aut. J&egrave;rriais et m&eacute;, et j'tions &agrave; bailli d'nouot' becque entou&ocirc;rre J&egrave;rri. &Eacute;tant St Ou&euml;nnais, j'tais &agrave; lo&ucirc;ser St Ou&euml;n comme &eacute;tant la pus fanmeuse des p&acirc;raisses d&eacute; l'&Icirc;le. "<a href="st_ouen.html">St. Ou&euml;n</a>?" s'f&icirc;t John Le Cocq. "Tchi niol&icirc;n! <a href="st_martin.html">St Mart&icirc;n</a> a produit un rouai - l&eacute; Rouai des Ecr&eacute;hos - et St Ou&euml;n n'a produit qu'des Gris Ventres!"<p>

<i><a href="lefeuvre.html">George d'La Forge</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdfgaz3.html">La Bouanne g&acirc;zette d&eacute; J&egrave;rri</a><p>

<li><a href="gdfgaz2.html">Dans la g&acirc;zette 2</a><p>
<li><a href="gdfgaz4.html">Dans la G&acirc;zette...</a><p>
<li><a href="gdfgaz5.html">Dans la g&acirc;zette</a><p>
<li><a href="gdfgaz6.html">Dans la G&acirc;zette</a><p>
<li><a href="gdfgaz7.html">Dans la g&acirc;zette...</a><p>
<li><a href="gdfnouvelles2.html">Des nouvelles de J&egrave;rri</a><p>
<li><a href="gdfnouvelles1968.html">Des nouvelles d&eacute; Jerri!</a><p>
<li><a href="gdfnouvelles3.html">Des Nouvelles d&eacute; J&egrave;rri</a><p>
<li><a href="gdfnouvelles1968b.html">Les nouvelles d&eacute; J&egrave;rri sont tr&eacute;jous les beinv'nues!</a><p>
<li><a href="gdfintethet.html">Nouvelles d'&icirc;nt&eacute;th&ecirc;t</a><p>
<li><a href="gdfweekly.html">La Bouanne 'Jersey Weekly Post'!</a><p>
<li><a href="gdfjep75.html">L&eacute; Passage du temps</a><p>
<li><a href="gazelie.html">La Gazette!</a><p>
<li><a href="assembliee/gazette1978.html">Visite &agrave; la g&acirc;zette</a><p>
<li><a href="abonnes.html">Est abonn&eacute;es et non abonn&eacute;es</a><p>
<li><a href="2mots.html">Deux mots - Adr&eacute;chis sp&eacute;cialement &egrave;s auteurs Jerriais</a><p>
<li><a href="marchandise.html">Marchandise bain vant&eacute;e</a><p>
<li><a href="echeeunoubli.html">Eche eun oubli?</a><p>
<li><a href="qumode.html">Qu'ch'est qu'mode!!!</a><p>
<li><a href="bureau.html">Au bureau de la "Nouvelle Chronique"</a><p>
<li><a href="nouvchron.html">La Nouvelle Chronique de Jersey - annonce</a><p>

<li><a href="chroniquedejersey.html">La Chronique de Jersey</a><p>
<li><a href="media.html">Les M&eacute;dias et les commeunic&acirc;tions</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
