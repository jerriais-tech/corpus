<HTML>

<!-- Mirrored from members.societe-jersiaise.org/geraint/jerriais/bethlehem.html by HTTrack Website Copier/3.x [XR&CO'2014], Tue, 15 Jul 2025 13:49:23 GMT -->
<HEAD>
<TITLE>Eune &ecirc;taile dans l'&Ecirc;st</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>Eune &ecirc;taile dans l'&Ecirc;st</h2></font></center><p>

<a href="verrinnesmeetaile.jpg"><img src="verrinnesmeetaile.jpg" width="269" height="250" alt="Sainte Mathie: I' nos est dit dans la bouonne nouvelle s'lon Matchi qu'les mages avaient veu l'&ecirc;taile dans l'&Ecirc;st" title="" border="0" align="right" /></a>
&Agrave; ces s&eacute; quand i' fait niet, r'gardez l'ciel! Pouv'-ous vaie l's &ecirc;tailes? Pouv'-ous vaie les constell&acirc;tions? Pouv'-ous trouver les Trais Rouais? N&eacute; v'l&agrave; trais &ecirc;tailes tchi lus si&eacute;thent dans eune l&icirc;ngne draite dans l'ciel et tchi nos ram&eacute;mouaithent les trais rouais tch'apport&icirc;tent lus pr&eacute;sents d'or, d'myrrhe et d'enchens au p'tit &ecirc;fant J&eacute;s&ucirc; &agrave; Bethl&eacute;hem.<p>

Mais tch'est qu'est chutte myst&eacute;thieuse &ecirc;taile qu&eacute; j'viyons sus nos cartes d&eacute; Nou&eacute;? Ou n'est mentionn&eacute;e qu&eacute; dans ieune des r'cits du Nouvieau Testament, et ch'est bein d&ucirc; d'd&eacute;cider exact&eacute;ment tch'est qu&eacute; chenna pou&ocirc;rrait &ecirc;t'. V&eacute;the, ch'est s&icirc;mpli&eacute;ment un p'tit d&eacute;tail dans l'histouaithe d'la na&icirc;ssance d&eacute; J&eacute;s&ucirc;, mais y'a tant d'tchestchions entouor chu d&eacute;tail &agrave; tchi qu'les gens ont t&acirc;chi d'r&ecirc;pondre ava&ucirc; l's ann&eacute;es.<p>

I' nos est dit dans la bouonne nouvelle s'lon Matchi qu'les mages avaient veu l'&ecirc;taile dans l'&Ecirc;st. Et dans l'texte originna en Grec, il est cliai qu'i' v&icirc;tent eune &ecirc;taile tchi s&eacute; l'vit dans l'&Ecirc;st &#150; coumme les &ecirc;tailes en g&eacute;n&eacute;ra. Mais, ayant veu chenna, i' d&eacute;cid&icirc;tent d&eacute; viagi au Vou&ecirc;st &agrave; seule f&icirc;n d'trouver un nouvieau Rouai des Juis. Il' avaient c'menchi don lus viage dans la mauvaise direction &#150; auve l'&ecirc;taile au dos!<p>

Nou-s'a sugg&eacute;th&eacute; qu'chutte &ecirc;taile &eacute;thait peu &ecirc;t' chein qu'les astronomes appellent un nova, tchi veurt dithe eune &ecirc;taile tchi s&eacute; so&ucirc;ffl'ye. Mais n&eacute; v'ch&icirc;n trais grands probli&egrave;mes auve chutte th&eacute;orie: preunmi&eacute;thement, les novas n'viagent pon &agrave; trav&egrave;rs l'ciel; deuxi&egrave;mement, les Chinnouais, les grands r'cordeurs du ciel du monde ancien, n'avaient rein r'm&egrave;rtchi d'm&ecirc;me; et tra&icirc;si&egrave;mement, les gens d'J&eacute;rusalem n'avaient rein veu d'm&ecirc;me nitout.<p>

Viyant qu'les mages f&ucirc;tent dgid&eacute;s par l'&ecirc;taile &agrave; la T&egrave;rre Sainte, nou-s'a sugg&eacute;th&eacute; qu'ou 'tait eune conm&egrave;te. Mais, acouo eune fais, coumme l'id&eacute;e entouor l&eacute; nova y'a tr&eacute;jous l'objection qu'ni les Chinnouais ni les gens d'J&eacute;rusalem n'avaient r'm&egrave;rtchi rein d'm&ecirc;me.<p>

Matchi nos dit qu'les mages avaient explyitchi au Rouai H&eacute;rode qu'il' avaient veu eune &ecirc;taile tch'annoncit un nouvieau rouai &#150; mais l'rouai fut oblyigi d'lus d'mander entouor l'&ecirc;taile. J'pouvons &ecirc;t' seurs qu'les gens d'J&eacute;rusalem &eacute;thaient r'm&egrave;rtchi tchiquechose d&eacute; spectatchulaithe dans l'ciel coumme un nova ou eune conm&egrave;te &#150; ou bein eune neuve &ecirc;taile grande coumme un &ecirc;l&eacute;phant coumme nou vait sus les cartes d&eacute; Nou&eacute;.<p>

Et pouortchi dgi&acirc;tre qu'les mages lus arr&ecirc;t&icirc;tent siez l'Rouai H&eacute;rode &agrave; J&eacute;rusalem pouor d'mander des nouvelles entouor l'nouvieau rouai s'i' 'taient &agrave; si&eacute;the eune &ecirc;taile?<p>

Y'en a tchi dithent qu&eacute; &#147;l'&ecirc;taile&#148; 'tait vra&icirc;nment un ph&eacute;nom&egrave;ne astrologique &#150; eune conjonction d'&ecirc;tailes ou d'plian&egrave;tes. Les mages 'taient des pr&ecirc;tres ou tch&eacute;tha&ucirc;ds &agrave; Babylonne ou en P&egrave;rse tchi li&ecirc;saient les cieux. Et nou dait ajou&ocirc;ter qu'Matchi n'dit pon qu'i' 'taient des rouais, ni qu'i'y'en avait trais nitout &#150; ch'est eune crianche &icirc;nspith&eacute;e par les trais pr&eacute;sents et sustout par l'or. S'nou liet la bouonne nouvelle, nou n'trouve rein d'partitchuli&eacute;thement rouoya dans l'comportement des mages siez H&eacute;rode!<p>

I' n'tait pon p&egrave;rm&icirc;ns &egrave;s Juis d'lus &icirc;nt&eacute;r&ecirc;ssi &agrave; l'astrologie, et don ch'est tout &agrave; fait p&ocirc;ssibl'ye qu'les mages &eacute;thaient bein caltchul&eacute; tchiquechose auve d'la s&icirc;ngnific&acirc;tion pouor ieux qu'les gens d'J&eacute;rusalem n'pouvaient pon r'm&egrave;rtchi dans l'ciel. En &ecirc;ffet, les mages &eacute;thaient 't&eacute; pouss&eacute;s &agrave; parti en viage, auve lus pr&eacute;sents, par lus caltchuls s&eacute;grets des c'm&icirc;ns des veues c&eacute;lestes &#150; et i' faut oublier don l&eacute; portrait d&eacute; trais rouais exotiques cachant lus chanmeaux dri&eacute;the eune &ecirc;norme &ecirc;taile tchi lit au d'ssus des palmes du d's&egrave;rt.<p>

Mais aupr&egrave;s tout, i' s'sait pitchi d'fliantchi hors ches belles cartes d&eacute; Nou&eacute;!<p>
&nbsp;<p>

<i><a href="jerpoem.html">Geraint Jennings</a><br>
2001</i><p>

<div align="center"><table border="0" cellpadding="4">
  <tr><!-- Row 1 -->
     <td><div align="center"><a href="verrinnegnativite.jpg"><img src="verrinnegnativite.jpg" height="250" alt="Grouville" title="" border="0" align="middle" /></a></div></td><!-- Col 1 -->
     <td><div align="center"><a href="verrinnesbnativite.jpg"><img src="verrinnesbnativite.jpg" height="250" alt="Saint Br&eacute;lade" title="" border="0" /></a></div></td><!-- Col 2 -->
     <td><div align="center"><a href="verrinneshnativite.jpg"><img src="verrinneshnativite.jpg" height="250" alt="Saint H&eacute;lyi" title="" border="0" /></a></div></td><!-- Col 3 -->
     <td><div align="center"><a href="verrinnesonativite.jpg"><img src="verrinnesonativite.jpg" height="250" alt="Saint Ou&euml;n" title="" border="0" /></a></div></td><!-- Col 4 -->

  </tr>
    <tr><!-- Row 1 -->
     <td><div align="center"><font size="1">Grouville</font></div></td><!-- Col 1 -->
     <td><div align="center"><font size="1">Saint Br&eacute;lade</font></div></td><!-- Col 2 -->
     <td><div align="center"><font size="1">Saint H&eacute;lyi</font></div></td><!-- Col 3 -->
     <td><div align="center"><font size="1">Saint Ou&euml;n</font></div></td><!-- Col 4 -->

  </tr>
  
</table></div>


&nbsp;<p>
<FONT SIZE=2>
<i>Viyiz &eacute;tout:</i><p>

<ul>
<li><a href="cielvoc.html">Dans l&eacute; ciel</a><p>
<li><a href="vierjer.html">La Conm&egrave;te &agrave; Halley</a><p>
<li><a href="halebopp.html">La conm&egrave;te Hale-Bopp</a><p>
<li><a href="astrologie.html">L'astrologie et les crianches</a><p>
<li><a href="matchiii.html">La Bouonne Nouvelle s'lon Matchi: 2</a><p>
<li><a href="matchiiib.html">L'&Ecirc;vangile s&eacute;lon St.-Matchi: Chapitre 2 Vers&ecirc;ts 1 &agrave; 11</a><p>
<li><a href="noue/bouannoue.html">Bouan Nou&eacute;!</a><p>
<li><a href="erligion.html">L'&egrave;rligion en J&egrave;rriais</a><p>
<li><a href="terresainte.html">Un Viage en T&egrave;rre Sainte</a><p>
<li><a href="assembliee/terresainte.html">Un viage en T&egrave;rre Sainte</a><p>
<li><a href="assembliee/israel1971.html">Discours par l&eacute; Sieur Jean Le Maistre</a><p>
<li><a href="terresainte2.html">Un viage en T&egrave;rre Sainte</a><p>
</ul>
</FONT>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


</BODY>

<!-- Mirrored from members.societe-jersiaise.org/geraint/jerriais/bethlehem.html by HTTrack Website Copier/3.x [XR&CO'2014], Tue, 15 Jul 2025 13:49:23 GMT -->
</HTML>
