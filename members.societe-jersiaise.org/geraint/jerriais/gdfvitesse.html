<HTML>

<!-- Mirrored from members.societe-jersiaise.org/geraint/jerriais/gdfvitesse.html by HTTrack Website Copier/3.x [XR&CO'2014], Tue, 15 Jul 2025 13:53:59 GMT -->
<HEAD>
<TITLE>I' faut molli d'vitesse!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' faut molli d'vitesse!</h2></font></center><p>

<font size="-1"><i>Fort Lauderdale, Florida, U.S.A.<br/>
L&eacute; 24 d&eacute; mar, 1973</i><br/></font>
<br/>
Moussieu l'R&eacute;dacteu,<br/>
<br/>
Les g&acirc;zettes d&eacute; J&egrave;rri c'menchent &agrave; v'n&icirc;n pus vite &agrave; ch't heu. J'en ai r'chu trais dreinment, les cheinnes du 25 janvyi et du preunmyi et huit d&eacute; f&eacute;vri. Chutte dreine-l&agrave; m'met au couothant des nouvelles tchi n'sont qu'siex s'maines en r'tard. L'affaithe amende!<br/>
<br/>
Chein tchi n'amende pon, dgia, est l'nombre d'accidents dans les routes. La preunmi&eacute; chose tchi m'frappe en ouvrant la g&acirc;zette du 25 janvyi est qu'eune av&acirc;rie dans la grand' rue Victoria met trais p&egrave;rsonnes &agrave; l'<a href="gdfhopita.html">h&ocirc;pita</a>. La g&acirc;zette du preunmyi d'f&eacute;vri annonce la mort, par accident d'moto, du fis d'un docteu, et des s&eacute;rieuses bliesse&ecirc;uthes &agrave; sa m'm&egrave;e. Un autre homme est s&eacute;rieusement bliess&eacute; quand san moto heurte l&eacute; pilyi d'eune lampe &agrave; West Park.<br/>
<br/>
La g&acirc;zette du 8 f&eacute;vri nouos dit que l's accidents dans les routes d&eacute; J&egrave;rri sont acouo pus nombreuses qu&eacute; janmais - pus d'trais mille &egrave;rcord&eacute;es pour l'ann&eacute;e p&acirc;ss&eacute;e, onze p&egrave;rsonnes tu&eacute;es et pus qu'huit chents bliess&eacute;s - 112 d&eacute; ches'-l&agrave; s&eacute;rieusement.<br/>
<br/>
Combein d'fais qu&eacute; l'Chef d&eacute; Police en ville a dg&egrave;rni l'monde d&eacute; cachi lus motos en sobr&eacute;t&eacute; et prudence? Eh bein, &quot;j&eacute; dis et l'dithai&quot;, comme nouos l'd&icirc;sait l'fanmeux po&euml;te <a href="wace.html">Wace</a>, qu&eacute; les s&eacute;rieux accidents sont grandement l'r&ecirc;sultat d'trop d'vitesses, et qu'la grand' partie des p&egrave;rsonnes tu&eacute;es dans les routes l'ann&eacute;e p&acirc;ss&eacute;e es'saient p't &ecirc;t' en vie au jour d'aniet si la vitesse avait 't&eacute; trente &agrave; la pliaiche d&eacute; quarante milles &agrave; l'heuthe! Et quant &egrave;s cheins tchi sont attrap&eacute;s &agrave; cachi souos l'&icirc;nfluence d&eacute; bouaisson ou d'drogues - y'en eut 145 en 1972 d'apr&egrave;s la g&acirc;zette du preunmyi d'janvyi - i' d&eacute;v'thaient &ecirc;t' condamn&eacute;s &agrave; p&egrave;rdre l'drouait d'cachi un moto pour tout janmais!<br/>
<br/>
Il est grand temps qu'les Conn&ecirc;tabl'yes prannent l'affaithe en main pour molli la vitesse &agrave; 30 milles ou mains dans certaines routes comme l&eacute; f&icirc;t l'Conn&ecirc;tabl'ye L'M&egrave;rquand &agrave; <a href="st_pierre.html">St. Pi&egrave;rre</a>. Ch'est vrai tch'i' n'y a pon fort d&eacute; monde tch'y prannent autcheun avis et tchi cachent &agrave; quarante milles &agrave; l'heuthe comme s'i' n'y avait autcheune &icirc;ndic&acirc;tion d'r&eacute;duction d'vitesse. En p&acirc;lant &agrave; un Offici d'Conn&ecirc;tabl'ye au sujet un jour, i' m'dit qu&eacute; si la police arr&ecirc;tait touos les cheins tchi d&ecirc;passent la vitesse d&eacute; 20 milles &agrave; l'heuthe, i' faudrait eune p&eacute;tite Cour et un Juge d'extra pour les pr&eacute;senter d'vant Justice. Eh bein, &agrave; m'n id&eacute;e, si la police les arr&ecirc;tait un jour la s'maine, pon tr&eacute;jous l'm&ecirc;me jour, ou m&ecirc;me un jour d&eacute; temps en temps, les motoristes c'mench'chaient &agrave; prendre avis. Quant &agrave; m&eacute;, j'n'y trouve pon d'peine, &agrave; molli d'vitesse &agrave; 20 milles &agrave; l'heuthe quand j'p&acirc;sse par-l&agrave; quand j'sis en J&egrave;rri.<br/>
<br/>
Et dans touos les cas, pourtchi &ecirc;t' si pr&ecirc;ssis en J&egrave;rri? L'&Icirc;le est si p'tite tch'i' n'y a autcheune raison d'cachi vite. V'la tchi fait-i' ch&icirc;n munnutes d&eacute; diff&eacute;thence d&eacute; <a href="st_ouen.html">St. Ou&euml;n</a> &agrave; aller en ville? Pourtchi pon tchitter la ma&icirc;son ch&icirc;n munnutes d&eacute;vant et n'aver pon &agrave; cachi comme des fos? Sans doute, en li&ecirc;sant chennech&icirc;n un tas d'gens, m&ecirc;me mes bouans anm&icirc;ns, s'en vont dithe: &quot;I' r'dote, l&eacute; vi&egrave;r George!&quot; P't &ecirc;t' bein, mais j'sis seux qu&eacute; si la vitesse 'tait mollie &agrave; trente milles &agrave; l'heuthe tch'i' y'&eacute;thait mains d'morts, mains d's&eacute;rieuses bliesse&ucirc;thes et c&egrave;rtainement mains d'frais pour &egrave;rgraie les motos sacagis dans l's accidents!<br/>
<br/>
Eune nouvelle dans la g&acirc;zette du 8 f&eacute;vri m'a fait hardi plia&icirc;si - la nouvelle qu&eacute; l'Conmit&eacute; des Travaux publyiques s'en va faithe des tranchies dans les Blianches Banques pour emp&ecirc;chi les motos d&eacute; stationner partout et sacagi l'h&egrave;rbe et les flieurs sauvages tchi soulaient y cra&icirc;tre &agrave; l'abandon. Ch'est r'm&egrave;rquabl'ye comment qu&eacute; l'monde ont p&egrave;rdu l'habitude d&eacute; marchi deux pas. I' faut penser qu'les gens prannent lus plia&icirc;si &agrave; sacagi la natuthe.<br/>
<br/>
Mais la miyeuthe nouvelle d&eacute; toutes est la cheinne tchi nouos dit qu'au mains trais Membres d's &Ecirc;tats veulent arr&ecirc;ter l'envahissement comm&egrave;rcial d&eacute; l'&Icirc;le quandi qu&eacute; L's &Ecirc;tats consid&eacute;thent ch'est qu'l'&ecirc;conomie adopt&eacute;e d'en par ich&icirc;n s'en va m'ner J&egrave;rri. Comme nouos l'dit l'Brigadgi Lempri&eacute;the-Rob&icirc;n, &quot;Whither Jersey?&quot; N'est-i' pon grand temps d's'en d'menter?<br/>
<br/>
<i><a href="lefeuvre.html">George d'La Forge</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vitesses.html">Les vitesses d&eacute; diff&eacute;thentes choses</a><p>
<li><a href="cachmoto.html">Quand J'fus pour Apprendre &agrave; Cachi un Moto</a><p>
<li><a href="moto.html">Des courses &eacute;d moto</a><p>
<li><a href="pmspeed.html">Merrienne Gets The Speed Mania...</a><p>
<li><a href="linmites.html">Sept noeuds dans la bli&acirc;se</a><p>
<li><a href="reve2016c.html">Un r&ecirc;ve</a><p>
<li><a href="gdfmotos.html">Les motos</a><p>
<li><a href="pmaccidents.html">Chais Accidents</a><p>
<li><a href="gdfviolence.html">La violence en g&acirc;ngne!</a><p>
<li><a href="pmfo.html">Le monde est fo</a><p>

<li><a href="pmpetrol.html">This petrol business</a><p>
<li><a href="esso.html">Esso</a><p>
<li><a href="jvasupersonnique.html">L&eacute; j'va sup&egrave;rsonnique</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/gdfvitesse.html by HTTrack Website Copier/3.x [XR&CO'2014], Tue, 15 Jul 2025 13:53:59 GMT -->
</HTML>
