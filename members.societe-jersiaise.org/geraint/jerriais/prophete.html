<HTML>

<!-- Mirrored from members.societe-jersiaise.org/geraint/jerriais/prophete.html by HTTrack Website Copier/3.x [XR&CO'2014], Tue, 15 Jul 2025 13:43:55 GMT -->
<HEAD>
<TITLE>Coumment qu'Elie a touann&egrave; proph&egrave;te</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Coumment qu'Elie a touann&egrave; proph&egrave;te</h2>
Les &eacute;v&egrave;nements d'l'ann&egrave;e tchi veint.</font></center><p>

Touos l's'ans, quand veint le S'tembre, nou vait des hoummes et des mousses &agrave; s'tra&icirc;ner par la campagne pour vendre des copies de l'Aman&acirc; du Vier Moore, qu'est suppos&egrave; dans ses pr&eacute;dic&acirc;tions, de d'viner le temps qu'i' f'tha et les &ecirc;v&egrave;nements qu'arriv'thont dans l'ann&egrave;e qui veint. Nos alaman&acirc;s des Chroniques publient &egrave;tou ches m&ecirc;mes pr&eacute;dic&acirc;tions l&agrave;  ou les siennes &agrave; Zadkiel, chein qui r'veit bein au m&ecirc;me.<br/>
<br/>
Mais d'pis b&eacute;t&ocirc;t quarante ans que j'prends l'Alman&acirc; d'la Nouvelle Chronique, j'ai tr&eacute;jous erm&egrave;rtchi que ch&egrave;s pr&eacute;dic&acirc;tions-l&agrave; ne concernaient pas les Jerriais en tout. Chein qui pr&eacute;disent, ch'est des r&eacute;volutions au Br&eacute;zi', des &ecirc;meutes en Chine, des trembli&eacute;ments d'terre au Japon, des meurtres dans le pays des Zoulous, des s'cr&egrave;ches en Egypte, des famines &egrave;s Indes, des mort sou des neuches parmi tchique famille royale en Europe, du tripotage dans les &ecirc;lections &egrave;s Etats-Unis, des compliots d'anarchiste en Italie, des incendies et des vols &agrave; Londres, de l'ivrogn'nie en Irlande et des cas de peste ou d'l&egrave;pre en Asie. Mais pour le p'tit Jerry, <i>motus!</i> Pas une pathole. I' n'y a fistuthe pour nous!<br/>
<br/>
Che s'sait pourtant d'une grande aide de saver chein qui s'en va arriver dans l'couothant d'l'ann&egrave;e. &quot;Tchi saithait les coups, nou happ'thait les loups.&quot; Tchi counna&icirc;trait les &ecirc;v&egrave;nements d'avanche, nous pouorrait jouer sa gamme avec tant d'avantage!<br/>
<br/>
Si j'avais seu, par exempl'ye, y'a une douzaine d'ann&egrave;es, que les siens qu'avaient des actions dans les compagnies d'rubber s'n'allaient b&eacute;t&ocirc;t faithe des profits extraordinaithes; ch'est mai qu'aithais vendu tout chein que j'poss&eacute;dais et qu'aithais emprunt&egrave; de touos les bords pour y pli&egrave;chi autant d'sous qu'possibl'ye! Tch'est qu'en &eacute;thait 't&egrave;? J'aithais tout probabl'y&eacute;ment pus d'rente &agrave; man nom anni&egrave;t qu'autchun autre houmme en Jerry et j'aithais yeu les moyens de pr&ecirc;ter &egrave;s Etats la pus grand' partie des sous qu'il a fallu pour la milice. Au lieu de ch'l&agrave;, me f'chin, avec un bu d'crayon pas pus long qu'un cliou d'giroufl'ye, &agrave; &eacute;crithe, sur des dos d'enveloppe et des mios d'papi &agrave; patchi, un tas de gniolin en Jerriais pour avair droet &agrave; un alman&acirc; sans d&ecirc;penser douze sous (car ch'est en natuthe que nou nos paie, nous qu'&ecirc;crivons du Jerriais; je soummes suppos&egrave;s l'faithe par ami&ecirc;tchi pour notr' pays; ch'est les siens qu'&ecirc;crivent de l'angliais d'Jerry et du mauvais fran&ccedil;ais pour dithe du ma' d'nos institutions qu'ont lus travas bein payi!)<br/>
<br/>
Si un fermi savait au c'menchement d'l'ann&egrave;e qu'les p'tits animaux, s'vendraient &agrave; des deux louis l'coupl'ye dans le S'tembre, i' s'prendrait sorte &agrave; &#8230; avair ses cottes bein rempl'yies quand veindrait l'temps. S'i' savait que les patates ne paiethaient pas lus gouano, sans paler du restant, i' f'thait du grain et d'l'avaine; s'il 'tait seux qu'le temps conveindrait &egrave;s toumates et qu'les batcheaux ne manqu'thaient pon, y'&eacute;thait des sous d'faits en Jerry.<br/>
<br/>
Sus touos les sens don', che s'sait un grand avantage de pouvair vaie san c'min d'vant sai, de savair coumment qu'l'ann&egrave;e s'en va s'passer et d'avair la chance de s'pr&eacute;pather accordamment.<br/>
<br/>
Pour toutes ches raisons l&agrave; et d'autres &agrave; d&eacute;duithe, coumme i' disent dans les r&eacute;montrances, j'ai fait tout au monde chein qu'j'ai peu pour trouver un houmme qui proph&eacute;t&icirc;s'sait quant &agrave; chein que nou peut attendre en Jerry l'ann&egrave;e tchi veint.<br/>
<br/>
Je fu' vaie tout d'abord un houmme qui d&ecirc;compte les &ecirc;teurses, mais i' me d'mandi rup&ecirc;ment si j'pensais qu'il avait un esprit de Pithon?<br/>
<br/>
J'alli siez une d&icirc;s'raisse de chance mais ou voulait d'abord que j'lis minse dans la main gauche une pi&eacute;che d'or (ou une bille, v'la qui f'thait la m&ecirc;me chose, qu'ou m'dis) mais ou n'm'avait pon l'air trop hounn&ecirc;te et j'lis dis que n'confi&ecirc;thait pas m&ecirc;me un liard &agrave; des gens d'chu calibre l&agrave;.<br/>
<br/>
Opr&egrave;s ch'la, j'alli vaie un pr&eacute;dicateur, un spiritualiste et un j&eacute;suite. Pas d'chance &#8230;<br/>
<br/>
J'ai p&acirc;li &agrave; Mess Sinel, le sien qui ramasse des v'liques pour le Mus&eacute;e dans Pier Road, et qui cherche &agrave; d&eacute;couvrir l'&acirc;ge de nos rotch&egrave;rs, mais i' m'dit qu'il avait bein assez &agrave; faithe &agrave; s'otchuper de chein qui s'passait en Jerry y'a qu&acirc;si exactement chent-trente-huit mille, deux chents quatorze millions, trais chents septante sept mille, neu' chents nonante huit ans, sans avair &agrave; s'&ecirc;r'ner la chervelle pour savair tch'est qui s'en va s'passer l'ann&egrave;e tchi veint, quand nou pouorrait tous &ecirc;tre morts demain et que, d'ailleurs, nou l'saitha quand l'temps veindra!<br/>
<br/>
J'alli vaie un somnambule, mais il 'tait endormi et sa femme me dit qu'i' n'fallait pon l'&ecirc;lourder d'trop pr&egrave;s, car quand il 'tait dans ses somnambul'lies, i' s'imaginait souvent qu'il 'tait &agrave; battre des tapis ou &agrave; ruer des soubats, &agrave; la frouque, par une trappe de sol'yi. Je n'm'en allais pon, opr&egrave;s ch'l&agrave;, ristchi d'exiter le pouorre corps, 'ou pouvez bein l'penser!<br/>
<br/>
Chen-'tait fini, je m'dis, d'man plian d'renseigni les Jerriais. J'm'assi&eacute;vi sus un choutch&egrave;t, dans le ch'lyi et je c'menchi &agrave; penser. Tout d'un coup, i' m'vint une id&egrave;e. Pis qu'la nouvelle et la plienne lune ont tant d'influence sus les math&egrave;es, sus la caboche, et sus l'lard que nou met &agrave; saler, &ecirc;che que, par chance, en compathant les &ecirc;v&egrave;nements des ann&egrave;es pass&egrave;es avec les heuthes de la lune et des math&egrave;es, nou n'pouorrait pon arriver &agrave; trouver chein qui s'pass'sa, s'lon l'&ecirc;tat des plian&egrave;tes, le temps &agrave; v'nin?<br/>
<br/>
En examinant les choses mentionn&egrave;es dans la R&eacute;capitulation que Mess Bisson &ecirc;crit avec un si grand soin touos l's'ans, je trouvi un tas de co&iuml;ncidences, et, quand j'eu &ecirc;tablyi une liste de choses qui sont seuthes d'arriver si certaines autres choses se produisent, je consid&eacute;thi et j'v&eacute;rif'yi les diff&eacute;thentes circonstances et j'arrivi &agrave; m'faithe &agrave; peu pr&egrave;s certain que l'ann&egrave;e tchi veint, nou verra arriver les &ecirc;v&egrave;nements suivants, &agrave; mains naturellement qu'i' n'se trouve tchic-chose pour les emp&ecirc;chi:<br/>
<br/>
</div><div align="center">1917.<br/>
<br/>
</div><div align="left">JANVI.  L'ann&egrave;e c'menche au prumi d'Janvi, qui s'sa un Lundi. A mains que l's'Etats s'en d&eacute;cident autrement, che s'sa un jour f&eacute;ri&eacute;. Chinq ou siez jours pus tard, anniversaithe de la Bataille de Jerry, qui s'trouve'tha ch't'ann&egrave;e &ecirc;tre le m&ecirc;me jour que l'vi&egrave;r No&eacute;. Entre le prumi et l'six du mais, maladie d'une ex-Chant'gni du Ouest, qui pouorrait mettre ses jours en dangi s'ou d'veint s&eacute;rieuse. Tchic jours pus tard, y'un des Juges de la Cour Royale es'sa absent des Etats, par indisposition. Nou ouitha p&acirc;ler de grand' tch&egrave;thues du bord du Vau d'la Mathe. Les aubergistes erchev'thont p't'&ecirc;tre ordre de frumer de pus bouanne heuthe. Une &ecirc;lection &eacute;tha lieu en ville, &agrave; la fin d'la gestion de MM. Cuming et Vigot. La Nouvelle Chronique annon&ccedil;a qu'yun d'ses abonn&eacute;s a c&eacute;l&eacute;br&egrave; ses neuches d'or et qu'li et sa femme se portent bein et qu'il est &agrave; esp&eacute;ther qui verront lus neuches de diamant. Y'&eacute;tha une entch&ecirc;te le lend'main sus l'suicide du principal h&eacute;thitchi du vi&egrave;r coupl'ye en tchestchon. Devant la fin du mais, une forte brise du Nord-Vouest ou du Su'Est, abattra des poummiers dans un canton expos&egrave;. Le 30, Elie c&eacute;lebr&eacute;tha san jour de naissance. Le 31, Elie f'tha la grasse matin&egrave;e. Les Grouvillais p&acirc;l'lont d'une &ecirc;lection pour Chantgni.<br/>
<br/>
F&Eacute;VRI.  Duthant la prumi&eacute; s'maine du mais, y'&eacute;tha hardi d'monde enchiffren&egrave;s et l'deuxi&egrave;me Dimanche plusieurs pr&eacute;dicateurs ergret'tont d'n'avair pas prins pus d'un mouochet. D'vi&egrave;rs le dix, la Nouvelle Chronique annonc'&ccedil;a que les gens sont &agrave; plianter dans les c&ocirc;tils. Les Etats &eacute;thont plusieurs s&eacute;ances dans l'couothant du mais et i' pouorrait y'avair du feu d'satchi entre certains des members s'lon les sujets en voie d'distchussion. Nou ouitha p&acirc;ler d'une D&eacute;putation siez Moussieu Perchard. Plusieurs persouannes &ecirc;prouv'thont &agrave; mettre le Counn&eacute;tabl'ye d'la ville et l'Evening Post d'accord. Le Counn&ecirc;table erfusera en trouvant &agrave; s'pllaindre de l'Evening Post. L'Evening Post erfusera en trouvant &agrave; r'dithe sus l'Counn&eacute;table. La malle arrivetha probabl'yement tard trais jours de siette &agrave; cause du mauvais temps d'viers la traisi&egrave;me semaine du mais. Y'aitha une raidde bataille pour la pliaiche d'Enregistreux dans une p&acirc;raisse rurale. Un offici d'Millice et sa belle-m&egrave;the pouorraient avair des patholes &agrave; propos d'une affaithe de conscience. Nou r'm&egrave;rqu&eacute;tha qu'les femmes &eacute;thont p&acirc;l&egrave; mains dans chu mais ichin que dans les autres mais d'l'ann&egrave;e.<br/>
<br/>
MARS.  Le temps patha&icirc;t d'vair &ecirc;tre fraid une grand' partie du mais. Un principa d'p&acirc;raisse rentr&eacute;tha caud'lin deux jours de siette. Un tas d'lapins mouorront d'une mort violente. Les officiers du Herd Book apprendront probabl'y&eacute;ment qu'un fermi d'une p&acirc;raisse rurale a &ecirc;prouv&egrave; &agrave; faithe passer une geniche coumme &eacute;tant la fille d'une vaque qu'a yeu un boeu. Le fermi ditha que ch'n'est pas vrai et y'&eacute;tha du feu d'satchi. Une terribl'ye distchussion est pr&eacute;dite entre le Recteur et les Surveillants d'une paraisse, y'o&ugrave; qu'y'a d&eacute;j&agrave; y'eu du combat dans l'pass&egrave;. Le Juge Vaudin &eacute;tha plusieurs ivrouognes devant lis d&eacute;viers le mitan du mais et il en envi&eacute;tha pus d'yun en prison pour un mais avec travaux forchis. Un couotuthi bein counnu en ville pacqtha ses telles.<br/>
<br/>
Le querre d'un D&eacute;put&eacute; faillitha verser par dessus un lopin d'bannelais au bas d'un mont et les Inspecteurs de la Vingtaine en ou&iuml;thont p&acirc;ler. Une seance des Etats es'sa suspendue un jour de grand'math&egrave;e. Le Duke es'sa obl'yigi d'aller vaie si les bouies des Minquiers ont besoin d'&ecirc;tre erblianchies. Les members du Comit&eacute; des Cauchies ithont &agrave; bord. Le lendemain, y'&eacute;tha une grand' fricach'chie d'ormers dans diff&eacute;thentes parties d'Jerry. Les Foresters perdront y'un d'lus membres. A la fin du mais, le monde se pliaindront du mauvais temps. Y'&eacute;tha du bri entre deux fermiers au sujet d'un prix &agrave; un <i>Show.</i><br/>
<br/>
AVRI.  Y'&eacute;tha un paisson de happ&egrave; l'prumi&eacute; jour du mais. Nous verra les jours ralougni. De grand' neuches &eacute;thont lieu en ville, entre des jeunes gens appathent&egrave;s &agrave; la cousine de la belle-soeu d'un ex-Counn&eacute;tabl'ye. Mister Humby &ecirc;critha d'la po&eacute;sie pour la Post au sujet du r'nouv&eacute;. Un marchand d'tcherbon examin'na ses livres des derniers siez mais et d&eacute;cid'da qu'i peut acater un autre automobile. A une r&eacute;union d'la Chambre de Coummerce, Mister Henderson se mettre &agrave; d'viser et il &eacute;tha p&acirc;l&egrave; sus vingt-deux sujets quand i' s'arr&eacute;t'ta. Les tchestions du prix du tcherbon et du gaz ne s'sont pas distchut&egrave;es dans la Chambre. Y'&eacute;tha deux jours de vacances dans l's'envithons d'P&acirc;ques. Un Recteur se pliaindra que les assembli&egrave;es eccl&eacute;siastiques n'attithent pon hardi d'monde. La Nouvelle Chronique annonc'&ccedil;a que la premi&egrave; cherge de patates a 't&egrave; apport&egrave;e en ville et &agrave; 't&egrave; vendue &agrave; Messieux Tels et Tels pour Tant. Un Juge s'assi&eacute;tha sur un D&eacute;put&eacute; dans les Etats et l'Morning News publietha une lettre anonyme qui ne f'tha pon grand pliaisi au Juge. Dans l'couothant du mais le Counn&ecirc;table de St. Sauveux ditha qu'il est d&eacute;cid&egrave; de se r'tither d'politique. Nou lis r&ecirc;pondra qu'i' n'y a pas moyen d'faithe sans li mais, en cas qui tcheindrait &agrave; sa pathole, nou garde les yi&egrave;rs ou&egrave;rts pour lis trouver un rempli&egrave;chant.<br/>
<br/>
MAI.  L'Evening Post publietha tout probabli&eacute;ment une po&eacute;sie de Mister Humby sus l'Epine flieuthie. Le Counn&eacute;tabl'ye d'une paraisse de campagne es'sa appel&egrave; &agrave; t&acirc;chi d'raccorder y'un des membres de sa police et san bieau-p&eacute;the. Un individu bein counnu est m'nichi d'avair &agrave; filer hors Jerry pour certaines choses que l'proph&egrave;te ne peut pas d&ecirc;chiffrer trop nettement. Un fonctionnaithe haut pli&egrave;chi annon&ccedil;a de bouannes nouvelles &agrave; ses amins. Le pico patha&icirc;t dghetter les couochons dans pus d'une partie d'l'&icirc;le. Y'&eacute;tha d'la correspondauce pon trop &eacute;difiante sus la gazette. Un tas d'monde se mettront &agrave; porter des chapieaux d'paille. A la Trinit&eacute;, Nicq'less Le Quesne et George Dorey verront une d&eacute;putation et, malgr&eacute; la dgherre, doun'nont une fais &agrave; baithe &agrave; les amins. Il arrivtha des Bretons en Jerry. A St. Louothains, y'&eacute;tha du p&acirc;l'ment au sujet d'une &ecirc;lection pour Counn&ecirc;table et d'une autre pour Chantgniers.<br/>
<br/>
Le Baill'yi f'tha un grand discours. La Nouvelle Chronique annonc'&ccedil;a la mort d'un bon et paisible citoyen. Belle appathence de fruit sus les pommi&egrave;rs. Epid&eacute;mie d'rouogeule dans une &ecirc;cole &ecirc;l&eacute;mentaithe. Y'a des signes d'un grand mouvement de tchic sorte &egrave;s envithons des cauchies, sustout d'vi&egrave;rs la fin du mais.<br/>
<br/>
JUIN.  Un personage bein counnu arriv'tha en Jerry. Maladie sus les lapins. D&eacute;mission d'une ma&icirc;tresse d'&ecirc;cole du Dimanche pour cause de jalousie. Mister Humby et Mrs. Sarah Benson &ecirc;crithont des vers pour la Post. Un propri&ecirc;taithe fonci &eacute;tha une diverse dispute avec san f&egrave;rmi au sujet d'avair mins pus d'nitrates dans la terre que sa bail ne l'y'allouait; l'affaithe pouorrait aller jusqu'en Cour si les femmes ne s'en m&ecirc;lent pas. Jack Le Sueux patha&icirc;t d'vair acater yun des pus bieaux ch'vaux que nou-z'ait jamais veu en Jerry. Les gazettes pal'lont d'un engagement entre jeunes gens appartenant &agrave; deux bouannes vieilles familles, &agrave; la grande jouaie des vi&egrave;rs qui savent qu'i' y'a raidde de rentes des deux bords. Un aubergiste se r'tith'tha d'commerce, fortune faite. Le testament d'une personne hardi counnue f'tha grand d&ecirc;pi&egrave; &agrave; certains d'ses pathents. Tout l'long du mais y'&eacute;tha du travas &agrave; tigue de corps dans les fermes.<br/>
<br/>
JUILLET.  Grande chaleur plusieurs jours de si&egrave;tte. Appathence de maladie dans deux-trais clios d'patates dans les terres basses. Accident au bas d'un mont cond&icirc;sant &agrave; la ville. Grand embarras dans l'coummerce des patates. Feu sus les falaises au Nord de l'Ile. D'vi&egrave;r le mitan du mais, nou ouitha p&acirc;ler d'une chose extraordinaithe, qui f'tha hardi d'pal'ment parmi les vi&egrave;rs. Mess Bisson pens'sa &agrave; faithe un p'tit viage pour le b&eacute;n&eacute;fice de sa sant&eacute;. Deux Recteurs &eacute;thont qu&acirc;siment bisto &agrave; une r&eacute;union d'Comit&eacute;, mais un juge sauv'tha la situation. Distchussion dans l'Comit&eacute; des Finances.<br/>
<br/>
AOUT.  Elie proph&eacute;tise au c'mench'ment du mais une semaine sans grands &ecirc;v&egrave;nements, sinon un orage, des neuches et un s&egrave;rmon erm&egrave;rquable par le Doyen ou par un autre ministre. Les marchands d'patates caltchul'lont qu'i' n'ont pas fait tant mal dans la saison. Grande c&eacute;r&eacute;monie publique y'o&ugrave; qu'y'&eacute;tha hardi d'monde. Mister Humby &ecirc;critha un po&ecirc;me sus <i>A quiet summer evening</i> pour n'importe tchi gazette qui voudra l'publier. Grand' p&ecirc;que de maqu&eacute;thiaux au large des Pierres de Lecq. Les pouorres gens s'pliaindront qu'la vie est duthe. Accident d'automobile &agrave; une carre de route, qui pouorrait bein &ecirc;tre suivi d'une poursuite devant l'Juge Vaudin. I s'sa tchestchon d'une d&eacute;putation &agrave; deux Chantgni&egrave;rs dans une paraisse o&ugrave;est qu'ya des barracks et un p'tit canon.<br/>
<br/>
SEPTEMBRE.  Les jours raccourchethont visibl'yement. Y'&eacute;tha une bataille dans Pier Road, une s&eacute;th&egrave;e, entre deux femmes de mauvaise vie. Les fermi&egrave;rs sont avertis de faithe l'avou en temps car le Stembre ne s'pas'sa pas sans pl'yie. Naissance de jumelles siez un moussieu bein counnu dans l'Est de l'Ile.<br/>
<br/>
Le Juge de la P'tite Cour &eacute;tha &agrave; &ecirc;pinotchi un dr&ocirc;le de m&ecirc;lin-melo qui f'tha d'la bouanne copie pour les gazettes. Signe de math&eacute;es d'&ecirc;quinoxe, avec forte brise sur l'Esplanade. Mort d'un bon et paisible citoyen si jamais il en fut (dans les patholles &agrave; Mess Bisson). Les tomates c'menchi'chont par &ecirc;tre vendues &agrave; bouan prix mais nou se d'mand'da si les batcheaux veindront aussi r&eacute;dghuli&eacute;thement coumme nou voudrait. Nous entendra p&acirc;ler d'un individu qui prendra la poudre d'escampette, sans s'g&ecirc;ner d'payer ses dettes, &agrave; mains qu'i' n'trouve le moyen d's'arrangi en temps. N'y'&eacute;tha pus dghethe de bat't&icirc;e (sinon dans les granges) apr&egrave;s la fin du mais.<br/>
<br/>
OCTOBRE.  Le mais d'Octobre ne s'pas'sa pas sans &ecirc;ven'ments mais l'av'nin n'est pas assez cliai pour &ecirc;tre facile &agrave; liaithe. I' patha&icirc;t en tout cas, d'vair y'avair dispute entre deux gazettes. Plusieurs fonctionnaithes publics en vacance sembl'yent d'vair &ecirc;tre m&ecirc;l&eacute;s &agrave; une tchuthieuse aventuthe de tchi qu'nou ou&iuml;tha p&acirc;ler. Dr&oacute;le de fr&eacute;daine par un n'veu d'un houmme qu'&agrave; 't&egrave; longtemps dans la police. Jours de pl'yie. Une vaque du sang des Majestys s'sa vendue bouan prix.<br/>
<br/>
NOVEMBRE. - Un tas d'Fran&ccedil;ais ithont visiter les chimtch&eacute;thes au c'mench'ment du mais. Nou ou&iuml;tha p&acirc;ler d'un personage de mauvais r'non br&ucirc;l&egrave; en effigie deviers le 5. Y'&eacute;tha des mouochiaux d'poummes dans les clios. Le prix du beurre pouorrait bein n'&ecirc;tre pas satisfaisant pour tout d'monde. Les Etats es'sont obl'yigis de s'otchuper d'estimer lus situation financi&eacute;the pour l'ann&egrave;e tchi veint. Y'&egrave;tha des distchussions sus plusieurs item et l'Bailli pouorrait bein rapp'ler un D&eacute;put&eacute; &agrave; l'ordre. Dans l'couothant du mais, nou peut s'attendre au p'tit &ecirc;t&egrave; d'Saint Martin. Les f&egrave;rmi&egrave;rs pouorraient bein &ecirc;tre obl'yigis d'alouangni l'cidre un mio si les poummes ne r&ecirc;pounnent pas mus que tchic fais. Un &ecirc;crivain s'ap&egrave;rchev'tha qu'il a fait une erreur dans un compte, &agrave; sa perte, et i' d&eacute;cid'da de s'rattraper sus l'prechain pigeon. Y'aitha du vraic d'ramass&egrave; si la mer en apporte au pliein. Nou-z'entendra p&acirc;ler d'une tchuthieuse affaire de famille, qu'avait 't&egrave; confi&eacute;e, en grand s&eacute;gr&ecirc;t, &agrave; deux femmes qu'avaient promins fliabli&eacute;ment de n'en dithe pas un mot &#8230;<br/>
<br/>
DECEMBRE.  D&egrave;s l'c'menchement du mais, la campagne f'tha triste mine, les boies n'aithont pus d'fielles, et les flieurs &eacute;thont dispathu des gardins sinon y'o&ugrave; qu'le vent les a laissies. Les saith&egrave;es s'sont fraides et nou verra d'la plyie plusieurs jours de si&egrave;tte. Elie consille es vielles femmes de mettre une bouanne couvertuthe de pus sus lus liet et d'n'oublier pon qu'les cotillons d'molleton et d'laine, &agrave; la vielle mode, sont autrement pus c'modes et plus cauds que les articl'yes &agrave; dentelle et en <i>insertion</i> &agrave; travers de tchi qu'nou vait les femmes de nos jours. Les poulettes du mais d'Mars se mettront &agrave; ponder et si l'prix des oeu's se garde aussi haut coumme il 'tait, chaque poulette vaudra san paids en or. Elie ercomande don s&eacute;rieusement de n'tuer pas les poulettes devant qu'lus ponaison s'sait finie et occouo, si ch'en est d'bouanne race, non peut les laissi une autre ann&egrave;e. Y'aitha divers&eacute;ment d'bri dans une certaine cause en Cour. D'vi&egrave;rs douze jours devant la fin du mais, un tas d'couochons, de canards et d'picots mouorront d'mort violente. P&acirc;l'ment d'&ecirc;lections &agrave; St. Ouen, &agrave; St. Jean et la Trinit&eacute;. Il arriv'tha en Jerri un personnage qui s'crait hardi important. Le lend'main du jour de No&eacute; (qu'est le 25 du mais 'ch't'ann&egrave;e) n'y'aitha pas d'commerce en ville, sinon siez les apotitchiers. L'ann&egrave;e 1918 suivra 1917 de si pr&egrave;s que ch'est &agrave; peine si l'monde s'aperchev'thont du changement.<br/>
<br/>
<i><a href="ejluce.html">ELIE</a></i>.<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="echeeunoubli.html">Eche eun oubli?</a><p>
<li><a href="2mots.html">Deux mots - Adr&eacute;chis sp&eacute;cialement &egrave;s auteurs Jerriais</a><p>
<li><a href="gazelie.html">La Gazette!</a><p>
<li><a href="marchandise.html">Marchandise bain vant&eacute;e</a><p>
<li><a href="occuo2mots.html">Occuo "Deux Mots"</a><p>
<li><a href="lecteurs.html">Nos lecteurs!!</a><p>
<li><a href="rproche.html">Un R'proche</a><p>
<li><a href="ptitbulletin.html">Au P'tit Bulletin</a><p>
<li><a href="sourd.html">Un Sourd et Muet qui p&acirc;sle</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/prophete.html by HTTrack Website Copier/3.x [XR&CO'2014], Tue, 15 Jul 2025 13:43:55 GMT -->
</HTML>

