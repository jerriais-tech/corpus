<HTML>

<!-- Mirrored from members.societe-jersiaise.org/geraint/jerriais/cahouain1914armes.html by HTTrack Website Copier/3.x [XR&CO'2014], Tue, 15 Jul 2025 13:37:28 GMT -->
<HEAD>
<TITLE>Aux armes, citoyens!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Aux armes, citoyens!</h2></font></center><p>


Ah &ccedil;a, gar&ccedil;ons, chute semaine, je m'en vais vos p&acirc;ler s&eacute;rieusement.<br/>
<br/>
Ch'la vos veindra probably&eacute;ment comme une surprinse que l'b&ecirc;te de Caouain, oppr&egrave;s av&eacute; niollin&eacute; toutes ches ann&eacute;es ilo, se mette &agrave; p&acirc;ler s&eacute;rieusement, et i' y-en aitha parmi vous qui pens'sont p't-&ecirc;tre bein qu'i' faut qu'je s'sais malade ou bein que je qu'menche &agrave; v'nin en &ecirc;fanche.<br/>
<br/>
Mais nouffait, ch'n'est pas chenna du tout, jamais j'n'au 'tai en miyeu sant&eacute;, mais je sis d'opinion que l'moment actuel est tout-&agrave;-fait inopportun pour se livrer &agrave; des &ecirc;crituthes frivoles.<br/>
<br/>
<div align="center">* * * *</div><br/>
<br/>
Le cri a r&eacute;tenti par toute l'&icirc;le: 'Aux armes! citoyens,' et j'ai grand r'gret de constater qu'&agrave; l'heuthe que j'&ecirc;cris ches lignes ichin, la ra&icirc;ponse qu'ou z-avez donn&eacute; &agrave; 'tai divers&eacute;ment tch&egrave;de et m&eacute;djocre. Quant &agrave; m&eacute;, j'en ai 'tai p&eacute;nibly&eacute;ment surprins et je m'sis &ecirc;pa&icirc;gni auchun &ecirc;ffort pour t&acirc;chi de d&ecirc;couvri tch'est qu'i' peut en &ecirc;tre la cause. Je crai bein que je sis en risque d'en offenser tchiqu'uns d'vous si je p&acirc;le ouvertement, mais n'importe, je connais man d'v&eacute;, et avec m&eacute; v'l&agrave; tchi veint d'vant toutes choses.<br/>
<br/>
Si je n'vos connaissais pas comme je fais, i' me s'sai bein facile de m'rangi avec, et d'partagi les voeux de touos es &ecirc;trangiers qui, au temps qu'il est, contemplyent avec int&eacute;th&ecirc;t votre attitude et je pouorrais, comme ieux, vos condamner en un seul mot et vos dithe - &quot;<i>Ou z-&ecirc;tes des cowards!</i>&quot;<br/>
<br/>
Mais che s'sait vos faithe une injustice.<br/>
<br/>
I' n'y-a rain de ch'la dans votre constitution, ou z-&ecirc;tes les d'cendant de ches vaillants J&ecirc;rriais-l&agrave; qui en 1781 d&eacute;fendirent notre &icirc;le contre les maraudeurs qui voulaient s'en empather. Ch'est l'm&ecirc;me sang qui coule dans vos veines et personne ne doute pour un moment que souos les m&ecirc;mes circonstances ou vos jet&eacute;thiez avec le m&ecirc;me enthousiasme et avec le m&ecirc;me &eacute;lan contre auchun ennemin qui ose'sait &ecirc;prouver &agrave; mettre le pid en J&ecirc;rri.<br/>
<br/>
Nennin, nou n'peut pas vos appeler des poltrons.<br/>
<br/>
Ch'est un vice, ch'tis-l&agrave;, qui n'est pas dans la race. Nou z-en vait la preuve touos les jours, L'arm&eacute;e et la marine angliaise contiennent appr&eacute;chant de mille gar&ccedil;ons j&ecirc;rriais qui sont presque tous au combat et i' n'se passe pas un jour que nou n'constate tchique actes de bravoure et d'h&eacute;ro&iuml;sme de la part de tchiqu'un d'ieux. Mais ils ont besoin d'aide et de temps en temps i' tendent les bras presqu'&ecirc;puis&eacute;s, du bord de J&ecirc;rri et vos crient en vain: Quand est-che qu'ou z-allez v'nin?<br/>
<br/>
Ou z-avez tous ou&iuml; chu cri-l&agrave; et oquo ou n'bougiz pon!<br/>
<br/>
Tch'est don qui vos tcheint? Ou n'savez pas? Eh bein, j'm'en vais vos l'dithe, m&eacute;!<br/>
<br/>
Ou z-&ecirc;tes des &ecirc;fants g&acirc;t&eacute;s! Je sommes &agrave; vos souogni trop bein, si bein qu'ou z-&ecirc;tes venus &agrave; en prendre avantage et en compathant votre sort avec le sort des soudards qui sont dans les tranchies, ou dites &agrave; vous-m&ecirc;mes: Oquo au but d'tout, je sommes &agrave; faithe not'e d&eacute;v&eacute; et je sommes bein p&eacute;yis pour; ch'est pourtchi aussi bein rester ichin.<br/>
<br/>
Mes pouores gar&ccedil;ons, criyiz-m&eacute; et n'entretenez pas de patheils sentiments.<br/>
<br/>
Si ch'est qu'ou z-&ecirc;tes bein p&eacute;yis, pensez que ch'est car un gouvernement g&eacute;n&eacute;reux le veur bein. Liaisiz l'article 1er de la Louai sus la Milice et ou verrez qu'i' dit: &quot;Ce service est <i>gratuit</i>, personnel et obligatoire.&quot; I' n'est pas tchestion d'&ecirc;tre p&eacute;yis tant la s'maine avec des allouanches pour vos femmes et vos &ecirc;fants. Si i' n'y avait pas rain de tout chenna, je sis seux que i' y-en des chent d'entre vous qui dithaient: I' m'ennyie ichin m&eacute;, je m'en vais volunteerer, aussi bein &ecirc;tre l&agrave;-bas comme ichin.<br/>
<br/>
Allons, gar&ccedil;ons, attendez pas que che s'sait des int&eacute;th&ecirc;ts personnels qui vos poussent &agrave; y-aller, montrez un mio d'patriotisme et envisagiz la chose d'un point d'veue un mio pus noblye. La patrie est en dangi et l'r&eacute;sultat d'chute djerre ichin essa ressenti par vos d'cendants pour pus d'un si&eacute;cle.<br/>
<br/>
<div align="center">* * * *</div><br/>
<br/>
Une autre cause - et la principale, peut-&ecirc;tre - pourtchi que l'recrutement tra&icirc;ne comme chenna, est l'opposition de la part des m&eacute;thes de nos gar&ccedil;ons.<br/>
<br/>
Je sis dans la position de pouver affirmer que i' y-a des chents de nos jeunes soudards qui br&ucirc;lent d'envie de lus enr&ocirc;ler parmi les volontaithes, mais 'memm&eacute;e' lus a d'fendu de faithe patheille chose. &quot;Jamais je ne f'thais un d'gout d'bouan sang, man gar&ccedil;on!&quot; &quot;Che s'sait m'donner l'coup d'la mort! As-tu id&eacute;e de tuer ta pouore m&eacute;the?&quot; et ainsi d'suite.<br/>
<br/>
Je voudrais adresshi deustre&icirc;s patholes &agrave; ches estimablyes m&eacute;thes-l&agrave;.<br/>
<br/>
Mes chi&eacute;thes femmes, je comprends exactement les sentiments qu'ou z-&ecirc;prouvez et j'admithe l'amour filiale que toute bouanne m&eacute;the ressent pour les siens, mais r&eacute;fl&eacute;chissez don pour un moment que le p'tit sacrifice qu'ou faites en vos s'pathant de votre gar&ccedil;on pour tchique temps n'est rain &agrave; compatha&icirc;tre &egrave;s souffrances qu'ont souffert vos soeurs belges en viyant lus pathents et lus &ecirc;fants &ecirc;gorgis devant lus ieux et dans bein des cas viol&eacute;es ieux-m&ecirc;mes par les monstres inhumains du Kaiser.<br/>
<br/>
S&eacute;yiz bein erconnaissantes que ch'&eacute;tait votre destin d'&ecirc;tre &agrave; d'meuther ichin en J&egrave;rri, en pliaine seuthet&eacute;, gr&acirc;ce &agrave; notre position insulaithe et &agrave; la puissante protection de la fliotte angliaiche. Av'ous pens&eacute; que les m&eacute;thes de gar&ccedil;ons sus l'continent ne sont pas consult&eacute;e quand au service militaithe de lus fils, mais sont obligies de lus contenter?<br/>
<br/>
A la pliaiche d'y mettre emp&ecirc;chement, ou devethiez &ecirc;tre ordgilleuses de pouver contribuer &agrave; l'an&eacute;antissement de l'ennemin par encouothagi vos gar&ccedil;ons &agrave; lus ruer contre li.<br/>
<br/>
Pensez don, chelles d'entre vous qu'allez les garder &agrave; l'abri d'vos cotillions, dans tchil &ecirc;tat d'esprit qu'ou vos trouvethez quand la djerre es'sa finie et qu'ou verrez vos vaizinnes aver la jouaie de r'vaie lus h&eacute;ros erv&eacute;nin couverts de glouaithe et d'm&eacute;dailles, ordgilleuses du fait que ch'est lus gar&ccedil;ons qu'ont aidji &agrave; cliergi la terre de la vermine basbare qui l'obs&eacute;dait.<br/>
<br/>
Votre conscienche ne vos &ecirc;pa&icirc;gn'na pas, mais vos forchetha &agrave; compather ches braves gar&ccedil;ons-l&agrave; avec le gros poup&egrave;t qu'ou z-&eacute;thez gard&eacute; siez-vous &agrave; vos aidgi &agrave; acchumuler d'la rente et les conforts de tchi ou z-&eacute;thez &ecirc;tudi&eacute; en lis mettant ses souliers &agrave; caouffer dans l'<i>fender</i> et en lis r&ocirc;tissant des ch&acirc;taignes au s&eacute;, tandi que l's autres &eacute;taient dans les tranchies &agrave; pataugi dans du mortchi jusqu'au genou et &agrave; ristchi lus vie pour vos pr&ecirc;server votre libert&eacute;!<br/>
<br/>
Le prosp&eacute; n'en est pas joli, est-che pas? Eh bein, don, faites vot'e d&eacute;v&eacute;! Enviez-y touos vos gar&ccedil;ons, et ch'est vous qu'en r&eacute;colt&eacute;thez l'honneur et la jouaie.<br/>
<br/>
Et vous, gar&ccedil;ons, ra&icirc;ponnez comme les braves qu'ou z-&ecirc;tes, &agrave; l'appel -<br/>
&quot;Aux armes, citoyens!!&quot;<br/>
<br/>
<i><a href="gwdec.html">Caouain</a></i><br/>
12/12/1914<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain1914espions.html">Espions Allemands</a><p>

<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="painbill.html">Piteur's opinion on the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="sympathie.html">Sympathie</a><p>
<li><a href="incidents1914.html">Tchique petits incidents</a><p>
<li><a href="elieslamente.html">Elie s'lamente et fait des suggestions</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>
<li><a href="landarmy.html">&quot;Land Army&quot;</a><p>
<li><a href="recruiting.html">&quot;Recruiting Rally&quot;</a><p>
<li><a href="cahouain_tribunal.html">Quand tchi que l'Caouain s'en va passer d'vant l'Tribunal?</a><p>
<li><a href="tchuthiosites.html">L'exhibition de tchuthiosit&eacute;s</a><p>
<li><a href="chucre1918.html">Du chucre pour faithe de la g'lee</a><p>
<li><a href="cahouainpows.html">Caouain et les prisonni&egrave;rs Allemands</a><p>
<li><a href="greenfieldsoffrance.html">Les v&egrave;rts clios d'France</a><p>

<li><a href="cahouain_stbrieuc.html">V'l&agrave; tchiques semaines que je n'vos ai pas p&acirc;l&eacute; d'Marie Hibou</a><p>
<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="1914gj.html">L&eacute; r&ecirc;sultat d&eacute; chutte dg&egrave;rre-ch&icirc;n</a><p>
<li><a href="gdfsoudards.html">Les soudards</a><p>
<li><a href="dgerre.html">La dg&egrave;rre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain1914armes.html by HTTrack Website Copier/3.x [XR&CO'2014], Tue, 15 Jul 2025 13:37:28 GMT -->
</HTML>

