<HTML>
<HEAD>
<TITLE>M&egrave;rgotton et l&eacute; Honmard</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>M&egrave;rgotton et l&eacute; Honmard</h2></font></center><p>
&nbsp;<p>

Eune fais y'a bein d's ann&eacute;es y'avait un f&egrave;rmyi tch'avait trais fil'yes: Louiseu, Henriette et M&egrave;rgotton. <p>

Louiseu aimait bein li&eacute;the. Oulle aimait li&eacute;the les fieillets et les dotchuments qu'nou-s'apportait sus les batchieaux d&eacute; diff&eacute;thents pays et des livres &eacute;tout qu'nou lyi pr&ecirc;tait d&eacute; d'dans les grandes ma&icirc;sons, car ou 'tait eune janne fil'ye bein &icirc;ntelligente.<p>

Henriette 'tait &icirc;nt&eacute;r&ecirc;ssie dans l'gardinnage et tchultivait des h&egrave;rbes et des pliantes pour faithe la tchu&icirc;sinne et les m&eacute;d'cinnes pouor la fanmil'ye et les va&icirc;s&icirc;ns.<p>

M&egrave;rgotton, tchi 'tait la pus janne des trais, aimait la m&eacute;. Ou soulait tchitter les vaques dans l'clios pouor aller marchi sus la gr&egrave;ve et par les falaises &agrave; r'garder la m&eacute; et les batchieaux et les lou&ecirc;mes et les rotchi&egrave;rs et &icirc;nmaginner l's aventuthes des navidgants.<p>

Lus m&eacute;the 'tait morte y'a bein longtemps, et don i' d'meuthaient touos les quat' sus la f&egrave;rme &agrave; lus otchuper des vaques et des lap&icirc;ns et des poules.<p>

Un bieau mat&icirc;n, M&egrave;rgotton s&eacute; l'vit et allit dans l'clios traithe les vaques. Quand oulle y arrivit, ou vit qu&eacute; ieune des vaques mantchait - ou n'tait pus l&agrave;. &Agrave; sa pliaiche, i' n'y avait qu'deux c&ocirc;nes, eune coue et quat' chabots fliantchis bas dans l'h&egrave;rbe.<p>

M&egrave;rgotton s'n'allit vite &agrave; san p&eacute;the pouor l&icirc; dithe chein tchi s'p&acirc;ssit. I' veint qu&eacute;daine et vit qu&eacute;, d&eacute; vrai, la vaque avait dispathu - &agrave; part les c&ocirc;nes, la coue et les chabots. <p>

"La pou&ocirc;rre vaque!" s'fit M&egrave;rgotton.<p>

San p&eacute;the r&ecirc;ponnit, "Ch'est un monstre tch'a fait chennech&icirc;n. J'm'en vais qu'si man f&ucirc;si." Et il allit par les c'm&icirc;ns auve san f&ucirc;si mais i' n'trouvit autcheune trace d'la vaque ou d'un monstre. V&egrave;rs l'couochant i' rentrit &agrave; la ma&icirc;son, l&acirc;ss&eacute; et affanm&eacute;.<p>

"J'm'en vais dgetter jusqu'&agrave; sinne d&eacute; jeu," s'fit-i', et i' s'assi&eacute;vit dans eune tcha&icirc;se aupr&egrave;s d'la f'n&ecirc;t', l&eacute; f&ucirc;si sus les g'nouors, &agrave; attendre pouor l&eacute; monstre.<p>

Mais, i' ha&ucirc;tait et s'endormit, et l'mat&icirc;n arriv&eacute; i' r'allit dans l'clios et n&eacute; v'l&agrave; fliantchis dans l'h&egrave;rbe deux c&ocirc;nes, eune coue et quat' chabots. Acouo eune vaque dispathue!<p>

I' ch&egrave;rchit l'va&icirc;sinn&eacute; acouo eune fais mais n'trouvit rein, et rentrant l&eacute; s&eacute; i' s'm&icirc;nt &agrave; dgetter acouo eune fais. Mais acouo eune fais i' s'endormit, et acouo eune fais l'mat&icirc;n i' trouvit dans l'clios deux c&ocirc;nes, eune coue et quat' chabots.<p>

"Mou&ocirc;n Doue d'la vie!" s'fit-i'. "Coumme tchi qu&eacute; j'pouvons vivre si un monstre veint toutes les nyits &agrave; mangi nos vaques?"<p>

"Eh bein, P'p&eacute;e," dit Louiseu, "J'm'en vais t'la&icirc;ssi tchiquechose &agrave; li&eacute;the duthant la niet pouor t'garder &ecirc;v&icirc;lyi."<p>

"Et m&eacute;, P'p&eacute;e," dit Henriette, "J'm'en vais pr&eacute;path&eacute; eune t&acirc;ss&eacute;e d'th&eacute;e auve des h&egrave;rbes pouor t'garder &ecirc;v&icirc;lyi.<p>

Et M&egrave;rgotton, la pus janne tch'aiment tant la m&eacute;, dit &agrave; san p&eacute;the: "P'p&eacute;e, assied-t&eacute; sus la tcha&icirc;se." Et i' s'assi&eacute;vit sus la tcha&icirc;se, et i' bouogit et i' bouogit mais i' n'y'avait pas mouoyen d&eacute; s'faithe confortabl'ye.<p>

M&egrave;rgotton tapit les mains auve jouaie. "J'ai m&icirc;ns d's &ecirc;c&acirc;les d&eacute; v'licots, d&eacute; ba&icirc;nis et d'v'liques dans l'cou&ocirc;ssi. Tu n'dorm&eacute;thas pon sus chenna!"<p>

Et chutte niet-l&agrave;, l'f&egrave;rmyi n'dormait pas. Auve l'a&icirc;gue d'un mio d'li&eacute;thie, d'la t&acirc;ss&eacute;e d'th&eacute;e auve l's h&egrave;rbes d&eacute;dans et la tcha&icirc;se tchi 'tait vra&icirc;nment pas confortabl'ye, i' restit &ecirc;v&icirc;lyi toute la niet.<p>

Et parmi les brits d'la niet, i' ou&icirc;t eune cly&icirc;ncaill'lie et eune gr&icirc;nch'chie et eune s&ucirc;ffli&eacute;thie, et s&eacute; l'vit d'un ambron et s'lanchit dans l'clios.<p>

Dans la ni&egrave;rcheu i' vit un &ecirc;norme honmard, grand coumme trais boeux, tchi s'appr&eacute;chit des vaques. L&eacute; honmard avait d's i&egrave;rs d&eacute; fliamme et san vann&eacute; mouoilli lithait au cliai d'la leune. L&eacute; f&egrave;rmyi 'tait fidgi d'peux, mais i' mithit san f&ucirc;si et tithit!<p>

Mais il avait mantchi l&eacute; honmard, tchi s'&egrave;rtou&ocirc;nnit et allit v&egrave;rs la gr&egrave;ve, toutes ses gambes cly&icirc;ncaillant coumme eune douzaine d'c&acirc;ssetroles! L&eacute; f&egrave;rmyi couothit aupr&egrave;s l&eacute; honmard, s&eacute; disant: "Eh bein, si j&eacute; n'tue pon chu honmard ach'teu, i'm'faudra rester &ecirc;v&icirc;lyi toutes les s&eacute;th&eacute;es auve d'la li&eacute;thie, et du th&eacute;e et un cou&ocirc;ssi remplyi d'&ecirc;c&acirc;les pouor sa&ucirc;ver mes pou&ocirc;rres vaques. Et pis, y'&eacute;tha un bouan fricot d&eacute; honmard dans les jours &agrave; v'n&icirc;n!"<p>

Et en pensant chenna, i' s'trouvit sus la gr&egrave;ve &agrave; san tout seu dans la ni&egrave;rcheu. Pas d'cly&icirc;ncall'lie, seul'ment l&eacute; russellement des lou&ecirc;mes &agrave; disteurber l'silence d'la niet. Il avait p&egrave;rdu l&eacute; grand monstre d&eacute; honmard.<p>

"Ah bah!" s'fit l'f&egrave;rmyi. "I' s'est r'tou&ocirc;nn&eacute; souos la m&eacute;, chu bouistre d&eacute; honmard!"<p>

I' s'&egrave;rtou&ocirc;nnit pouor &egrave;rtrouver san c'm&icirc;n mais i' r&eacute;alisit qu'i' 'tait tout &eacute;dg&eacute;th&eacute; dans les mielles! O&ugrave;'est qu'tait l&eacute; bouan c'm&icirc;n? I' n'savait pus, et avanchit sans m&ecirc;me saver par io&ugrave; qu'il allait. Quand i' 'tait &agrave; p&acirc;sser par eune bouais'sie, un p'tit brit et deux d'gouts d'sa&ucirc;sse dans l'air l&icirc; donn&icirc;tent deux s'gondes d'al&egrave;rte, et pis eune &ecirc;norme pouette l&icirc; paffit eune talmo&ucirc;se, et i' s'trouvit fliantchi par t&egrave;rre. Et n&eacute; v'l&agrave; les deux i&egrave;rs d'fliammes du honmard &agrave; l'&egrave;rgarder d'pr&egrave;s, ses deux grandes pouettes pr&ecirc;tes &agrave; l'p&icirc;nchi &agrave; la mort!<p>

"P'tit bouonhoumme," dit l&eacute; honmard, auve eune vouaix coumme d&eacute; l'ieau &agrave; bouoilli, "p'tit bouonhoumme, tch'est qu'tu fais?"<p>

"M-m-m-m-ma&icirc;t' Honmard," dit l'f&egrave;rmyi, &agrave; maintchi mort d&eacute; peux, "J'm-m-m-m-m'extchuse, m-m-mais j'tais &agrave; prot&eacute;gi m-m-mes vaques."<p>

"P'tit bouonhoumme," dit l&eacute; honmard, auve sa vouaix d'ticl'ye, "j&eacute; t'donne ta vie, et j&eacute; t'la&icirc;sse tes vaques, mais j'allons faithe un bardg&icirc;n, t&eacute; et m&eacute;."<p>

"Un b-b-bardg&icirc;n?" s'fit l'pou&ocirc;rre f&egrave;rmyi.<p>

"V&eacute;the-dgia," r&ecirc;ponnit l&eacute; monstre d&eacute; honmard, tapant ses p&icirc;nchettes, "J'allons faithe un bardg&icirc;n, car j'peurs trouver d'aut' fricot qu'tes vaques m&icirc;ns&eacute;thabl'yes, mais chein tch'i' m' faut, ch'est eune bouannefemme."<p>

"Eune bouannefemme!" s'excli&acirc;mit l'f&egrave;rmyi, mains &ecirc;ffit&eacute; ach'teu mais &ecirc;tourdi coumme un pithot. "Eune bouannefemme!"<p>

"V&eacute;the, eune bouannefemme," s'fit bein calm&eacute;ment l&eacute; honmard. "J'sis l&acirc;ss&eacute; d'ma vie solitaithe, et j'veurs eune ma&icirc;son auve eune femme &agrave; netti, &agrave; tchuithe, et &agrave; graie tout ch'qu'i' m'faut. J'veurs un siez-m&eacute;. J'veurs eune femme, et j'veurs ieune d'tes fil'yes."<p>

"M-m-m-m-m-mes fil'yes!" chuchottit l'f&egrave;rmyi. "Nou-fait!"<p>

"Si-fait-dgia!" r&ecirc;ponnit l&eacute; monstre. "D'main au couochant, la&icirc;sse ieune d'tes fil'yes &agrave; san tout seu sus la gr&egrave;ve...."<p>

"M-m-m-ma&icirc;t' Honmard," protestit l'f&egrave;rmyi, "tu t'en vas asse&ucirc;th&eacute;ment la mangi!"<p>

"Nou-fait, p'tit bouonhoumme!" r&ecirc;ponnit l&eacute; monstre. "Ch'est pouor eune femme qu&eacute; j'la veurs, pouor netti, et pouor tchuithe. Ou s'sa eune pr&icirc;nc&ecirc;sse dans ma ma&icirc;son et ou s'sa prot&eacute;gie d'autcheun dangi. N&eacute; v'l&agrave; ma prom&ecirc;sse et n&eacute; v'l&agrave; chein qu&eacute; j't&eacute; juthe, p'tit bouonhoumme." Et l&eacute; honmard p&icirc;nchit ses pouettes trais fais pouor m&egrave;rtchi sa prom&ecirc;sse.<p>

"J&eacute; n'l&eacute; f'thai pon," protestit l'f&egrave;rmyi. "Janmais d'ma vie!"<p>

"Si tu n'm'la donnes pon, p'tit bouonhoumme," dit tout calm&eacute;ment l&eacute; monstre d&eacute; honmard, "j'm'en vais les prendre toutes les trais. Il est &icirc;mp&ocirc;ssibl'ye d'les muchi: j'les trouv'thai autchun bord et tu n'&eacute;thas janmais ni paix ni vaques ni lap&icirc;ns ni poules nitout, si tu n'm'donnes pon ieune d'tes fil'yes."<p>

"M-m-m-mais, M-m-ma&icirc;t' Honmard, tu d'mandes trop! Ma femme est morte, et j'n'ai qu'mes trais fil'yes!" dit l'f&egrave;rmyi.<p>

"Mais, p'tit bouonhoumme," r&ecirc;ponnit l&eacute; honmard, et chuttefais sa vouaix &egrave;rsembliait m&ecirc;me pus &agrave; l'ieau bouoillante, "p'tit bouonhoumme, tes fil'yes lus en vont lus mathier un jour. I' trouv'thont des bouonhoummes &agrave; mathier, et i' f'thont la nettithie et la tchu&icirc;sinne dans les ma&icirc;sons &agrave; lus bouonhoummes, et m&eacute; v'l&agrave; &agrave; m'offri coumme bouonhoumme. N&eacute; v'l&agrave; not' bardg&icirc;n. J't&eacute; la&icirc;sse ach'teu. Ch'est qu&acirc;si sinne d&eacute; jeu. Au couochant, j&eacute; trouv'thai ma nouvelle femme sus la gr&egrave;ve..."<p>

Et l&eacute; honmard s'&egrave;rtou&ocirc;nnit et dispathut v&egrave;rs la m&eacute;, la&icirc;ssant l'pou&ocirc;rre f&egrave;rmyi &agrave; tremblier souos un bouais, san f&ucirc;si &agrave; ses c&ocirc;t&eacute;s et des l&egrave;rmes &egrave;s i&egrave;rs.<p>

"Tch'est qu'j'peurs faithe?" s&eacute; d'mandit-i'. "J&eacute; n'peurs pon donner ieune d'mes fil'yes &agrave; un monstre."<p>

I' s&eacute; l'vit et, coumme la preunmi&eacute; lueu du jour appathaissait dans l'ciel, il &egrave;rtrouvit san c'm&icirc;n.<p>

"Mais," continnuit-i', " j&eacute; n'pou&ocirc;rrais pon la&icirc;ssi un monstre les mangi toutes les trais. Tchi faithe?"<p>

Comme i' s'appr&eacute;chit d'la f&egrave;rme, i' s'dit: "P&egrave;rdre eune fil'ye, ch'est mus qu'en p&egrave;rdre trais. Et y'a d'pi&eacute;thes bouonhoummes qu'un monstre. Il est fort et pi&ecirc;ssant, et il a prom&icirc;ns d'la prot&eacute;gi. Mais coumme tchi choua&icirc;si ieune des trais?"<p>

&Agrave; chu moment-l&agrave;, ses fil'yes l&eacute; v&icirc;tent d&eacute; d'dans la ma&icirc;son et v&icirc;ntent au galop &agrave; l'rencontrer auve l&egrave;rmes d&eacute; jouaie.<p>

"P'p&eacute;e! P'p&eacute;e!" i' lus &ecirc;criy&icirc;tent, "j'avions peux qu'tu sais mort! Quand j'ou&icirc;nmes l&eacute; brit du f&ucirc;si, i' 'tait &icirc;mp&ocirc;ssibl'ye d&eacute; dormi jusqu'&agrave; ch'qu'tu r'v&icirc;nsse!"<p>

"Las, las, mes fil'yes," dit-i' "ch'est finni auve la mange'gie d'vaques."<p>

Oh P'p&eacute;e," dit Louiseu, "j't'aime coumme la louai. Tu'es si fort et tu nos prot&egrave;ges!"<p>

Et l'f&egrave;rmyi pensit coumme chennech&icirc;n: "Louiseu est bein &icirc;ntelligente. Ou liet des livres et des dotchuments, et ou trouv'tha un houmme riche et bein pliaichi."<p>

Oh P'p&eacute;e," dit Henriette &agrave; san tou, "j't'aime coumme la sant&eacute;. Il est p&eacute;nibl'ye d&eacute; penser &agrave; la vie sans t&eacute;!"<p>

Et en l'embraichant, l'f&egrave;rmyi pensit: "Auve ses m&eacute;d'cinnes et ses h&egrave;rbes, ou trouv'tha un bouan campangnard &agrave; la mathier, ou bein tchique Villais tchi appr&eacute;ci&eacute;tha les talents &agrave; Henriette."<p>

Et la d&egrave;rni&eacute;the, la p'tite M&egrave;rgotton embraichit san p&eacute;the. "Oh P'p&eacute;e, j't'aime coumme la m&eacute;! Mais, l'monstre tchi mangit nos pou&ocirc;rres vaques? Tch'est qu'tu'as fait? As-tu tu&eacute; la pou&ocirc;rre b&ecirc;te? I' &eacute;thait deu aver faim pouor mangi tant d'vaques!"<p>

Et l'f&egrave;rmyi pensit: "La pou&ocirc;rre p'tite pense au monstre tch'&eacute;thait peu p&icirc;nchi &agrave; la mort san p&eacute;the. Tchi sorte &eacute;d houmme qu'ou pou&ocirc;rrait trouver, chutte p&eacute;tite tch'est tr&eacute;jous &agrave; tchitter l'bestchias pouor aller r&ecirc;ver sus la gr&egrave;ve?"<p>

Et tout en embraichant acouo eune fais ses fil'yes, l&eacute; f&egrave;rmyi avait d&ecirc;cid&eacute; d&eacute; donner la pus janne d'ses &ecirc;fants &agrave; un monstre pour sa&ucirc;ver la vie &egrave;s aut's. Tchi m&icirc;ns&eacute;the!<p>

L&eacute; lend'main, les trais fil'yes &egrave;rm&egrave;rtchaient qu&eacute; lus p&eacute;the sembliait bein triste. I' l&icirc; d'mand&icirc;tent pouortchi, mais i'n'd&icirc;t qu&eacute; ch'tait &agrave; cause d'la p&egrave;rte des vaques. Pis, coumme la s&eacute;th&eacute;e s'appr&eacute;chait, i' d&icirc;t &agrave; M&egrave;rgotton d'l'accompangner &agrave; la gr&egrave;ve. Viyant qu'oulle aimait bein s'prom'ner sus la gr&egrave;ve, ou l'accompangnit auve plia&icirc;si. Tchi diff&eacute;thence entre les faches du p&eacute;the et d'la fil'ye: ieune tchi 'tait triste et malheutheuse, et l'aut' tchi 'tait souriante et remplyie d'bonheu!<p>

L&eacute; sol&eacute; 'tait &agrave; dispatha&icirc;tre souos la m&eacute;, et l'ciel 'tait tout rouoge et rose et pourpre, quand l'f&egrave;rmyi adr&eacute;chit sa fil'ye coumme chennech&icirc;n: "Ma chi&eacute;the," s'fit-i', "qu&eacute; j'sis l'pus m&icirc;ns&eacute;thabl'ye des p&eacute;thes du monde!"<p>

"Mais pouortchi?" d'mandit M&egrave;rgotton.<p>

"J'fis un bardg&icirc;n auve l&eacute; monstre tchi mangit nos pou&ocirc;rres vaques," r&ecirc;ponnit-i'. "Pouor sa&ucirc;ver la vie &agrave; tes soeurs, j'prom&icirc;ns d&eacute; t'donner, ma fil'ye, &agrave; l&icirc; &agrave; seule f&icirc;n qu'i' pi&ecirc;sse t'emporter et t'garder coumme sa bouannefemme. Tchi malheu!"<p>

"Mais P'p&eacute;e," dit la fil'ye, "si j'peurs sa&ucirc;ver la vie &agrave; mes soeurs, j'sis tout pr&ecirc;te &agrave; d'meuther siez chu monstre."<p>

"Oh ma fil'ye," dit l'f&egrave;rmyi, "N'l&eacute; v'l&agrave; tchi arrive."<p>

Et l'f&egrave;rmyi n'disait qu'la v&eacute;thit&eacute;, car &agrave; chu moment l'&ecirc;norme honmard, grand coumme trais boeux, appathut d&eacute; souos les lou&ecirc;mes et croua&icirc;sit l'sablion pouor v'n&icirc;n emporter la fil'ye.<p>

"Va-t-en, P'p&eacute;e, vite!" dit la fil'ye. "Ch'est pouor m&eacute; d'rencontrer man dest&icirc;n."<p>

Et l'p&eacute;the s'en fut, sans m&ecirc;me s'&egrave;rtou&ocirc;nner pouor vaie la cons&eacute;quenche d'sa d&ecirc;cision.<p>

M&egrave;rgotton r'gardait coumme l&eacute; honmard s&eacute; r'dr&eacute;chait sus ses gambes. I' l'vit ses pouettes et tapit ses p&icirc;nchettes, et d&icirc;t: "Tch'est qu'est tan nom, ma fil'ye?"<p>

M&egrave;rgotton fit eune r&eacute;v&eacute;thence et dit, "Man nom est M&egrave;rgotton, Ma&icirc;t' Honmard."<p>

"Bein," dit l'monstre, "vein-t-en, M&egrave;rgotton, monte sus man dos."<p>

Et M&egrave;rgotton montit sus l'dos du monstre, et l&eacute; honmard s'en fut dans la m&eacute; et nagit v&egrave;rs l'sol&eacute; couochant.<p>

M&egrave;rgotton n'avait pon d'peux, mais ou 'tait un mio triste d&eacute; tchitter san siez-s&eacute; et sa fanmil'ye, sans m&ecirc;me pouver dithe &agrave; b&eacute;t&ocirc;t &agrave; ses soeurs. Assise sus l'dos du monstre, ou r'gardait les lou&ecirc;mes et les pa&icirc;ssons tchi p&acirc;ssaient, et les mauves tchi volaient au d'ssus d'lus t&ecirc;tes.<p>

Aupr&egrave;s deux-trais heuthes d'nage'gie, i' lus appr&eacute;ch&icirc;tent d'un rotchi dans la m&eacute;. L&eacute; honmard sortit d'la m&eacute; et M&egrave;rgotton d'cendit d'san dos.<p>

"N&eacute; v'ch&icirc;n ta d'meuthe, ma fil'ye," d&icirc;t l&eacute; honmard.<p>

"Mais i' n'y'a pon d'ma&icirc;son!" excli&acirc;mit M&egrave;rgotton. "Coumme tchi qu&eacute; j'peurs d'meuther sus un rotchi entouoth&eacute; d'la m&eacute;?"<p>

"P&acirc;cienche, ma p'tite," d&icirc;t l'monstre. "Attends ich&icirc;n, et tu'&eacute;thas un ch&acirc;t&eacute; bouan assez pouor eune reine." Et i' dispatha&icirc;t souos les lou&ecirc;mes.<p>

"Tch'est qu&eacute; j'm'en vais faithe!" pensit M&egrave;rgotton. "L&eacute; honmard m'a la&icirc;ssi &agrave; man tout seu sus chu rotchi!"<p>

Mais n&eacute; v'l&agrave; l&eacute; honmard tch'&egrave;rv&icirc;nt et tchi portait dans ses pouettes l'ch&acirc;te d'un bat&eacute; naufragi. I' m&icirc;nt l'ch&acirc;t&eacute; sus l'haut du rotchi et s'en fut acouo eune fais souos la m&eacute;.<p>

M&egrave;rgotton s'assi&eacute;vit sus un but d'bouais et attendit, et l&eacute; honmard r'veint auve eune braichie d'os d'navidgants n'y&eacute;s tch'il arrangit &agrave; l'entou du ch&acirc;t&eacute; pouor faithe eune manni&eacute;the d&eacute; h&ecirc;che.<p>

Temps aupr&egrave;s temps i' s'n allait et r'v&eacute;nait - ch&acirc;que fais auve tchique chose pouor construithe eune ma&icirc;son sus l'rotchi: d's &ecirc;cales d'h&icirc;tres pouor faithe un lief, des vailes et du r&icirc;dgage pouor faithe des r&icirc;dgieaux et des cou&ocirc;ss&icirc;ns, d'&ecirc;normes p&ecirc;rles pouor les pouongnies des portes, des cons d'rotchi tch'il arrangit coumme des flieurs dans l'gard&icirc;n, et du tr&eacute;sor p&egrave;rdu pouor d&ecirc;corer l&eacute; ch&acirc;t&eacute;. Et mio &agrave; mio, i' b&acirc;tissait eune mangnifique ma&icirc;son pouor M&egrave;rgotton sus l'rotchi.<p>

Enf&icirc;n, i' la tchittit avant sinne d&eacute; jeu en disant: "M&egrave;rgotton, ma chi&eacute;the, j'dais m'n aller ach'teu. J'&egrave;rveindrai &agrave; t&eacute; ch&acirc;que s&eacute;th&eacute;e au couochant. Garde la ma&icirc;son et tu'&eacute;thas tout ch'qu'tu veurs. D'mande autcheune chose et ch&eacute; s'sa &agrave; t&eacute;. &Agrave; b&eacute;t&ocirc;t!"<p>

Et coumme les preunmi&eacute; lueurs du sol&eacute; tchiyaient sus l'lief du ch&acirc;t&eacute;, l&eacute; monstre d&eacute; honmard dispathut, la&icirc;ssant M&egrave;rgotton &agrave; s'&ecirc;m&egrave;rv&icirc;lyi.<p>

"Tch'est qu'j'm'en vais faithe ach'teu?" s&eacute; d'mandit la fil'ye. "Eh bein, i' faut mettre la ma&icirc;son en bouan ordre et graie d'tchi pouor mangi." Et, tou&ocirc;nnant la pouongnie d'la porte (tchi 'tait eune &ecirc;norme p&egrave;rle), oulle entrit dans la ma&icirc;son. Y'avait du r&icirc;dgage et des vailes sus les muth&acirc;les, des cr&ecirc;ssets et des veues faits auve des crannes d&eacute; navidgants ni&eacute;s, des bathis et des c&acirc;sses coumme meubl'yes, des baheurs et des boutelles. Tout avait 't&eacute; pr&icirc;ns d&eacute; d'dans des navithes naufragis.<p>

Y'avait eune tchu&icirc;sinne auve des s&acirc;sse-paines et des c&acirc;ssetroles fait auve d's &ecirc;normes &ecirc;cales d'h&icirc;tres, d&eacute; vannieaux, d'manchots, d'moules et d'crabes. Y'avait des bo&ecirc;t&eacute;es d'&ecirc;pices tch'avaient 't&eacute; p&egrave;rdues duthant d'longs viages des pays exotiques, et &agrave; la pliaiche d&eacute; coutchieaux dans la tchu&icirc;sinne y'avait des s&acirc;bres d&eacute; pithate pouor coper et m&icirc;nchi.<p>

"Mais tch'est qu'j'allons mangi?" dit M&egrave;rgotton. "I' faut happer du pa&icirc;sson, j&eacute; suppose." Et viyant qu'ou 'tait eune fil'ye bein pratique, ou pr&icirc;nt un p'tit drannet qu'ou trouvit sus un cro et allit au bord du rotchi. Ou lanchit l'drannet dans la m&eacute; et pis halit. Et ch'tait coumme d'la chorchell'lie: l'drannet 'tait pliein d'pa&icirc;ssons d'toutes les sortes. Et M&egrave;rgotton s'en fut dans la tchu&icirc;sinne &agrave; pr&eacute;pather un bouan fricot d'pa&icirc;sson.<p>

Au couochant, n&eacute; v'l&agrave; l&eacute; honmard tchi montit d'la m&eacute; sus l'rotchi et entrit dans l'ch&acirc;t&eacute;. M&egrave;rgotton l&icirc; apportit s'n &ecirc;tuiv&eacute;e d'pa&icirc;sson dans eune grande pa&icirc;le en or. L&eacute; honmard l&eacute; mangit, et pis bein satisfait il &egrave;rgardit M&egrave;rgotton auve ses i&egrave;rs d&eacute; fliamme et dit: "M&egrave;rcie bein des fais, ma chi&eacute;the, ch'tait mangnifique! J'n'ai janmais ieu un fricot d'it&eacute;! Et achteu, ma belle, y'a-t-i' autcheune chose qu'tu veurs?"<p>

"Ma&icirc;t' Honmard," r&ecirc;ponnit M&egrave;rgotton, "j'veurs saver si ma fanmil'ye et nos vaques vivent en se&ucirc;th't&eacute;."<p>

"Eh bein, ma chi&eacute;the, quand j'p&acirc;ssis par la gr&egrave;ve j'ou&iuml;yais tes soeurs &agrave; plieuther et &agrave; gronner tan p&eacute;the, et j'ou&iuml;yais les vaques &agrave; be&ucirc;ler."<p>

"M&egrave;rcie, Ma&icirc;t' Honmard," dit M&egrave;rgotton, et ou fit eune r&eacute;v&eacute;thence.<p>

Et n&eacute; v'l&agrave; coumme tchi qu'les jours et les niets lus p&acirc;ssaient. Duthant la journ&eacute;e, M&egrave;rgotton 'tait &agrave; san tout seu sus l'rotchi &agrave; happer du pa&icirc;sson, &agrave; coutchi, &agrave; graie la ma&icirc;son et &agrave; netti. Auve du vrai taillis et du cannevas d'vaile ou cou&ocirc;thait d's habits couv&egrave;rts d'&ecirc;c&acirc;les d'p&acirc;&icirc;sson. Et ou faisait des cou&ocirc;ss&icirc;ns et un tas d'aut's choses &eacute;tout pouor a&icirc;dgi &agrave; p&acirc;sser l'temps. Et au couochant ch&acirc;que jour, l&eacute; honmard rentrait sus l'rotchi pouor mangi, et d'mandait s'i' y'avait autcheune chose qu&eacute; M&egrave;rgotton voulait. Et ch&acirc;que niet M&egrave;rgotton d'mandait la m&ecirc;me tchestchion entouor sa fanmil'ye et lus vaques, et ch&acirc;que s&eacute;th&eacute;e l&eacute; honmard lyi racontait entouor la vie sus la f&egrave;rme au p&eacute;the &agrave; M&egrave;rgotton. Et M&egrave;rgotton l'&egrave;rm&egrave;rciait et faisait eune r&eacute;v&eacute;thence.<p>

Et n&eacute; v'la eune ann&eacute;e tchi s'p&acirc;ssit d'chutte manni&eacute;the.<p>

Et eune niet M&egrave;rgotton d'mandit la m&ecirc;me tchestchion coumme tr&eacute;jous, et l&eacute; honmard r&ecirc;ponnit qu&eacute; sa soeu Louiseu s'n'allait s'mathier &agrave; un avocat.<p>

Et au lieu d'&egrave;rm&egrave;rcier l&eacute; honmard coumme d&eacute; cou&ocirc;teunme, M&egrave;rgotton la&icirc;ssit cou&ocirc;rre un grand soupi.<p>

"Pouortchi qu'tu'es triste, ma chi&eacute;the?" d'mandit l&eacute; honmard.<p>

"J'voudrais bein aller &egrave;s neuches d'ma soeu," r&ecirc;ponnit trist&eacute;ment M&egrave;rgotton. "S'i' vos plia&icirc;t, Ma&icirc;t' Honmard, j'peurs-t'i' v&icirc;siter ma fanmil'ye? J'veurs tellement &egrave;rvaie ma soeu au jour d'san mathiage."<p>

Aupr&egrave;s deux'trais s'gondes d&eacute; silence, l&eacute; honmard tapit ses pouettes et r&ecirc;ponnit coumme chennech&icirc;n: "Eh bein, ma belle, tu'as bein gard&eacute; not' ma&icirc;son, tu'as bein netti tout ch'qu'i'y'a sus chu rotchi-ch&icirc;n, et tu'as div&egrave;rs&eacute;ment bein coutchi duthant toute eune ann&eacute;e.... J'm'en vais t'la&icirc;ssi aller &egrave;s neuches &agrave; ta soeu - mais tu dais promettre qu&eacute; si j&eacute; t'la&icirc;sse sus la gr&egrave;ve &agrave; sinne d&eacute; jeu, tu dais &egrave;rv&eacute;n&icirc;n &agrave; la gr&egrave;ve au couochant du sol&eacute; &agrave; seule f&icirc;n qu&eacute; j'pi&ecirc;sse t'remporter ich&icirc;n."<p>

"Oh, m&egrave;rcie chent mille fais, Ma&icirc;t' Honmard!" dit M&egrave;rgotton et fit et r'fit des r&eacute;v&eacute;thences.<p>

Et t&ocirc;t l'mat&icirc;n des neuches &agrave; Louiseu, M&egrave;rgotton s&eacute; l'vit et n&eacute; v'l&agrave; l&eacute; honmard tchi lyi donnit eune robe en p&eacute; d'cheurque d&ecirc;cor&eacute;e auve des p&egrave;rles et des v'licots,  et eune belle pathe d&eacute; souli&egrave;rs en p&eacute; d'loup-math&icirc;n auve des boucl'yes en argent. <p>

Et don habilyie coumme eune pr&icirc;nc&ecirc;sse et portant eune p'tite poutchie d'p&egrave;rles tchi 'tait un pr&eacute;sent pouor sa soeu, M&egrave;rgotton s'assi&eacute;vit sus l'dos du honmard et i' lus en f&ucirc;tent pouor la gr&egrave;ve. Aupr&egrave;s deux'trais heuthes d&eacute; nage'gie, n&eacute; v'l&agrave; la c&ocirc;te et &agrave; sinne d&eacute; jeu l&eacute; honmard la&icirc;ssit M&egrave;rgotton sus la gr&egrave;ve et dispathut souos la m&eacute;.<p>

M&egrave;rgotton couothit &agrave; la f&egrave;rme o&ugrave;'est qu'san p&eacute;the, ses soeurs Louiseu et Henriette et lus va&icirc;s&icirc;ns 'taient otchup&eacute;s auve les pr&eacute;path&acirc;tis pouor l&eacute; mathiage.<p>

"P'p&eacute;e! Henriette! Louiseu!" criyit M&egrave;rgotton coumme oulle appr&eacute;chit la ma&icirc;son. Et y'eut un tas d'faches &ecirc;m&egrave;rvilyies tch'appath&ucirc;tent &egrave;s f'n&ecirc;tres. Et n&eacute; v'l&agrave; san p&eacute;the et ses soeurs tchi couoth&icirc;tent hors d'la ma&icirc;son pouor embraichi M&egrave;rgotton. I' 'taient compli&egrave;tement remplyis d'jouie d'la r'vaie d'&egrave;rtou. I' d'mand&icirc;tent coumme tchi qu'oulle &ecirc;cappit au monstre. Oulle explyitchit sa vie sus l'rotchi auve l&eacute; honmard et qu'il lyi avait p&ecirc;rm&icirc;ns d&eacute; v'n&icirc;n pouor les neuches &agrave; Louiseu mais qu'ou d&eacute;v'thait &egrave;rv'n&icirc;n siez l&eacute; honmard chutte s&eacute;th&eacute;e-l&agrave; m&ecirc;me.<p>

Y'avait d'la jouaie, et d'la mange'gie, et d'la baithie d'v&icirc;n et d'la dans'sie toute la journ&eacute;e pouor f&ecirc;ter l'mathiage d&eacute; Louiseu et san bouanhoumme, un bieau janne avocat d'la Ville. Y'avait un tas d'jannes hoummes tchi voulaient danser auve M&egrave;rgotton tchi 'tait si belle dans sa belle robe en p&eacute; d'cheurque auve les p&egrave;rles et les v'licots sus et dans ses souli&egrave;rs en p&eacute; d'loup-math&icirc;n. Et les jannes fil'yes 'taient bein jalouses d'sa bieaut&eacute; et d'ses bieaux habits.<p>

Mais auve l'appr&egrave;che du couochant, M&egrave;rgotton dit bouanne niet &agrave; san p&eacute;the, &agrave; toute sa fanmil'ye et &egrave;s va&icirc;s&icirc;ns et s'en fut &agrave; la gr&egrave;ve. L&agrave;, l&eacute; honmard l'attendait. Ou montit sus san dos, et i' rentraient au rotchi o&ugrave;'est qu'la vie continnuait coumme d'amors.<p>

Acouo eune ann&eacute;e s'p&acirc;ssit d'la m&ecirc;me manni&eacute;the, et pis eune s&eacute;th&eacute;e, en r&ecirc;ponnant &agrave; la tchestchion d'M&egrave;rgotton, l&eacute; honmard annoncit qu&eacute; Henriette, l'aut' soeu &agrave; M&egrave;rgotton, allait s'mathier &agrave; un docteu.<p>

"S'i' vos plia&icirc;t, Ma&icirc;t' Honmard," d'mandit M&egrave;rgotton, "j'peurs-t'i' v&icirc;siter ma fanmil'ye acouo eune fais? J'veurs tellement &egrave;rvaie ma soeu au jour d'san mathiage."<p>

Et l&eacute; honmard lyi racontit les m&ecirc;mes r&egrave;gl'yes qu'avant: "Tu dais promettre qu&eacute; si j&eacute; t'la&icirc;sse sus la gr&egrave;ve &agrave; sinne d&eacute; jeu, tu dais &egrave;rv&eacute;n&icirc;n &agrave; la gr&egrave;ve au couochant du sol&eacute; &agrave; seule f&icirc;n qu&eacute; j'pi&ecirc;sse t'remporter ich&icirc;n."<p>

"Oh, m&egrave;rcie chent mille fais, Ma&icirc;t' Honmard!" dit M&egrave;rgotton et fit et r'fit des r&eacute;v&eacute;thences.<p>

Et t&ocirc;t l'mat&icirc;n des neuches &agrave; Henriette, M&egrave;rgotton s&eacute; l'vit et n&eacute; v'l&agrave; l&eacute; honmard tchi lyi donnit eune robe en p&eacute; d'pourpais d&ecirc;cor&eacute;e auve des &ecirc;tailes d&eacute; m&eacute; et des coues d'ch&egrave;rvettes, et des souli&egrave;rs en p&eacute; d'maqu'th&eacute; auve des boucl'yes en or. <p>

Et don habilyie coumme eune reine et portant eune p'tite poutchie d'&ecirc;tchus d'or tchi 'tait un pr&eacute;sent pouor sa soeu, M&egrave;rgotton s'assi&eacute;vit sus l'dos du honmard et i' lus en f&ucirc;tent pouor la gr&egrave;ve. Aupr&egrave;s deux'trais heuthes d&eacute; nage'gie, n&eacute; v'l&agrave; la c&ocirc;te et &agrave; sinne d&eacute; jeu l&eacute; honmard la&icirc;ssit M&egrave;rgotton acouo eune fais sus la gr&egrave;ve et dispathut souos la m&eacute;.<p>

M&egrave;rgotton couothit &agrave; la f&egrave;rme o&ugrave;'est qu'san p&eacute;the, ses soeurs Louiseu et Henriette et lus va&icirc;s&icirc;ns 'taient otchup&eacute;s auve les pr&eacute;path&acirc;tis pouor l&eacute; mathiage. Coumme avant, i' 'taient bein heutheurs d'la vaie et acouo eune fais M&egrave;rgotton explyitchit qu'l&eacute; honmard lyi avait p&ecirc;rm&icirc;ns d&eacute; v'n&icirc;n pouor les neuches &agrave; Henriette mais qu'ou d&eacute;v'thait &egrave;rv'n&icirc;n siez l&eacute; honmard chutte s&eacute;th&eacute;e-l&agrave; m&ecirc;me.<p>

Et bein seu y'avait d'la jouaie, et d'la mange'gie, et d'la baithie d'v&icirc;n et d'la dans'sie toute la journ&eacute;e pouor f&ecirc;ter l'mathiage d&eacute; Henriette et san bouanhoumme, un bieau janne docteu d'la Ville. Y'avait un tas d'jannes hoummes tchi voulaient danser auve M&egrave;rgotton tchi 'tait si belle dans sa belle robe en p&eacute; d'pourpais auve l's &ecirc;tailes d&eacute; m&eacute; et les coues d'ch&egrave;rvettes sus et dans ses souli&egrave;rs en p&eacute; d'maqu'th&eacute; auve les boucl'yes d'or. Et les jannes fil'yes 'taient bein jalouses d'sa bieaut&eacute; et d'ses bieaux habits pa'ce qu'ou sembliait m&ecirc;me pus belle qu&eacute; quand ou dansait &egrave;s neuches &agrave; Louiseu.<p>

Auve l'appr&egrave;che du couochant, M&egrave;rgotton dit bouanne niet &agrave; san p&eacute;the, &agrave; toute sa fanmil'ye et &egrave;s va&icirc;s&icirc;ns et s'en fut &agrave; la gr&egrave;ve o&ugrave;'est qu'l&eacute; honmard l'attendait. Ou montit sus san dos, et i' rentr&icirc;tent au rotchi o&ugrave;'est qu'la vie continnuait coumme d'amors.<p>

N&eacute; v'l&agrave; acouo eune ann&eacute;e tchi s'p&acirc;ssait d'la m&ecirc;me manni&eacute;the. Y'avait tr&eacute;jous l'd&icirc;nner &agrave; graie, la ma&icirc;son &agrave; netti et M&egrave;rgotton aimait bein ou&iuml; les dreines nouvelles d'ses soeurs, des succ&egrave;s d'lus bouanhoummes et d'la vie sus la f&egrave;rme o&ugrave;'est qu'san p&eacute;the d'meuthait achteu &agrave; san tout seu auve seul'ment les vaques coumme compangnie.<p>

Acouo eune ann&eacute;e p&acirc;ssit d'la m&ecirc;me manni&eacute;the, et pis eune s&eacute;th&eacute;e, en r&ecirc;ponnant &agrave; la tchestchion d'M&egrave;rgotton, l&eacute; honmard lyi dit qu'san p&eacute;the 'tait bein malade.<p>

"S'i' vos plia&icirc;t, Ma&icirc;t' Honmard," d'mandit M&egrave;rgotton, "j'peurs-t'i' v&icirc;siter man p&eacute;the? J'dais l'souongni."<p>

Et l&eacute; honmard lyi racontit les m&ecirc;mes r&egrave;gl'yes qu'avant: "Tu dais promettre qu&eacute; si j&eacute; t'la&icirc;sse sus la gr&egrave;ve &agrave; sinne d&eacute; jeu, tu dais &egrave;rv&eacute;n&icirc;n &agrave; la gr&egrave;ve au couochant du sol&eacute; &agrave; seule f&icirc;n qu&eacute; j'pi&ecirc;sse t'remporter ich&icirc;n."<p>

"Oh, m&egrave;rcie chent mille fais, Ma&icirc;t' Honmard!" dit M&egrave;rgotton et fit et r'fit des r&eacute;v&eacute;thences.<p>

Et t&ocirc;t l'mat&icirc;n, M&egrave;rgotton s&eacute; l'vit et n&eacute; v'l&agrave; l&eacute; honmard tchi lyi donnit eune boutil'lie d'rhum et eune bo&ecirc;t&eacute;e d'&egrave;rmi&egrave;des d&eacute; d'dans un navithe na&ucirc;fragi. <p>

Et don portant la boutelle et la bo&ecirc;te, M&egrave;rgotton s'assi&eacute;vit sus l'dos du honmard et i' lus en f&ucirc;tent pouor la gr&egrave;ve. Aupr&egrave;s deux'trais heuthes d&eacute; nage'gie, n&eacute; v'l&agrave; la c&ocirc;te et &agrave; sinne d&eacute; jeu l&eacute; honmard la&icirc;ssit M&egrave;rgotton acouo eune fais sus la gr&egrave;ve et dispathut souos la m&eacute;.<p>

M&egrave;rgotton couothit &agrave; la f&egrave;rme o&ugrave;'est qu'san p&eacute;the 'tait sus l'c&acirc;rr&eacute;, et o&ugrave;'est qu'ses soeurs Louiseu et Henriette, l&eacute; bouanhoumme &agrave; Henriette tchi 'tait docteu et les va&icirc;s&icirc;ns 'taient &agrave; souongni l'pou&ocirc;rre f&egrave;rmyi.<p>

M&egrave;rgotton donnit la boutil'lie d'rhum et la bo&ecirc;t&eacute;e d'&egrave;rmi&egrave;des au docteu, tchi lyi dit bein trist&eacute;ment, "Ma soeu, tan p&eacute;the est sus l'pus. I' n's'en va vaie l'mat&icirc;n."<p>

Et M&egrave;rgotton s'lanchit au liet d'san p&eacute;the et l'embraichit.<p>

"P'p&eacute;e!" dit-alle. " M'&egrave;rv'ch&icirc;n pouor t&eacute; souongni."<p>

Et d'eune raide faibl'ye vouaix san p&eacute;the murmuthit: "M&egrave;rgotton, pardonne-m&eacute; pouor t'aver donn&eacute; au monstre. J'sis au nom d'la mort, j&eacute; l'sais, et ch'est ma peunnition pouor n'aver pon prot&eacute;gi ma fanmil'ye coumme un bouan p&eacute;the."<p>

"Ah, nou-fait, P'p&eacute;e!" dit M&egrave;rgotton. "Ma&icirc;t' Honmard m'a donn&eacute; d'la m&eacute;d'cinne. Tu t'&egrave;rdg&eacute;thithas b&eacute;t&ocirc;t!"<p>

Et san bieau-fr&eacute;the l&eacute; docteu donnit d'la m&eacute;d'cinne d&eacute; d'dans la bo&ecirc;te et eune p'tite v&egrave;rr&eacute;e d'rhum au f&egrave;rmyi,et i' s'endormit auve un r'gard pa&icirc;sibl'ye sus la fache.<p>

M&egrave;rgotton et toute la fanmil'ye attendaient &agrave; l'entou du liet, et l's heuthes lus p&acirc;ssaient. N&eacute; v'l&agrave; m&eacute;jeu p&acirc;ss&eacute; et l'p&eacute;the 'tait dans la m&ecirc;me condition, et l'arl&eacute;v&eacute;e l'viyait tr&eacute;jous d'm&ecirc;me. Et n&eacute; v'l&agrave; l'couochant tch'arrivit et l'heuthe quand tchi qu' M&egrave;rgotton &eacute;thait deu &ecirc;t' sus la gr&egrave;ve, mais ou n'voulait pon tchitter san p&eacute;the. L&eacute; sol&eacute; 'tait &agrave; dispatha&icirc;tre souos l'horizon et coumme la leunmi&eacute;the s'affaiblyissait, l&eacute; f&egrave;rmyi sembliait r'trouver d'la forche. La couleu &egrave;rv&eacute;nait &agrave; sa fache, et i' c'menchait &agrave; respither pus a&icirc;siment.<p>

Remplyie d'jouaie qu'san p&eacute;the 'tait mus, M&egrave;rgotton s&eacute; l'vit d'un ambron et s'lanchit d'hors, couothant &agrave; la gr&egrave;ve. Oulle y arrivit au moment m&ecirc;me qu'l&eacute; sol&eacute; tchit souos l'horizon. O&ugrave;'est qu'tait l&eacute; honmard? Ou vit un tas m&icirc;ns&eacute;thabl'ye sus l'sablion. Ch'fut l&eacute; honmard tchi restait l&agrave; sans mouvement. M&ecirc;me ses i&egrave;rs n'avaient pus d'fliammes - i 'taient ni&egrave;rs et sans vie.<p>

"Oh, man pou&ocirc;rre honmard!" dit M&egrave;rgotton, en plieuthant. "J'avais prom&icirc;ns d'&egrave;rv&eacute;n&icirc;n &agrave; la gr&egrave;ve mais j'restis aupr&egrave;s du liet d'man p&eacute;the jusqu'au couochant. Et j'sis arriv&eacute; trop tard! Tu a&icirc;dgis &agrave; man p&eacute;the et mes soeurs, et n&eacute; v'l&agrave; coumme tchi qu&eacute; j't'&egrave;rpaie! Tu'es mort pa'ce qu&eacute; j'n'ai pon gard&eacute; ma prom&ecirc;sse! Tch'est qu'j'm'en vais faithe achteu sans t&eacute;, oh man pou&ocirc;rre honmard!"<p>

Et coumme ou plieuthait, des l&egrave;rmes tchiyaient sus l'corps du honmard, et d'un co y'eut eune craqu'thie et l'vann&eacute; du monstre s'ouvrit et n&eacute; v'l&agrave; un bieau janne houmme habilyi en souaie et en v'lous et en or tchi sou&ocirc;riait d'vant lyi.<p>

M&egrave;rgotton 'tait tout &ecirc;m&egrave;rvilyie et n'pouvait rein dithe, mais l'janne houmme lyi dit: "J'fus changi en un monstre d&eacute; honmard par eune chorchi&eacute;the, et seul'ment les l&egrave;rmes s&icirc;nc&eacute;thes d'eune janne fil'ye tchi m'aim'thait coumme j'tais 'taient capabl'yes d&eacute; m'sa&ucirc;ver et d'm&eacute; r'donner man corps. M&egrave;rgotton, tu'as d'meuth&eacute; auve m&eacute; quand j'tais un honmard - veurs-tu m'mathier ach'teu qu&eacute; j'&egrave;rsis un houmme?"<p>

Et tout en plieuthant - mais chutte fais d'jouaie - M&egrave;rgotton r&ecirc;ponnit oui. Et i' lus en f&ucirc;tent siez l'p&eacute;the &agrave; M&egrave;rgotton pouor l'vaie dg&eacute;thi et pouor c&eacute;l&eacute;brer l'engagement.<p>

Et bein seu y'avait d'la jouaie, et d'la mange'gie, et d'la baithie d'v&icirc;n et d'la dans'sie toute la journ&eacute;e. Et l'f&egrave;rmyi 'tait raide bein heutheux qu'ses trais fil'yes avaient trouv&eacute; d's hoummes: la preunmi&eacute;the avait trouv&eacute; un avocat, la deuxi&egrave;me avait trouv&eacute; un docteu, et la tra&icirc;si&egrave;me avait trouv&eacute; un riche janne houmme tchi soulait et' un honmard. Vra&icirc;nment, la f&icirc;n du temps f'tha tout vaie!<p>

&nbsp;<p>
<i><a href="jerpoem.html">Geraint Jennings</a><br>
2001<p></i>

&nbsp;<p>

<font size="2">

<I>Viyiz &eacute;tout:</I><p>
<ul>
<li><a href="mathouaith.html">L&eacute; Mathinnyi et l'Oua&icirc;th'l&icirc;n</a><p>
<li><a href="pourprepaisson.html">L&eacute; pou&ocirc;rre p&ecirc;tcheux et l&eacute; p'tit pourpre pa&icirc;sson</a><p>
<li><a href="vaquenettisseuse.html">L'histouaithe d&eacute; la vaque nettisseuse</a><p>
<li><a href="2cats.html">Deux cats lus en f&ucirc;tent boutitchi</a><p>
<li><a href="soupegalot.html">La soupe d&eacute; galot</a><p>
<li><a href="ptitpaisson.html">L&eacute; p'tit pa&icirc;sson et l'p&ecirc;tcheux</a><p>
<li><a href="pmfish.html">Merrienne and the big fish</a><p>


<li><a href="papa_petrole.html">Papa, la p&eacute;trole et toute la p&eacute;tentaine</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papagalettes.html">Papa et ses galettes</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_camembert.html">Papa et l'camemb&egrave;rt</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
