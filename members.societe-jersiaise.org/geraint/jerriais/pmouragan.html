<HTML>
<HEAD>
<TITLE>L'Ouragan &agrave; Portinf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'Ouragan &agrave; Portinf&eacute;<br>
Et l'Comit&eacute; du Tourisme<br></h2></font></center><p>

<font size="-1"><i>&Agrave; Portinf&eacute;,<br>
Saint Ou.<br></i></font>
<br>
Moussieu l'Editeu,<br><br>
Je n'crais pas que j'peux m&ucirc;s qu'menchi agniet que d'vos dithe tch&egrave;squ'i' nos arrivit dans la grande temp&ecirc;te de lundi et mardi. Quand j'nos en f&ucirc;mes nos couochi lundi au s&eacute;, apr&egrave;s un bouon soup&eacute;, i' ventait p&ucirc;s qu'un mio, mais j'nos endorm&icirc;mes sans autchune peine. J'tais justement &agrave; r&ecirc;ver que J&egrave;rri avait 't&eacute; attatchi par les Allemands avec des gros canons, quand la Merrienne me r&ecirc;villyit avec deus-trais bouons co-d'pids dans la h&eacute;th&egrave;que du dos. &#147;Oh Ph'lip!&#148; ou s'&ecirc;criyit, &#147;ch'est la fin du monde. R&ecirc;villye t&eacute;, et j'nos mettrons &agrave; g'nors ensemblye pour dithe nos pri&eacute;thes&#148;. Ocquo &agrave; maintchi endormi, j'li d'mandis s'oulle avait perdu la t&ecirc;te.<br>

<br><img src="vent.gif" width="318" height="188" alt="" title="" border="0" align="left" />
&#147;Nennin, man Ph'lip,&#148; ou raiponnit, &#147;mais nou n'peut pas s'y tromper. I' nos est dit qu'au derni&eacute; jour y'&eacute;tha une terriblye temp&ecirc;te et un tremblyement d't&ecirc;rre. J'n'ai jamais ou&iuml; l'vent d'la forche tch'il est, et quant au tremblyement, la maison ch&acirc;que comme s'oulle allait tchais &agrave; toute minute. D'valle du liet tout d'suite, mais donne-m&eacute; l'temps d'changi ma qu'mins&ocirc;le car je n'voudrais par m'en aller au Paradis sans &ecirc;tre habillyie dans man tout miyeu&#148;.<br>
<br>
&#147;Bon!&#148; j'li dis. &#147;Dans l'entretemps j'm'en vais d'valler pour me faithe seux que les portes et les f'n&ecirc;tres sont ocquo l&agrave;.&#148;  Et j'm'en fus &agrave; bas, ayant print la pr&eacute;caution d'mettre mes braies, apr&egrave;s aver allum&eacute; une chandelle. Bein seux, Moussieu, ch'n'tait pas une temp&ecirc;te, ch'tait un ouragan, et si notre vielle maison n'avait pas 't&eacute; solidement b&acirc;tie et un mio &agrave; l'abri, j'n'doute pas qu'oulle &eacute;thait &ecirc;croul&eacute;. Quand i' fit jour, j'd&eacute;cidis d'aller d'hors pour vaie si y'avait yeu du d'gat et la preumi&eacute; chose que j'vis ch'tait que notre poul&acirc;illyi avait 't&eacute; transport&eacute; du bel jusque dans l'gardin, drait dans l'mitan d'ma bordeuse. La volaille avait dispathu et j'n'avons pas r'veu une seule d'nos poules &#150; ch'n'est pas grosse perte! Dans la route y'avait un gros orme tch'avait tchais &agrave; travers et rein n'put p&acirc;sser d'vant l'arl&eacute;v&eacute;e, quand par les ordres du Conn&ecirc;tablye, l&eacute; bouais avait 't&eacute; sci&eacute; et enlev&eacute; par les hommes des routes. A ch'teu que l'vent a diminu&eacute;, tout va bein et par siez-nous les gens sont &agrave; plianter en plein clios.<br>
<br>
P&ucirc;s tard j'eus la chance d'aller faithe une p'tite tou&ocirc;n&eacute;e dans la p&acirc;raisse avec une charmante dame tch'offrit de m'prendre dans san auto. Ou m'print d&eacute; iou qu'nou-s-avait une parfaite veue du nouvieau r&eacute;servoir, tchi contchient, &agrave; ch'que nou dis, deux millions gallons d'ieau. Je r&eacute;fl&eacute;chis que si la grande muthaille tchi contchient chutte m&acirc;sse d'ieau allait tchaie yun d'chais bieaux jours, i' n'rest&eacute;thait pas grand'chose d'la p'tite chapelle d'B&eacute;thesda, tchi pathait si bein &agrave; ch'teu qu'oulle a 't&eacute; r'peinte. En p&acirc;ssant la belle maison &agrave; man vi&egrave;r amin, l&eacute; Jack A'court, i' 'taient &agrave; plianter et je n'voulis pas entr&eacute;. J'en avais r'gret, car y'a d's ann&eacute;es que j'nos entreconnaissons, &eacute;pis, si l'Jack ne touche pr&egrave;sque &agrave; rein, y'a tr&eacute;jous tout plien dans l'armouaithe pour ses amins. I' faut que j'vos diche &eacute;tout que d'vant arriver l&agrave; j'avais veu l'site &egrave;s Landes ou&egrave;sque nou-s-esp&egrave;the que y'&eacute;tha des courses d'vant long. J'm&eacute; r'souveins des vi&egrave;rs jours des courses l&agrave;, quand un homme tchi r'venait siez-li sobre &eacute;tait si rare que s'i' s'en trouvait yun, sa femme voulait envier pour l&eacute; docteu.<br>
<br>
A ch'teu, Moussieu, tch&egrave;squ'i' s'p&acirc;sse dans nos Etats? Je d'mande car je n'peux pas comprendre pourtchi que l'projet pr&eacute;sent&eacute; par l'Comit&eacute; d'la Sant&eacute; Publique l'autre jour n'fut pas accept&eacute;. Bein seux, tchiques amendements 'taient n&eacute;cessaithes mais l&eacute; pr&eacute;sident, un autre de mes vi&egrave;rs amins, asseuthi la Chambre que nou les f'thait et tout ch'qu'i' d'mandait, s&eacute;ance t&eacute;nante, ch'tait l'adoption du pr&eacute;ambule. A ch'teu, chais maisons dans la Ville tchi prennent jusqu'a chinq &eacute;trangiers &agrave; trente ch'lins la s'maine pour l&ucirc;s liet seulement, sont libre d'continuer chu traffic-l&agrave;, et &agrave; ma veue ch'est une vraie honte. Nou dit au comit&eacute; que y'avait d&ecirc;j&agrave; assez d'inspection, mais chein que j'voudrais saver, et y'en a hardi comme m&eacute; ch'est  ouesqu'oulle est, et tch&egrave;sque est responsablye?  La Merrienne &eacute;tout consid&egrave;the que l'&ecirc;tat d'choses constitute une disgr&acirc;ce, mais oulle ajou&ocirc;te que d'nos jours nou n'peut pas s'fier que l's Etats ne f'thont pas des folies, et oulle a raison.<br>
<br>
Mais, Moussieu, j'peux aller p&ucirc;s lien, car j'peux vaie l'temps quand j'n'&eacute;thions pas besoin d'nos Etats du tout. Il est &eacute;vident que, d&eacute; p&ucirc;s en p&ucirc;s, l&eacute; Comit&eacute; de Tourisme gouverne &agrave; bein pr&egrave;s tout ch'qui s'p&acirc;sse. Tout ch'qu'i' propose est accept&eacute; sans tchestchion, et tout ch'qui n'l&ucirc;s pliait pas est envi&eacute; au royaume des taupes. B&eacute;t&ocirc;t si n'y a pas un grand changement touos les S&eacute;nateurs, les Conn&ecirc;tablyes et les D&eacute;put&eacute;s tchi n'sont pas s&ucirc;s l'comit&eacute; pou&ocirc;rront rester siez-yeux, car dans la Chambre i' n'y &eacute;tha rein pour yeux &agrave; faithe. Tout d&eacute;pend du Comit&eacute; du Tourisme et tout ch'que nou peut esp&eacute;ther ch'est que rein n'arrivtha pour interrompe l&ucirc;s programme. S&ucirc;s chu point-l&agrave;, Moussieu, j'si ocquo yun de chais t&eacute;tes-duthes tchi n'aiment pas chais grands chagements. Ch'est la preumi&eacute; fais qu'autchun comit&eacute; a 't&eacute; donn&eacute; tant d'pouv&eacute;, et quand nou pense &egrave;s choses tchi pouorraient donn&eacute; une sale tappe au tourisme, nou-s-en tremblye. Jusqu'&agrave; ch'teu, i' nos est v'nu des visteurs en m&acirc;sse mais tch&egrave;squ'i' peut granti que chonna continu&eacute;tha? Pas m&eacute;, pas vous, Moussieu, pas m&ecirc;me l&eacute; comit&eacute; <br>
<br>
A ch'teu, pour la saison. J'vos surprendrais, Moussieu, si j'vos disais combein d'fermiers que j'ai rencontr&eacute; derni&eacute;thement voudraient que l'vi&egrave;r syst&egrave;me du &#147;Weighbridge&#148; pou&ocirc;rrait r'v&eacute;nin. J'n'ai pas besoin d'vos dithe que j'si de ch't'opinion-l&agrave; &eacute;tout, mais ch'est inutile d'y penser pour ch't'ann&eacute;e, ou m&ecirc;me pour l'av'nin. Quant &agrave; m&eacute;, si j'peux faithe assez s&ucirc;s man p'tit b&eacute;tchet pour m&eacute; donner tchiquechose en pouchette apr&egrave;s aver rasseuth&eacute; l'g&eacute;rant d'ma banque, je f'thais bein. Il est vrai que ch'est l&eacute; Bram, l'grand d'mes fils, tch'a fourni la pliante et l'gouaino, et tch'a fait l'travas tout pour rein, mais, comme j'l'ai dit p&ucirc;s d'une fais, pourtchi produithe un fils s'i' n'veint pas &agrave; votre aide quand nou-s-est vi&egrave;rs?<br>
<br>
<i><a href="lebrocq.html">Ph'lip</a></i><br>
<br>

<FONT SIZE=2>
<i>Viyiz &eacute;tout:</i>
<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="tempsvoc.html">L&eacute; temps en J&egrave;rriais</a><p>
<li><a href="pmtempete.html">La Temp&ecirc;te</a><p>
<li><a href="hurrican.html">Des d'gats d'la derni&eacute;the temp&ecirc;te</a><p>
<li><a href="vent.html">L&eacute; Vent</a><p>
<li><a href="ventvoc.html">L&eacute; vent</a><p>
<li><a href="vouest.html">Le Vou&ecirc;stume</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="cahouain1912.html">Dans la ni&egrave;th de Lundi &agrave; Mardi</a><p>
<li><a href="lettrejerriaise22.html">La Lettre J&egrave;rriaise &#8211; 23 F&eacute;vri 2014</a><p>
<li><a href="lettrejerriaise16.html">Lettre J&egrave;rriaise, Mar 2008</a><p>
<li><a href="painstorm.html">Piteur Pain Reports on the Storm</a><p>
<li><a href="pmcodpid.html">Ph'lip attrape un cod'pid dans l'dos</a><p>
<li><a href="adlmreservoir.html">L&eacute; r&ecirc;s&egrave;rvoir</a><p>
</ul>
</FONT>
&nbsp;<p>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
