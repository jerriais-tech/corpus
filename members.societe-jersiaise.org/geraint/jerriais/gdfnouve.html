<HTML>

<!-- Mirrored from members.societe-jersiaise.org/geraint/jerriais/gdfnouve.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
<HEAD>
<TITLE>Y'a-t-i' rein d'nouv&eacute;?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Y'a-t-i' rein d'nouv&eacute;?</h2></font></center><p>

<i>San Antonio, Texas. U.S.A.</i><br/>
<i>L&eacute; 29 d&eacute; janvyi, 1972.</i><br/>
<br/>

Moussieu l'R&eacute;dacteu,<br/>
<br/>
J'ai ieu la chance chutte s&eacute;maine - j'ai r'chu deux g&acirc;zettes d&eacute; J&egrave;rri, les cheinnes du 18 et du 25 novembre! Ouaithe qu&eacute; la g&acirc;zette du 25 est deux mais en r'tard, ch'tait un vraie pliaisi d'pouver vaie les nouvelles. <br/>
<br/>
La chose tchi m'frappit l'pus dans la g&acirc;zette du 18 novembre 'tait l'annonce qu' un moussieu d'Angli&eacute;t&egrave;rre tchi p&acirc;le pour les syndicats travaillistes 'tait &agrave; gronner les minnistres et pasteurs des &eacute;glyises en J&egrave;rri viyant tch'i' n'ont pon ouff&egrave;rt &egrave;s s&#375;ndicats d'condithe les assemblies dans les salles d'&Ecirc;coles du Dinmanche et d'r&eacute;cr&eacute;&acirc;tion d'lus &eacute;glyisies, sans aver &agrave; payi pour! Tch'il affront! Pourtchi qu&eacute; l's &eacute;glyises, tchi sont tr&eacute;jous &agrave; court d&eacute; sou, &eacute;thaient &agrave; subventionner les s&#375;ndicats tch'en ont &agrave; gogo? Mais la chose tchi m'fait rithe est qu&eacute; dans san discours, chu moussieu-l&agrave; dit qu&eacute; l's &eacute;glyises lus d'vaient ch'l&agrave; viyant tch'i' sont-l&agrave; pour s&egrave;rvi l'publyi, et qu'les syndicats sont &agrave; s&eacute;rvi l'publyi &eacute;tout. N'en v'la-t-i', du niol&icirc;n! Les s&#375;ndicats prennent bouan soin d'organniser les gr&egrave;ves des travailleurs dans l'temps qu&eacute; l'publyi a l'pus b&eacute;soin d'lus s&egrave;rvices. Ch'est tr&ecirc;jous l'pouorre publyi tch'est &agrave; la dupe quand i' sont en gr&egrave;ve.<br/>
<br/>
N&eacute; v'la don l'Angli&eacute;t&egrave;rre dans l'Marchi Commun. J'n'y connais rein, dans tout chu tripot-l&agrave;, et j'esp&eacute;the qu&eacute; les conditions, sou&ocirc;disant favorabl'yes pour J&egrave;rri, s'en vont finni par &ecirc;t' aussi favorabl'yes comme l's autorit&eacute;s sembl'yent l'penser. D'apr&egrave;s les g&acirc;zettes ich&icirc;n, l's Am&eacute;thitchains pathaissent craithe qu&eacute; ch'est eune bouanne chose viyant qu&eacute; v'la tchi s'en va cr&eacute;er un blio comm&egrave;rcial tchi pouorrait finni par &ecirc;t' un blio politique &eacute;tout, tchi pouorrait faithe contchuthence &agrave; la Russie et a&icirc;dgi &agrave; garanti la paix entre lyi et l'Europe. Y'a eune chose tch'est bein c&egrave;rtaine : J&eacute; s'sai bein content quand tout ch'l&agrave; s'sa r&eacute;gli&eacute;, car la maintchi d'la g&acirc;zette est entouorre chu sujet-l&agrave;.<br/>
<br/>
J'ai r'chu eune lettre d'un anm&icirc;n St. Ou&euml;nnais, un f&egrave;rmyi dans l'&acirc;me d&eacute;pis ses p'tits jours (et, comme ou l'savez, bouannes gens, l&eacute; f&egrave;rmage est la vie des vrais J&egrave;rriais), m&eacute; d&icirc;sant tch'i' n'peut pon aver p&egrave;rmission d'b&acirc;ti, sus ses t&egrave;rres m&egrave;me, un b&acirc;tisse ou appentis pour mett' sa machin'nie d'f&egrave;rme &agrave; l'abri, et tch'il &eacute;tha probabli&eacute;ment &agrave; tchitter l'f&egrave;rmage et tch'i' n'sait pon tchi faithe autr&eacute;ment &agrave; s'n &acirc;ge pour gangni san pain. J&eacute; n'peux pon comprendre comment qu' d'it&eacute; peut s'arriver, sustout quand j'vai l'nombre d'neuves ma&icirc;sons tch'ont fait lus appathence l&eacute; long d'La Route d&eacute; St. Jean, et &agrave; d'aut' bords en J&egrave;rri ches dreines ann&eacute;es. Vrainment nul n'est proph&egrave;te siez li!<br/>
<br/>
F&eacute;licit&acirc;tions au nouvieau &icirc;nspecteux d'la Police Salari&eacute;e, l&eacute; Sieur Ertu L'Maistre. J'n'ai pon ieu l'plia&icirc;si d&eacute; l'conna&icirc;tre, mais comme il est en ch&egrave;rge d&eacute; la st&acirc;tion &agrave; St. Br&eacute;lade j'ai eune id&eacute;e tch'il est provenu d'St. Ou&euml;n, car les St. Br&eacute;ladais sont r'nomm&eacute;s pour aver des St. Ou&euml;nnais &agrave; condithe les affaithes d&eacute; lus p&acirc;raisse!<br/>
<br/>
J'sis tr&eacute;jous &icirc;nt&eacute;r&eacute;ssi &agrave; li&eacute;the les &ecirc;crituthes d&eacute; la danme tchi s'assied sus un banc tch'est d&ucirc; dans la Chambre L&eacute;gislative, et tchi garde s'n yi sus L'&Ecirc;tats et nouos dit des p'tits buts entouorre l's activit&eacute;s des Membres en s&eacute;ance. Oulle a un mangnifique don pour mett' les points sus l's i, et nou-s-apprand qu&acirc;si autant d&eacute; ch'tch'i' s'est p&acirc;ss&eacute;, en li&ecirc;sant san rapport, comme si nou prennait la peine d&eacute; li&eacute;the l&eacute; rapport tout au long dans la g&acirc;zette. San p'tit but entouorre sa conv&egrave;rs&acirc;tion auve &#8220;La femme dans L'Vi&egrave;r Marchi&#8221; est tr&eacute;jous amusant. Quant &agrave; sa d&eacute;cision d&eacute; n'nouos dithe pon si les femmes ont rein souos lus &#8220;cotillons &agrave; soudards Ecossais&#8221; quand il' en mettent d&eacute; m&egrave;me, j&eacute; n'la bliaume pon. Ch'est eune tchestchion tch'est tr&eacute;jous v'nue sus l'tapis quand les gens vaient des soudards &agrave; cotillons, et ou n'est janmais r&ecirc;ponnue auve autcheune m&eacute;suthe d&eacute; c&egrave;rtitude!<br/>
<br/>
J'vai qu&eacute; l'probl&ecirc;me des boutelles vi&ecirc;des tchi n'peuvent pon &ecirc;t' &egrave;rtouann&eacute;es pour rembours &agrave; la boutique donne d&eacute; l'embarras en J&egrave;rri ches jours. Ch'est la m&egrave;me chose ich&icirc;n en Am&eacute;thique. Chutte sorte d'boutelle-l&agrave; n'&eacute;thait janmais deu &ecirc;t' p&egrave;rm&icirc;nse d'&ecirc;t' en cirtchul&acirc;tion. Ich&icirc;n, les mousses les flianquent par la f'n&ecirc;tre des motos l'long des routes, et dans les clios et sus les p'lo&ucirc;ses des gard&icirc;ns d'autrui, et la police n&eacute; patha&icirc;t pon pouver l's attraper &agrave; l'faithe. Il est grand temps d'aboli ches boutelles-l&agrave;, et j'esp&eacute;the qu&eacute; L's &Ecirc;tats s'en vont s'en d'menter.<br/>
<br/>

<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfnouv.html">Tchi nouvelles, aniet?</a><p>
<li><a href="gdfvielles.html">Vielles nouvelles</a><p>
<li><a href="gdfgaz3.html">La Bouanne g&acirc;zette d&eacute; J&egrave;rri</a><p>
<li><a href="gdfweekly.html">La Bouanne 'Jersey Weekly Post'!</a><p>
<li><a href="gdfnouvelles.html">Des Bouannes Nouvelles</a><p>
<li><a href="gdfnouvelles2.html">Des nouvelles de J&egrave;rri</a><p>
<li><a href="gdfintethet.html">Nouvelles d'&icirc;nt&eacute;th&ecirc;t</a><p>
<li><a href="gdfnouvelles1968.html">Des nouvelles d&eacute; Jerri!</a><p>
<li><a href="gdfnouvelles1968b.html">Les nouvelles d&eacute; J&egrave;rri sont tr&eacute;jous les beinv'nues!</a><p>
<li><a href="gdfmultiplication.html">La multiplic&acirc;tion!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfnouve.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
</HTML>

