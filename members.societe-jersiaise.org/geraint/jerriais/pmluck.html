<HTML>

<!-- Mirrored from members.societe-jersiaise.org/geraint/jerriais/pmluck.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip is Still Out of Luck</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip is Still Out of Luck</h2></font></center><p>


Moussieu l'Editeu<br/><br/>

J'vos r'mercie d'm'av&eacute; d'mand&eacute; d'vos &ecirc;crithe une fais la s'maine. Ou n'avez pas mentionn&eacute; l'paiement, mais quand j'nos rencontrethons tchique bord&eacute;e en Ville, je pouorrons distchut&eacute; chonna.<br/><br/>

J'ai abondonn&eacute; l'id&eacute;e de m'mettre sus les rangs pour jur&eacute;-justicier. A qu'menchi je n'voudrais pon opp&ocirc;s&eacute; l'Fra&icirc;nque Le Boutillyi, tch'y n'est pas mauvais g&acirc;s, epis nou m'a dit tchi m'faudrait un neu fa d'habits, et j'n'ai pas l'moyen d'en accat&eacute; yun.<br/><br/>

Tout chonna sans p&acirc;l&eacute; d'chais quartchiers de rente tchi faut av&eacute; pour &ecirc;tre asserment&eacute;. Tout ch'qui m'reste ch'est trais sieztonniers, une poule et un chapon, je s'sais ben content d'les av&eacute; rembours&eacute;s.<br/><br/>

J'avais yeu bouonne esp&eacute;thance de me r'mettre s&ucirc;s mes pids avec mes djais mille toumates, mais chu fripon-l&agrave;, le Fr&acirc;inque, man biau-fraithe, m'avait vendu des pliantes tch'il appe'lait des bush.<br/><br/>

&quot;Ch'est une nouvelle toumate,'' y m'dit, &quot;et jamais tu n'as veu ditet. Y n'faut ni b&acirc;tons, ni wieur, ni ficelle. Tout ch'que tu'as &agrave; faithe ch'est d'les serclyi un mio, les spray&eacute; d'temps en temps, quand il &eacute;tha tchais d'la plyie, &eacute;pis les ram&acirc;ss&eacute; par le tonn&eacute;. Tu f'thas ta fortune dans siez s'maines.''<br/><br/>

<b>Ah, Damme&nbsp;  !</b><br/><br/>

Ah damme, il est vrai que j'n'avais jamais veu ditet. Epis, sabre de bouais, je ne veur pas en vais d'autre. J'les plianti &agrave; la truelle, de tchi qu'la Merrienne en a ocquo mal &egrave;s g'nors&nbsp;  : j'les serclyi de tchi qu'oulle en souffre ocquo dans ses pattes, et j'les sprayit tant d'fais qu'ou s'pliaint du matin jusqu'au s&eacute; de ma dans l'dos.<br/><br/>

J'en ai tchillyi une demie-bou&acirc;ite et l'restant tu peux l'av&eacute; pour une pi&eacute;che d'&ecirc;chu. Mes vaisins me disent que la seule chose &agrave; faithe ch'est de mettre la tch&eacute;thue dans l'betchet. Y m'nichent du coumit&eacute; sanitaithe insinuant j'sis &agrave; t&acirc;chi d'empou&eacute;son&eacute; la p&acirc;raisse.<br/>
<br/><br/>

Il est vrai tchi sont pou&ocirc;rries d'maladie, et qu'nou les sent un mille au lien, mais &ecirc;st'che de ma faute&nbsp;  ? Tch'ils aillent atch&ucirc;s&eacute;e man biau-fraithe, tch'y m'avait vendu chutte salt&eacute;-l&agrave;. J'sis ben &agrave; m&ecirc;me de y'envi&eacute; une r&eacute;montrance, le pe&ucirc;le, car ben seux tch'il fit d'expr&egrave;s.<br/><br/>

Ach'teu, j'dait quarante louis pour les pliantes (y peut suffli&eacute; pour), tchinze pour embrocashun pour la Merrienne, et un ch'lin et d'mi qu'j'avais emprunt&eacute; s&ucirc;s la garantie d'man betchet. Et l'pr&eacute;chain tch'y veindra m'offri d'chais fichues toumates-l&agrave; f'tha m&ucirc;s d'asseuth&eacute; sa vie d'vant entrant dans man bel. <br/><br/>

<b>Vendue Pour Chinq Chents</b><br/><br/>

Je n'sait pas tch&eacute;sque j'ai fait pour le m&eacute;thit&eacute;, mais y m'arrive tous les malheurs. J'n'ai jamais tait p&ucirc;s qu'chonna pour montr&eacute; des b&ecirc;tes, mais un jour la Merrienne liut s&ucirc;s l'papi qu'une vaque avait tait vendue pour chinq chents louis apr&egrave;s l'show du mais d'mai. &quot;Chais des sous,'' comme ou s'faisait.'' Pourtchi qu'tu n'en fais pas autant, man Ph'lip&nbsp;  ?''<br/><br/>

Tout ben bouon, j'pensi, mais p&ucirc;s aisi d'en p&acirc;sl&eacute; que de l'faithe. Enfin, j'avais une g'niche, &agrave; v'nin le douze de chu mais, et &agrave; m'n'id&eacute;e ou n'pathaissant pas tant pi&egrave;the. Et don je m'd&eacute;cidit d'la pr&eacute;path&eacute; pour le show des trais p&acirc;raisses. &quot;Epis,'' j'dis &agrave; la bouonne femme, &quot;quand oulle &eacute;tha fait la sweepstake et l'championnat, j'la montr&eacute;thait en ville et seux et certain qu'y'&eacute;tha tchique moussieu l&agrave;, am&eacute;thitchain ou angliais, avec p&ucirc;s d'sous que d'bouon sens.''<br/><br/>

Y'a un mais d'chonna. J'l'ai bringie et &ecirc;cred&eacute;e deux fais par jour&nbsp;  ; j'y'ai trimm&eacute; les cones, j'y'ai lav&eacute; l'pi&eacute;chot, j'y'ai d&ecirc;mesl&eacute; la coue, j'y'ai m&ecirc;me pass&eacute; les ciziaux s&ucirc;s l'cou&ocirc;son&nbsp;  ; j'en ai fait d'toutes les sortes.<br/><br/>

Et ne v'chin le r'sultat d'mes labeurs. Hier matin j'invite l'John de la Haye &agrave; v'nin la vais. Y la r'gardit d'un c&ocirc;t&eacute;, &eacute;pis d'l'autre, fit une grimache, &eacute;pis &quot;Garde-la &agrave; l'&eacute;tablye, man Ph'lip'' tch'y m'dit &quot;Ou s'sa m&ucirc;s la&nbsp;  !''<br/><br/>

Mais y'avait ocquo pli&eacute;the &agrave; v'nin. Un quart-d'heuthe apr&egrave;s n'en v'la un autre tch'y veint vais ma g'niche. &quot;Tch&egrave;sque t'en crait&nbsp;  ?'' j'l'y d'mandit.<br/><br/>

&quot;Eh ben'' y m'raipponit, &quot;si ch'tait la menne, j't&eacute;l&eacute;phon'nais tout-d'suite &agrave; la vieille Cousinard&nbsp;  !''<br/><br/>

Et ne v'la ou&egrave;sque j'en sis.<br/><br/>

<i><a href="lebrocq.html">PH'LIP</a></i><br/>
<br/>
<i>Morning News 5/10/1946 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmtrouble.html">The Morning News Causes Trouble in the Home</a><p>

<li><a href="pmremedy.html">Ph'lip and a remedy</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmluck.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

