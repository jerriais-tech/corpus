<HTML>

<!-- Mirrored from members.societe-jersiaise.org/geraint/jerriais/pmjourfatal.html by HTTrack Website Copier/3.x [XR&CO'2014], Tue, 15 Jul 2025 13:56:17 GMT -->
<HEAD>
<TITLE>L&eacute; jour fatal appr&egrave;che</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; jour fatal appr&egrave;che</h2>
Merrienne a d's'id&eacute;es</font></center><p>

Moussieu l'Editeu,<br/>
<br/>
Quand je r'vint d'la Ville avec la nouvelle que l'Projet pour le <a href="servicenational.html">Service National</a>, avec les amendements que l'Comit&eacute; d'la D'fense a fait, avait p&acirc;ss&eacute; sans opposition, la Merrienne voulut sav&eacute; tout-d'suite si ch'tait fini. &quot;Veur-tu m'dithe, Ph'lip,&quot; ou s'fit, &quot;que ch'est d&eacute;cid&eacute; qu'nos gar&ccedil;ons s'sont envi&eacute;s en Angli&eacute;t&ecirc;rre pour faithe l&ucirc;s service?&quot;<br/>
<br/>
&quot;N&acirc;nin, Merrienne,&quot; j'l'y dit. &quot;N'te fait pas d'mauvais sang, car y'a ocquo une chance. Dans tchiques semaines le Projet r'veindra d'vant la Chambre, et si y'a une m&acirc;jorit&eacute; contre nou l'flianq'tha au royaume des taupes. Mais au moment n'y'a rain d'certain ni d'un bord ni d'l'autre. Comme je vais les choses che s'sa une affaithe de iunne ou deux vouaix.&quot;<br/>
<br/>
&quot;Mais absol&ucirc;ment,&quot; ou dit, &quot;y'a assez d'bouons campagnards dans <a href="etats.html">l's'Etats</a> pour g&acirc;gni la bataille. Tu m'as tr&eacute;jous dit qu'si les Membres d'Campagne sont solides s&ucirc;s autchune tch&eacute;stchon, y n'peuvent sinon remport&eacute;. Tch&egrave;squ'y l's'emp&ecirc;che ach'teu d'vot&eacute; contre en bloc?&quot;<br/>
<br/>
&quot;Eh bein, Merrienne,&quot; j'l'y dit, &quot;ch'n'est pas si simplye comme tout chonna, car &agrave; qu'menchi, ch'est seux et certain qu'y'&eacute;tha treize vouaix en Ville pour le Projet.&quot;<br/>
<br/>
&quot;Treize,&quot; ou dit, &quot;n'est pas un num&eacute;tho chanceux, mais continue.&quot;<br/>
<br/>
&quot;Dans les p&acirc;raisses,&quot; j'l'y dit, &quot;comme je vais les choses, y'&eacute;tha quatre vouaix contre nous &agrave; <a href="st_sauveux.html">Saint-Sauveux</a>; &agrave; <a href="st_brelade.html">Saint-Brelade</a> deux ou m&ecirc;me trais, et &agrave; <a href="st_jean.html">Saint-Jean</a> le Ph'lip Le V&eacute;sconte en f'tha iun d'p&ucirc;s. V'la tchi nos fait un total d'au mains veingt. epis y n'faut pas oubli&eacute; les S&eacute;nateurs. Nou n'peut pas donn&eacute; un mandat &agrave; chais m&ecirc;ssieux-l&agrave;.&quot;<br/>
<br/>
&quot;Et combain qu't'en conte de notre bord?&quot;<br/>
<br/>
&quot;Chinq ou six, et si man caltchul est corr&eacute;cte chu nombre-l&agrave; suffitha, car si touos les membres &eacute;taient pr&eacute;sents, une chose tchi n's'arriv'tha pas, le total ne s'sait qu'chinquante-deux. J'ai r'gr&eacute;t de l'dithe, Merrienne, mais je crains hardi qu'ch'est une affaithe p&eacute;rdue.&quot;<br/>
<br/>
&quot;Dans chu cas-l&agrave;,&quot; ou dit, &quot;les Saint-Ouennais &eacute;thont p't'&ecirc;tre ocquo un mot &agrave; dithe. Si toute la p&acirc;raisse se trouvait dans la <a href="royal_square.html">Place Royale</a> quand veindra l'jour tchitchuns d'chais Villais pouorraient tou&ocirc;n&eacute; d'bord au lieu d'entr&eacute;.&quot;<br/>
<br/>
&quot;Y n'faut pas s'y fi&eacute;, Merrienne,&quot; j'l'y dit. &quot;Y'a trop d'police en Ville de nos jours, et l'p&ucirc;s hardi d'nos gar&ccedil;ons n'voudrait pas s'trouv&eacute; en bouaite pour av&eacute; int&eacute;rrompu la paix publique. Sans doute y'&eacute;tha tout-plien d'campagnards dans la Place chu jour-l&agrave;, mais je n'm'attends pas qu'y'&eacute;tha du brit.&quot;<br/>
<br/>
&quot;Si ch'est d'm&ecirc;me,&quot; ou dit, &quot;faudra pens&eacute; &agrave; tchique autre mani&egrave;the. J'me r'souveins qu'man p&egrave;the m'avait dit un bord&eacute;e, qu'apr&egrave;s une &ecirc;l&eacute;tion ichin &agrave; <a href="st_ouen.html">Saint-Ou</a>, trais &ecirc;l&eacute;cteurs tch'&eacute;thaient fait la diff&eacute;rence n'se pr&eacute;sentitent pas pour vot&eacute; parsque nou l's'avait so&ucirc;l&eacute;s l's&eacute; de d'vant et y n'pouvaient pas bouogi. Crai-tu qu'nou pou&ocirc;rrait &ecirc;prouv&eacute; chonna?&quot;<br/>
<br/>
&quot;Grand doux, n&acirc;nin, Merrienne,&quot; j'l'y dit, en riant. &quot;A qu'menchi, combain qu'tu crais tchi sou&ocirc;t'tait au jour d'agniet pour mettre un D&eacute;put&eacute; caud-b&egrave;the. P&ucirc;s qu'chonna, n'y'a pas un riboteux dans toute la dgaingue. Les temps sont changis, ma vieille.&quot;<br/>
<br/>
&quot;V&egrave;the, malheutheusement,&quot; ou s'fit, &quot;car autrement nous &eacute;thait peut invit&eacute; trais ou quatre de yeux &agrave; v'nin p&ecirc;tchi au bat&eacute; &agrave; la <a href="greve_de_lecq.html">Gr&egrave;ve de Lecq</a>, et si s'&eacute;taient trouv&eacute;s en <a href="ecrehos.html">Ecreho</a> ou &egrave;s Dirouailles par m&ecirc;prinse nous &eacute;thait dit que ch'tait un acte de la Providence. Y dait y'av&eacute; tchique moyen, Ph'lip.&quot;<br/>
<br/>
&quot;Y'a ocquo l'temps,&quot; j'l'y dit, &quot;mais franchement j'n'y vais pas cliait, et ch'est n&acirc;vrant pourtant d'sav&eacute; qu'un couplye de vouaix d'mains d'un bord nos sauv'thaient.&quot;<br/>
<br/>
&quot;Ch'est &egrave;s Campagnards &agrave; faithe tchique d&ecirc;marche,&quot; ou dit. &quot;Quant &agrave; m&eacute;, j'm'en vais consid&eacute;th&eacute; la position &agrave; t&ecirc;te r'pos&eacute;e, et y faut qu'tu l'faiche &eacute;tout. Si entre nos deux je n'pouvons pas pens&eacute; &agrave; tchique mani&egrave;the de reduithe l'opposition, je n'sommes pas Ph'lip et Merrienne du Portinf&eacute;!&quot;<br/>
<br/>
<i><a href="lebrocq.html">Ph'lip</a></i><br/>
<i>Les Chroniques de Jersey 20/3/1954 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="lepour.html">L&eacute; Pour</a><p>
<li><a href="servicenational.html">Le S&eacute;rvice National</a><p>
<li><a href="pmville2.html">Merrienne va en Ville</a><p>
<li><a href="pmservicemilitaire.html">Le Service Militaire</a><p>
<li><a href="pmservicemilitaire2.html">Le Service Militaire</a><p>
<li><a href="pmjourfatal.html">L&eacute; jour fatal appr&egrave;che</a><p>
<li><a href="pmreve3.html">Merrienne r&ecirc;ve</a><p>
<li><a href="pmservicenational.html">L&eacute; S&egrave;rvice N&acirc;tional</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmjourfatal.html by HTTrack Website Copier/3.x [XR&CO'2014], Tue, 15 Jul 2025 13:56:17 GMT -->
</HTML>

