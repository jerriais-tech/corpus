<HTML>

<!-- Mirrored from members.societe-jersiaise.org/geraint/jerriais/pmcodpid.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip attrape un cod'pid dans l'dos</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip attrape un cod'pid dans l'dos</h2></font></center><p>


Moussieu l'Editeu,<br/>
<br/>
Tchi temps &agrave; la fin d'la s'maine! Sam'di la niet je n'pouvais pas dormi, et dans les trais heuthes la Merrienne, tch'y n'avait fait qu'gilott&eacute; d'p&icirc;s l'moment qu'ou s'&eacute;tait minse au liet, m'fliantchit un co-d'pid dans l'dos, et m'dit d'all&eacute; bein vite &agrave; bas, car oulle avait oubli&eacute; d'freum&eacute; les f'n&ecirc;tres du grand parleux et ou n'tait pas trop seuze que la porte d'dri&egrave;the tait &agrave; la cli&eacute;. Je d's'cendit pour trouv&eacute; que tout tait en ordre, et j'l'y fit des rouaux en grimpant souos les lincheurs.<br/>
<br/>
D&icirc;manche matin j'd&ecirc;shallit d'bouonne heuthe, et chein que j'vit m'fit pas seulement mal au tchoeu mais &agrave; l'&eacute;stomac, de tchi que j'eut bein d'la peine &agrave; allum&eacute; l'feu pour faithe une t&acirc;sse de tais &agrave; ma pouuorre bouonnefemme. J'l'y racontit m'n'histouaithe et b&eacute;t&ocirc;t la v'l&agrave; l'v&eacute;e, mais ou soupithait en b'vant san tais et j'avais bein d'la peine &agrave; l'y hall&eacute; une pathole. Pour vos dithe, Moussieu, ou fut d'm&ecirc;me tout l'jour jusqu'au s&eacute;, quand, ayant liut un des s&eacute;rmons &agrave; <a href="wesley.html">John Wesley</a> tchi disait qu'un vrai chr&eacute;tien pouvait s'attendre &agrave; bein d'la mins&eacute;the s&ucirc;s la t&ecirc;rre, mais tch'y ne d'vait pas s'plaindre, san v&icirc;sage se cli&eacute;rgit, et ou s'mint &agrave; pr&eacute;path&eacute; un bouon soup&eacute;.<br/>
<br/>
Pour vos dithe, Moussieu, la temp&ecirc;te avait couochi man p'tit b&eacute;tchet d'grain au r&acirc;s d'la t&ecirc;rre, et l'avaine tait ocquo pi&egrave;the, si possiblye. Une gr&ocirc;sse branque avait tchais s&ucirc;s l'poulaillyi, et toutes les poules 'taient &agrave;-banon, et les si&eacute;nes que j'pouvais vais n'avaient c&eacute;rtainement pas bouonne mine. Quant au vier coq, j'l'ap&eacute;rchut dans la tch&eacute;rquethie &agrave; maintchi mort. Bein seux y n'se g&ecirc;nait pas d'ses femmes &agrave; chu moment-l&agrave;. Mes mins&eacute;thablyes <a href="pmtomatoes.html">tomates</a> 'taient n&egrave;thes comme une chim'n&eacute;e, et pour agv&eacute; tout une bouonne vingtaine de tuiles avaient tait arrachies du d's&ucirc;s d'l'&ecirc;tablye, et ma bouonne g&eacute;niche, tchi n'a qu'trais s'maines, &agrave; all&eacute; tait tremp&eacute;e. J'm'attends tchi y'arriv'tha d'vant long.<br/>
<br/>
Enfin, Moussieu, n'en v'l&agrave; ass&eacute;z pour la temp&ecirc;te et les d'gats qu'ou nos a caus&eacute;. Chein tchi nos int&eacute;r&ecirc;sse ach'teu, la Merrienne et m&eacute;, chais la tch&eacute;stchon du r&acirc;t dans les diff&eacute;thentes p&acirc;raisses.<br/>
<br/>
&quot;Ch'est une chose que nou n'peut pas comprendre,&quot; j'l'y d&icirc;sais hier au s&eacute;. &quot;Dans la campagne y'a une r&eacute;duction, mais en Ville le r&acirc;t a hauchi. Pourtchi, chonna?&quot;<br/>
<br/>
&quot;Ch'est facile &agrave; comprendre,&quot; ou dit. &quot;Dans les p&acirc;raisses de campagne y'a d's'&ecirc;conomies, mais en Ville, les sous n'comptes pour rain. Si les Villais avaient un homme comme le John Baudains pour Conn&ecirc;tablye, l&ucirc;s r&acirc;t n'&eacute;thait pas hauchi. Ch'est la m&ecirc;me chose &agrave; <a href="st_brelade.html">Saint-Br&eacute;lade</a> et &agrave; <a href="ste_mathie.html">Sainte-Mathie</a>, ou&ecirc;sque le Sieur Ch&eacute;valyi et l'Sieur Dallain n's'en vont pas d&ecirc;pens&eacute; deux sous quand yun peut faithe. A <a href="st_louothains.html">Saint-Louothains</a>, bein seux, y'a d's'hommes l&agrave;, d'bouons J&ecirc;rriais, comme nou n'trouve pas ailleurs, et ch'est pour chonna que l'r&acirc;t est &agrave; un ch'lin et siez sous.&quot;<br/>
<br/>
&quot;P't'&ecirc;tre bein, Merrienne,&quot; j'l'y dit, &quot;mais avec chonna y faut adm&eacute;ttre que y'a tr&eacute;jous p&ucirc;s d'couotage en Ville que dans autchunes des p&acirc;raisses de campagne.&quot;<br/>
<br/>
&quot;Pas &agrave; chu d&eacute;gr&eacute;-l&agrave;,&quot; ou dit, &quot;mais enfin, sis les Villais sont satisfaits tch'y s'ram&acirc;ssent. Ach'teu, ichin &agrave; <a href="st_ouen.html">Saint-Ou</a>, tch&ecirc;sque tu'en pense?&quot;<br/>
<br/>
&quot;J'n'y conna&icirc;t rain,&quot; j'l'y dit, &quot;mais avec un Conn&ecirc;tablye comme le Frainque Le Boutilyi l's'affaithes ne peuvent pas all&eacute; mal. P&acirc;slant d'autre chose, Merrienne, est'che que tu n'crais pas que l'Comit&eacute; g&eacute;n&eacute;ral de la <a href="batfli.html">Bataille de Flieurs</a> eurent bein d'la chance d'av&eacute; une belle arlev&eacute;e, consid&eacute;thant l'temps qu'nous avait yeu l'jour de d'vant.&quot;<br/>
<br/>
&quot;Ch'tait un mithaclye,&quot; ou dit, &quot;et j's'y p&eacute;rsuad&eacute;e que ch'tait parsque y'eut bein des pri&egrave;thes off&eacute;rtes M&ecirc;credi au s&eacute; par des gens tch'avaient pr&egrave;sque oubli&eacute; comment s'mettre &agrave; g'nors.&quot;<br/>
<br/>
<i>Ph'lip<br/>
4/8/1956 </i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmtempete.html">La Temp&ecirc;te</a><p>
<li><a href="pmouragan.html">L'Ouragan &agrave; Portinf&eacute;</a><p>
<li><a href="pmrudeniet.html">Une rude niet au Portinf&eacute;</a><p>
<li><a href="tchitemp.html">Tchi Temps!</a><p>
<li><a href="tchitemps2.html">Tchi Temps!</a><p>
<li><a href="gdfplyie.html">D'la plyie av&egrave;rse</a><p>
<li><a href="gdfieau1951.html">Les d'vis du Bouan'homme George</a><p>
<li><a href="pmmouoillituthe.html">D'la mouoillituthe au Portinf&eacute;</a><p>
<li><a href="painstorm.html">Piteur Pain Reports on the Storm</a><p>
<li><a href="pmfin.html">Merrienne et la f&icirc;n du monde</a><p>
<li><a href="pmfraid2.html">Merrienne et l'temps fraid</a><p>
<li><a href="hurrican.html">Des d'gats d'la derni&eacute;the temp&ecirc;te</a><p>

<li><a href="pmpredithe.html">Pr&eacute;dithe l&eacute; temps</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmcodpid.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

