<HTML>

<!-- Mirrored from members.societe-jersiaise.org/geraint/jerriais/pmlune2.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne et Ph'lip sus la lune</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne et Ph'lip sus la lune</h2>
Et les cats dans la niet</font></center><p>

<br/><br/>
<br/>
&agrave; Port&icirc;nf&eacute;,<br/>
Saint Ou<br/>
<br/>
Moussieu l'&Eacute;diteu,<br/>
<br/>
Vos plia&icirc;t-i' v'n&icirc;n siez nous, aussi vite comme ou pouvez, pour dithe &agrave; ma bouonnefemme tch'il est grand temps qu'ou s'comporte comme une vielle femme mathi&eacute;e, et non pas comme une &ecirc;scapp&eacute;e d'l'Asile! &Ecirc;coutez, que j'vos raconte.<br/>
<br/>
Au qu'menchement d'la s'maine tout avait 't&eacute; bein transchille, mais j'avais d'la peine &agrave; craithe que chonna s'n'allait continnuer pour longtemps, et j'avais raison, car y'a trais jours, dans l'mitan d'la niet, ou m'revillyit pour m&eacute; dithe qu'ou v'nait d'aver un t&egrave;rriblye r&ecirc;ve. Ou me t'nait si raide l&eacute; tou du co, que j'avais d'la peine &agrave; respirer et en m&ecirc;me temps ou sangliottait, et ses lermes trempaient ma qu'minsole comme si j'avais 't&eacute; souos une achie d'plyie. Quand j'm&ecirc;nagis &agrave; d&ecirc;faithe ses bras, j'li d'mandis tch&egrave;sque chonna voulait dithe, car j'criyais vraiement qu'oulle avait affol&eacute;.<br/>
<br/>
&quot;Oh, man chier Ph'lip,&quot; ou s'&ecirc;criyit, &quot;que j'sis contente d'&ecirc;tre ich&icirc;n avec t&eacute; dans notre liet si caud et si confortablye. J'veins d'aver un t&egrave;rriblye r&ecirc;ve.&quot;<br/>
<br/>
&quot;J'en ai yeu &eacute;tout, m&eacute;, des t&egrave;rriblyes r&ecirc;ves,&quot; j'li dis. &quot;Par exemplye, j'r&ecirc;vis une niet que ta m&egrave;the s'en v'nait d'meuther ich&icirc;n avec nous pour l'restant d's vie, et j'tais s&ucirc;s l'point de d'valler jusqu'&agrave; la Mathe au Seigneu pour m&eacute; nier quand j'me r&ecirc;villyis. Mais, dis-m&eacute;, pourtchi que tu'as yeu si peux?&quot;<br/>
<br/>
&quot;Parsqu&eacute;,&quot; ou qu'menchit, &quot;nou nos avait transport&eacute; s&ucirc;s la lune, je n'sais pas comment. &Agrave; ch'teu, Ph'lip, les Russes, les Am&eacute;thitchains et m&ecirc;me les Angliais sont tous &agrave; t&acirc;chi d'aller l&agrave; pour vaie si nou peut y vivre. Eh bein m&eacute;, j'pux lus dithe, car dans man r&ecirc;ve ch'tait d'la fraid comme nou n'a jamais veu s&ucirc;s la t&ecirc;rre. I' n'y avait pas un br&icirc;n d'h&egrave;rbe ou d'autchune autre verduthe. T&eacute;, tu'avais une candelle trais pids d'long au but du nez, et ta barbe 'tait couvertes de gli&eacute;chon. J'vis bein vite que j'n'en avions pas pour longtemps, et sans m&ecirc;me aver l'temps de faithe une p'tite pri&egrave;the, j'tais s&ucirc;s l'point d'expither que j'me si r&ecirc;villyie. Tu comprends &agrave; ch'teu ma jouaie en me r'trouvant ich&icirc;n aupi d't&eacute; dans l'bouon liet que j'avons otchup&eacute; pour tant d'ann&eacute;es.&quot;<br/>
<br/>
J'pensais, Moussieu, que ch'tait fini, mais nouff&eacute;, car la pr&eacute;chaine niet, &agrave; la m&ecirc;me heuthe, j'attrapis un co-d'pid dans l'dos tchi m'fit pr&egrave;sque sauter hors du liet.<br/>
<br/>
&quot;Tch&egrave;squ'i' y'a chutte fais?&quot; j'li d'mandis. &quot;Est-che que tu n'peux pas m'la&icirc;ssi dormi trantchillement? Et pourtchi chu co-d'pid dans l'&ecirc;pinne du dos? Tu'as 't&eacute; bein pr&egrave;s d'la cratchi.&quot;<br/>
<br/>
&quot;La catte et d'hors,&quot; ou ra&icirc;ponnit, &quot;et i' verse d'plyie. L'entends-tu mia&ucirc;l&eacute;, la pou&ocirc;re garce? I' faut qu'tu d'sende pour li ouvri la porte.&quot;<br/>
<br/>
Chutte fais, Moussieu, je m'm&acirc;rris. &quot;V&egrave;the,&quot; j'li dis, &quot;il en verse, et chonna s'en va sauver les tomates et surtout les br&eacute;colis. Mais quant &agrave; la fichue catte, tu peux aller cherchi pour si tu veur mais tu n'la trouv'thas pas. Ch'n'est pas li tchi mia&ucirc;le, mais l'gros gris cat d'l'autre bord d'la route, et tout ch'qu'ou d'mande ch'est d'&ecirc;tre la&icirc;ssie en paix. Tu v&ecirc;rras le r'sultat dans tchiques semaines, comme d&eacute; cou&ocirc;tume. &Agrave; ch'teu, r'endorme-t&eacute;, et si chu brit-l&agrave; continue p&ucirc;s longtemps, un bouon trait-d'arme &agrave; tracers la f'n'&ecirc;tre et che s'sa fini.&quot;<br/>
<br/>
Ou compr&icirc;nt, Moussieu, et quand r'v&icirc;nt l'mat&icirc;n la catte 'tait couochie dans san pangni, un mio tremp&eacute;e, mais toute contente.<br/>
<br/>
Autrement, Moussieu, i' n'y a pas hardi d'nouvelles, mais y'a yeu bein des choses s&ucirc;s la &quot;Post&quot; que nou n'aimait pas &agrave; li&egrave;the. Par exemplye, y'a l'pou&ocirc;re mousse tchi fut ni&eacute; &agrave; West Park, et la pou&ocirc;re fille tchi perdit sa vie &agrave; La Rocque. Ou 'tait avec sa soeur et si les deux avaient yeu un mio d'avis, ils &eacute;thaient tou&ocirc;n&eacute; d'bord et pass&eacute; la niet &agrave; la tour. Sans doute, ils &eacute;thaiet souffert un mio d'la fraid, mais au mains i' n'&eacute;thaient pas 't&eacute; en dangi. Je l'connais, m&eacute;, chu can&eacute;-l&agrave; ou&egrave;sque nous s'trouve dans huit &agrave; djais pids d'ieau dans tchiques minutes. Un J&ecirc;rriais n'&eacute;thait pas &ocirc;s&eacute; t&acirc;chi de l'croua&icirc;si, mais &eacute;thait arr&ecirc;t&eacute; &agrave; la tour, en attendant qu'la math&eacute;e &eacute;thait r'tith&eacute; assez pour permettre un p&acirc;ssage. Quant &agrave; &quot;West Park&quot;, il est &eacute;vident qu'un &ecirc;fant n'est pas en se&ucirc;zet&eacute;-l&agrave;, et m&ecirc;me des gens bein p&ucirc;s viers. La seule chose &agrave; faithe pour le moment ch'est d'c&acirc;rrer chu &quot;bathing pool&quot;, comme i' l'appelent, et d'emp&ecirc;chi autcheune personne de s'baignier l&agrave;.<br/>
<br/>
Mais y'a une autre chose, Moussieu, tch'est ocquo p&ucirc;s s&eacute;rieuse et ch'est l&eacute; grand nombre d'accidents tchi s'arrivent touos les jours pr&egrave;sque partout. La route la p&ucirc;s dangereuse de l'&icirc;le ch'est l'Avenue Victoria, et pourtant y'a p&ucirc;s d'la&icirc;ze l&agrave; que dans autchune autre. Il est &eacute;vident, Moussieu, que y'a bein trop de chais &quot;hire-cars&quot; s&ucirc;s la route et que y'a &eacute;tout bein trop d'jeunes gens tchi n'observent pas la limite de quarante milles &agrave; l'heuthe. Y'a longtemps que l's Etats &eacute;thaient deu p&acirc;ss&eacute; tchique louai pour t&acirc;chi d'contr&ocirc;ller l'trafic un mio m&ucirc;s, mais j'pense bein tchi faudra arr&ecirc;ter jusqu'&agrave; chein qu'un Jur&eacute;-Justicier ou au tout mains un S&eacute;nateur attrape un accident fatal. Y'en a-t-i' yun, criy'ous, Moussieu, tch'i' s'sait pr&ecirc;t &agrave; s'offri en sacrifice pour l&eacute; bein du publyi? J'en connais yun ou deux que l'Ile pou&ocirc;rrait facilement &ecirc;pergni mais j'n'ai autchune esp&eacute;thance tch'i' voudraient s'en aller d'l'autre bord (au Ciel, nou-s-esp&egrave;the, sans en &ecirc;tre trop seux) de chutte mani&egrave;the l&agrave;.<br/>
<br/>
En Ville, la s'maine pass&eacute;e je d'mandis &agrave; yun ou deux bouons citoyens tch&egrave;squ'i' 'tait favori pour la djobbe d&eacute; Conn&ecirc;tablye mais je n'eus pas grande satisfaction, car personne ne pathaissait saver pour seux si y'&eacute;thait p&ucirc;s s'un seul candidat. Si n'y en a qu'un seul, la djobbe veindra sans doute au John Richardson, mais ch'est pr&egrave;sque certain tch'i' s'sa opp&ocirc;s&eacute;. Dans chu cas-l&agrave; la Ville pou&ocirc;rrait s'r&ecirc;villyit, et, entre nous, Moussieu, il est b&eacute;t&ocirc;t temps.<br/>
<br/>
La s'maine tchi veint, j'esp&egrave;the d&eacute; pouver dithe tchiques patholes au sujet d'l'&ecirc;norme d'mande faite par l&eacute; D&eacute;put&eacute; Farley pour les &ecirc;gouts. Un mio p&ucirc;s tard quand veindra la distchussion s&ucirc;s l'Aperchu, l&eacute; Chancellyi voudra donner s'n opinion de certaines demandes extraordinaithes tchi ch't'ann&eacute;e promettent de s'monter &agrave; une somme vraiement immense.<br/>
<br/>
<br/>
<i><a href="lebrocq.html">Ph'lip</a></i><br/>
<i>Evening Post 16/9/1961</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmlune.html">Ph'lip va &agrave; la lune</a><p>
<li><a href="pmrusses.html">Merrienne perd la t&ecirc;te</a><p>
<li><a href="pmirlande.html">La Visite en Irlande</a><p>
<li><A HREF="leune2.html">La Leune</A><p>
<li><A HREF="leune3.html">Happe la Leune!</A><p>
<li><a href="supposition.html">Eune Supposition</a><p>
<li><A HREF="gdfleune.html">Un viage &agrave; La Leune!</A><p>
<li><a href="gdfcouothage.html"> I' faut du couothage!</a><p>
<li><a href="espace.html">L'espace</a><p>
<li> <a href="portefagot.html">L&eacute; Porte-Fagot</a><p>
<li><a href="leune.html">L'Homme d&eacute; d'dans la Leune</a><p>
<li><a href="sanctum.html">Sanctuaire du Po&egrave;te</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmlune2.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

