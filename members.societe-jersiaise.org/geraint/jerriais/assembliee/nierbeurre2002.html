<HTML>

<!-- Mirrored from members.societe-jersiaise.org/geraint/jerriais/assembliee/nierbeurre2002.html by HTTrack Website Copier/3.x [XR&CO'2014], Tue, 15 Jul 2025 14:01:12 GMT -->
<HEAD>
<TITLE>La S&eacute;th&eacute;e d'Ni&egrave;r Beurre 2002 - Black Butter</TITLE>
<META  name="keywords" content="Jèrriais, language, langue normande, langue jersiaise,jersiais, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, Normandy, Normandie">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="op"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a><p>


<center><font color="#215e21"><h2>La S&eacute;th&eacute;e d'Ni&egrave;r Beurre 2002</h2></font></center><p>
&nbsp;<p>

<img src="nierbeurre2002_1.jpg" width="324" height="200" align="left" alt="La S&eacute;th&eacute;e d'Ni&egrave;r Beurre 2002">
&Agrave; Halloween 2002, l&eacute; Conmit&eacute; Social d&eacute; L'Assembli&eacute;e d'J&egrave;rriais organn&icirc;sit eune s&eacute;th&eacute;e d'ni&egrave;r beurre siez l'Sieur Le Gresley &egrave;s Potithons &agrave; Ste. Mathie.<p>


Un grand nombre d&eacute; gens pr&icirc;nt part - &agrave; p'ler les pommes, &agrave; r&ecirc;muer l&eacute; ni&egrave;r beurre et &agrave; mett' l&eacute; ni&egrave;r beurre dans les pots.<p>

Et y'avait un tas d'spectateurs &eacute;tout - des vielles gens, des v&icirc;siteurs, des jannes gens et des mousses (dans lus costumes d&eacute; dgi&acirc;bliot&icirc;ns ou d'chorchi&eacute;thes ou d'aut' caract&eacute;thes) - tchi 'taient &icirc;nt&eacute;r&ecirc;ssis dans chutte vielle cou&ocirc;teunme d&eacute; J&egrave;rri.<p>

Et pouor les mousses &eacute;tout, ch'tait eune opporteunnit&eacute; d'ou&iuml; deux'trais patholes d&eacute; J&egrave;rriais - acouo eune rich&ecirc;sse d&eacute; nos traditions. Ch'est &agrave; esp&eacute;ther qu'il' &eacute;thont appr&icirc;ns deux'trais mots &eacute;tout: <i>ni&egrave;r beurre</i>, p't-&ecirc;t' ou <i>rabot </i>ou <i>pe&icirc;le</i> ou <i>m&ecirc;fie-t&eacute;!</i> (quand i' lus appr&eacute;chaient trop d'la pe&icirc;le&#133;.)<p>

L's affaithes c'mench&icirc;tent d&eacute; bouonne heuthe l&eacute; mat&icirc;n car i' fallait alleunmer l'feu et mettre l&eacute; cidre &agrave; bouoilli. D'vant longtemps eune foule d&eacute; gens arrivit pouor p'ler les pommes - en tout ch&icirc;nquante ou souaixante p&egrave;rsonnes lus m&icirc;ntent en travas duthant la journ&eacute;e.<p>

Y'avait des temps quand la vielle lav'thie d'la f&egrave;rme o&ugrave;'est qu'nou-s'avait m&icirc;ns la pe&icirc;le sus l'feu 'tait patchie comme des sardinnes auve la racachie d'gens auve lus cam&eacute;ras et cam&eacute;ras d'vidgo. Nou-s'&eacute;thait dit qu'i' n'y'a janmais ieu eune s&eacute;th&eacute;e d'ni&egrave;r beurre si film&eacute;e et photographi&eacute;e!<p>

La pel'lie des pommes fut faite dans l'hangar &agrave; c&ocirc;t&eacute;. Toute la machinn'nie d'f&egrave;rme avait 't&eacute; sortie et un tapis et des tabl'yes et tcha&icirc;ses avaient 't&eacute; rangies l'long d'eune muth&acirc;le. Sus les muth&acirc;les y'avait d's &ecirc;critchieaux: &#147;N&eacute; feunm&eacute;e pas!&#148;. Ch'est bou&ocirc;n d'saver qu'les r&egrave;gl'yes d'la sant&eacute; et d'la se&ucirc;th't&eacute; sont respect&eacute;s tout en ravigotant les villes cou&ocirc;teunmes.<p>

L'aut' c&ocirc;t&eacute; d'l'appart&eacute;ment 'tait la tchu&icirc;sinne. et tchi tchu&icirc;sinne! J'vos garantis qu&eacute; l'mangi tchi fut off&egrave;rt d&eacute; chutte tchu&icirc;sinne-l&agrave; avait l'go&ucirc;t d'&egrave;rva-s-y. Les gens tchi 'taient &agrave; travailli l&agrave; n'avaient paon &agrave; lus pliaindre d'la soupe. des pais au fou, d'la viande fraide et d'la salade, du p&acirc;t&eacute; d'pommes, d'la g&acirc;che et tout pliein d'th&eacute;e et d'caf&eacute;. Nou n'pouvait pon d'mander pus. Tout l'temps quand les gens 'taient &agrave; travailli l'Sieur Ron Ma&ucirc;gi 'tait l&agrave; auve s'n accord&eacute;on &agrave; garder touos les gens r&ecirc;vilyis auve des chansons du temps p&acirc;ss&eacute;.<p>

Y'avait des gammes: eune exhibition d'portraits d'membres du conmit&eacute; en &ecirc;fanche o&ugrave;'est qu'nou 'tait &icirc;nvit&eacute; d'les &egrave;rconna&icirc;tre. Et i' fallait d'viner l&eacute; paids d'eune g&acirc;che.<p>

&nbsp;<p>

<center>
<TABLE>

<TR>
<TD ALIGN=CENTER VALIGN=BOTTOM><A HREF="nierbeurre2002_07.jpg">
<IMG SRC="nierbeurre2002_07.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_14.jpg">
<IMG SRC="nierbeurre2002_14.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_19.jpg">
<IMG SRC="nierbeurre2002_19.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_25.jpg">
<IMG SRC="nierbeurre2002_25.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_28.jpg">
<IMG SRC="nierbeurre2002_28.jpg"  HEIGHT="80" BORDER="0" ALT="Ni&egrave;r Beurre"></A></TD>
</TR>

<TR>
<TD ALIGN=CENTER VALIGN=BOTTOM><A HREF="nierbeurre2002_29.jpg">
<IMG SRC="nierbeurre2002_29.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_30.jpg">
<IMG SRC="nierbeurre2002_30.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_31.jpg">
<IMG SRC="nierbeurre2002_31.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_32.jpg">
<IMG SRC="nierbeurre2002_32.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_33.jpg">
<IMG SRC="nierbeurre2002_33.jpg"  HEIGHT="80" BORDER="0" ALT="Ni&egrave;r Beurre"></A></TD>
</TR>

</TABLE>
</center>

&nbsp;<p>



Par sept heuthes du s&eacute; toutes les pommes douoches avaient 't&eacute; p'l&eacute;es et les pommes suthes f&ucirc;tent la&icirc;ssies pouor l&eacute; lend&eacute;main.<p>

Toute la niet y'avaient des hoummes et des femmes &agrave; r&ecirc;muer l'ni&egrave;r beurre - au jour d'aniet i' sembl'ye qu'i' y'a pus d'&ecirc;galit&eacute; d'opporteunit&eacute; siez les deux sexes qu'au temps p&acirc;ss&eacute;! Viyant qu&eacute; ch'tait Halloween l'atmosph&eacute;the 'tait bein sp&eacute;cial auve les mousses et lus fanmil'yes dans lus d&ecirc;dg&icirc;sements. Et y'avait des moments quand nou-s'&eacute;thait dit qu&eacute; ch'tait les trais chorchi&eacute;thes d&eacute; d'dans la pi&egrave;che &Ecirc;cossaise d&eacute; Shakespeare a r&ecirc;muer lus chaudgi&eacute;the en fa&icirc;thant lus chorch&eacute;thons.<p>

Y'avait vra&icirc;nment d'l'excitement dans l'air, mais tout allait pus douochement d'vi&egrave;rs m&icirc;nniet et bein seu qu'duthant les p'tites heuthes d'la niet y'avait mains d'monde &agrave; donner un co d'main auve la r&ecirc;mue&ucirc;thie.<p>

Nou dithait qu'i' y'a d'tchi hypnotique dans l'mouvement rhythmique d'la r&ecirc;mue&ucirc;thie - et j'peux l'&egrave;rqu&eacute;mander. Ch'est mus qu'la th&eacute;rapie et chenna renforche les pouongnets! Mais eune boll&eacute;e d'pais au fou aupr&egrave;s m&icirc;nniet a&icirc;gue l&eacute; travas.<p>


&nbsp;<p>

<center>
<TABLE>

<TR>
<TD ALIGN=CENTER VALIGN=BOTTOM><A HREF="nierbeurre2002_34.jpg">
<IMG SRC="nierbeurre2002_34.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_35.jpg">
<IMG SRC="nierbeurre2002_35.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_36.jpg">
<IMG SRC="nierbeurre2002_36.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_37.jpg">
<IMG SRC="nierbeurre2002_37.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_38.jpg">
<IMG SRC="nierbeurre2002_38.jpg"  HEIGHT="80" BORDER="0" ALT="Ni&egrave;r Beurre"></A></TD>
</TR>

<TR>
<TD ALIGN=CENTER VALIGN=BOTTOM><A HREF="nierbeurre2002_39.jpg">
<IMG SRC="nierbeurre2002_39.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_40.jpg">
<IMG SRC="nierbeurre2002_40.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_42.jpg">
<IMG SRC="nierbeurre2002_42.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_41.jpg">
<IMG SRC="nierbeurre2002_41.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_44.jpg">
<IMG SRC="nierbeurre2002_44.jpg"  HEIGHT="80" BORDER="0" ALT="Ni&egrave;r Beurre"></A></TD>
</TR>

<TR>
<TD ALIGN=CENTER VALIGN=BOTTOM><A HREF="nierbeurre2002_43.jpg">
<IMG SRC="nierbeurre2002_43.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_45.jpg">
<IMG SRC="nierbeurre2002_45.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_01.jpg">
<IMG SRC="nierbeurre2002_01.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_46.jpg">
<IMG SRC="nierbeurre2002_46.jpg"  HEIGHT="80" BORDER="0" ALT="Ni&egrave;r Beurre"></A></TD>
<TD ALIGN=CENTER VALIGN=BOTTOM><A HREF="nierbeurre2002_47.jpg">
<IMG SRC="nierbeurre2002_47.jpg"  HEIGHT="80" BORDER="0" ALT="Ni&egrave;r Beurre"></A></TD>
</TR>


</TABLE>
</center>

<p>

&nbsp;<p>

<img src="nierbeurre2002_2.jpg" width="357" height="136" align="right" alt="La S&eacute;th&eacute;e d'Ni&egrave;r Beurre 2002">

Vendr&eacute;di au mat&icirc;n les membres &egrave;rv&icirc;ntent pouor finni la pel'lie et mett' les pots &agrave; Ni&egrave;r Beurre, tchi r'lithaient par &ecirc;t' si propre, sus les tabl'yes pr&ecirc;ts pouor &ecirc;t' remplyis d'Ni&egrave;r Beurre.<p>

La tchuithie du Ni&egrave;r Beurre continnuait dans la lav'thie - et l&eacute; travas d'r&ecirc;mue&ucirc;thie d&eacute;v'nait d&eacute; pus en pus d&ucirc; coumme l&eacute; Ni&egrave;r Beurre d&eacute;v'nait pus &ecirc;pais.<p>

L&eacute; preunmyi d'Novembre coumme l'heuthe s'appr&eacute;chait d'sept heuthes la tchestchion 'tait d'mand&eacute;e d'pus en pus: l&eacute; ni&egrave;r beurre, est-i' acouo pr&ecirc;t?<p>

En attendant,  Moussieu L&eacute; Huray et s'n accord&eacute;on auve sa fil'ye et san violon gardaient les membres amus&eacute;s.<p>

Ch'est en tchi i' faut &ecirc;prouver la m&ecirc;lange pouor vaie si l'ni&egrave;r beurre est pr&ecirc;t. I' faut prendre eune tchull&eacute;e d'ni&egrave;r beurre d&eacute; d'dans la pe&icirc;le et la mett' sus eune assiette. Pis nou pr&ecirc;sse eune tchulyi en bouais sus l'ni&egrave;r beurre - s'ou cliutte assez pouor pouver l'ver l'assiette, l&eacute; ni&egrave;r beurre est pr&ecirc;t et il est temps d'haler la pe&icirc;le d&eacute; sus l'feu.<p>

Et nou-s'&ecirc;prouvit l'ni&egrave;r beurre, et l'&egrave;r&ecirc;prouvit, et pis l'&egrave;r&ecirc;prouvit acouo eune fais, mais les pus sages d&eacute; nos exp&egrave;rts n&eacute; sembliaient pon satisfaits. Nou-s'&ecirc;prouvait, nou consid&eacute;thait, nou grattait la t&ecirc;te, nou m'ttait eune assiett&eacute;e d'ni&egrave;r beurre en d'houors sus la muth&acirc;le des cottes &agrave; couochons pouor l'&egrave;rfraidgi - et enf&icirc;n l'v&egrave;rdi fut prononc&eacute;: l'Ni&egrave;r Beurre 'tait pr&ecirc;t!<p>




<p>
&nbsp;<p>
&nbsp;<p>

<center>
<TABLE>




<TR>
<TD ALIGN=CENTER VALIGN=BOTTOM><A HREF="nierbeurre2002_48.jpg">
<IMG SRC="nierbeurre2002_48.jpg"  HEIGHT="80" BORDER="0" ALT="Ni&egrave;r Beurre  48.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_49.jpg">
<IMG SRC="nierbeurre2002_49.jpg"  HEIGHT="80" BORDER="0" ALT="Ni&egrave;r Beurre  49.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_50.jpg">
<IMG SRC="nierbeurre2002_50.jpg"  HEIGHT="80" BORDER="0" ALT="Ni&egrave;r Beurre  50.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_02.jpg">
<IMG SRC="nierbeurre2002_02.jpg"  HEIGHT="80" BORDER="0" ALT="Ni&egrave;r Beurre  02.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_03.jpg">
<IMG SRC="nierbeurre2002_03.jpg"  HEIGHT="80" BORDER="0" ALT="Ni&egrave;r Beurre  03.jpg"></A></TD>
</TR>

<TR>
<TD ALIGN=CENTER VALIGN=BOTTOM><A HREF="nierbeurre2002_04.jpg">
<IMG SRC="nierbeurre2002_04.jpg"  HEIGHT="80" BORDER="0" ALT="Ni&egrave;r Beurre  04.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_05.jpg">
<IMG SRC="nierbeurre2002_05.jpg"  HEIGHT="80" BORDER="0" ALT="Ni&egrave;r Beurre  05.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_06.jpg">
<IMG SRC="nierbeurre2002_06.jpg"  HEIGHT="80" BORDER="0" ALT="Ni&egrave;r Beurre  06.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_08.jpg">
<IMG SRC="nierbeurre2002_08.jpg"  HEIGHT="80" BORDER="0" ALT="Ni&egrave;r Beurre  08.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_09.jpg">
<IMG SRC="nierbeurre2002_09.jpg"  HEIGHT="80" BORDER="0" ALT="Ni&egrave;r Beurre  09.jpg"></A></TD>
</TR>



<TR>
<TD ALIGN=CENTER VALIGN=BOTTOM><A HREF="nierbeurre2002_10.jpg">
<IMG SRC="nierbeurre2002_10.jpg"  HEIGHT="80" BORDER="0" ALT="Ni&egrave;r Beurre  10.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_11.jpg">
<IMG SRC="nierbeurre2002_11.jpg"  HEIGHT="80" BORDER="0" ALT="Ni&egrave;r Beurre  11.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_12.jpg">
<IMG SRC="nierbeurre2002_12.jpg"  HEIGHT="80" BORDER="0" ALT="Ni&egrave;r Beurre  12.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_13.jpg">
<IMG SRC="nierbeurre2002_13.jpg"  HEIGHT="80" BORDER="0" ALT="Ni&egrave;r Beurre  13.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_15.jpg">
<IMG SRC="nierbeurre2002_15.jpg"  HEIGHT="80" BORDER="0" ALT="Ni&egrave;r Beurre  15.jpg"></A></TD>
</TR>

</TABLE>
</center>

<p>
&nbsp;<p>
&nbsp;<p>
<img src="nierbeurre2002_3.jpg" width="287" height="132" align="left" alt="La S&eacute;th&eacute;e d'Ni&egrave;r Beurre 2002"><p>


M&ecirc;fi'ous! Car ch'est bein dang&eacute;reux - la pe&icirc;le est b'sante et br&ucirc;lante. I' faut cop&eacute; du cannevas et l'tremp&eacute; dans d&eacute; l'ieau pouor tcheindre la pe&icirc;le en la l'vant. Du sablion fut fliantchi sus l'plianchais &agrave; seule f&icirc;n d'emp&ecirc;chi d's accidents - car l&eacute; plianchais avait 't&eacute; couv&egrave;rt d&eacute; m&ecirc;lange duthant la r&ecirc;mue&ucirc;thie. Et un grand tyeur fut pliaichi d'vant l'feu pouor &egrave;rposer la pe&icirc;le sus.<p>

L&eacute; chucre et les limons f&ucirc;tent ajou&ocirc;t&eacute;s et l's &ecirc;pices &eacute;tout et l'ni&egrave;r beurre fut r&ecirc;mu&eacute; acouo tchiques minnutes, pis nou c'menchit &agrave; dr&eacute;chi l'ni&egrave;r beurre dans des bach&icirc;ns pr&ecirc;ts pouor l&eacute; porter dans l'aut' appart&eacute;ment pouor les gens &agrave; mett' dans les pots.<p>

Tchi brit quand les pots 'taient tap&eacute;s sus les tabl'yes pouor s&eacute; faithe seux qu'i' n'y'a pon d'creux entr&eacute; les tchull&eacute;es d'ni&egrave;r beurre dans l'pot!<p>

D'aut's gens 'taient l&agrave; pouor laver les pots quand i' taient plieins et acouo d'aut's 'taient &agrave; les couvri. Tout fut fait &agrave; grande vitesse tandis qu'l&eacute; ni&egrave;r beurre 'tait acouo caud. L&eacute; total d&eacute; pots fut comme sied: trais chents huiptante trais pots!<p>

Achteu i' n'y'avait qu'&agrave; les vendre. Et tout chennech&icirc;n valait bein deux jours d&eacute; travas bein plia&icirc;sant auve tout pliein &agrave; mangi, du fanne et d'bouanne compangnie. I' faut r'm&egrave;rcier l'Conmit&eacute; Social pouor l'organn&icirc;s&acirc;tion d'la s&eacute;th&eacute;e - ou pust&ocirc;t des s&eacute;th&eacute;es.<p>



Vive l&eacute; Ni&egrave;r Beurre!<p>
&nbsp;<p>
&nbsp;<p>



<center>
<TABLE>


<TR>
<TD ALIGN=CENTER VALIGN=BOTTOM><A HREF="nierbeurre2002_16.jpg">
<IMG SRC="nierbeurre2002_16.jpg"  HEIGHT="80" BORDER="0" ALT="Ni&egrave;r Beurre  16.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_17.jpg">
<IMG SRC="nierbeurre2002_17.jpg"  HEIGHT="80" BORDER="0" ALT="Ni&egrave;r Beurre  17.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_18.jpg">
<IMG SRC="nierbeurre2002_18.jpg"  HEIGHT="80" BORDER="0" ALT="Ni&egrave;r Beurre  18.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_20.jpg">
<IMG SRC="nierbeurre2002_20.jpg"  HEIGHT="80" BORDER="0" ALT="Ni&egrave;r Beurre  20.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_21.jpg">
<IMG SRC="nierbeurre2002_21.jpg"  HEIGHT="80" BORDER="0" ALT="Ni&egrave;r Beurre  21.jpg"></A></TD>
</TR>

<TR>
<TD ALIGN=CENTER VALIGN=BOTTOM><A HREF="nierbeurre2002_22.jpg">
<IMG SRC="nierbeurre2002_22.jpg"  HEIGHT="80" BORDER="0" ALT="Ni&egrave;r Beurre  22.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_23.jpg">
<IMG SRC="nierbeurre2002_23.jpg"  HEIGHT="80" BORDER="0" ALT="Ni&egrave;r Beurre  23.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_27.jpg">
<IMG SRC="nierbeurre2002_27.jpg"  HEIGHT="80" BORDER="0" ALT="Ni&egrave;r Beurre  27.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_26.jpg">
<IMG SRC="nierbeurre2002_26.jpg"  HEIGHT="80" BORDER="0" ALT="Ni&egrave;r Beurre  26.jpg"></A></TD>
<TD ALIGN=CENTER VALIGN=BOTTOM><A HREF="nierbeurre2002_24.jpg">
<IMG SRC="nierbeurre2002_24.jpg"  HEIGHT="80" BORDER="0" ALT="Ni&egrave;r Beurre  24.jpg"></A></TD>
</TR>

</TABLE>

</center>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>


<li><a href="nierbeurre.html">La S&eacute;th&eacute;e d'Ni&egrave;r Beurre</a><p>
<li><a href="nierbeurre1962.html">La Bord&eacute;e d'Ni&egrave;r Beurre 1962</a><p>
<li><a href="../nierbeurre9.html">L&eacute; Ni&egrave;r Beurre</a><p>
<li><a href="../nierbeurre2.html">L&eacute; Ni&eacute;r Beurre</a><p>
<li><a href="../nierbeurre3.html">Film du Ni&egrave;r Beurre</a><p>
<li><a href="../nierbeurre.html">Une Bord&eacute;e d'Nier-Beurre</a><p>
<LI><A HREF="../jannes_fermiers.html">Les Jannes F&egrave;rmi&egrave;rs et l'Ni&egrave;r Beurre 1999</A><p>
<li><a href="../nierbeurre4.html">L&eacute; Ni&egrave;r Beurre</a><p>
<li><a href="../nierbeurre5.html">L&eacute; Ni&egrave;r Beurre</a><p>
<li><a href="../nierbeurre6.html">L&eacute; Ni&egrave;r Beurre</a><p>
<li><a href="../nbeurre.html">La faith'thie d'ni&egrave;r beurre</a><p>
<li><a href="../nierbeurre_picot.html">La Fa&icirc;sezie d'Ni&egrave;r-Be&ucirc;rre</a><p>
<li><a href="../nierbeurre8.html">La Fa&icirc;s'z&iuml;e d'gni&euml;r Beurre si&eacute;s l'F'lip Jourdgniao&ucirc;x</a><p>
<li><a href="../pmnierbeurre.html">Merrienne et l'Ni&egrave;r-Beurre</a><p>
<li><a href="../nierbeurre1911.html">L&eacute; Caouain et l'ni&egrave;r beurre</a><p>
<li><a href="index.html">L'Assembliee d'J&egrave;rriais</a><p>

</UL>
</FONT>

&nbsp;<p>

<a href="../index.html" target="op"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/assembliee/nierbeurre2002.html by HTTrack Website Copier/3.x [XR&CO'2014], Tue, 15 Jul 2025 14:01:12 GMT -->
</HTML>
