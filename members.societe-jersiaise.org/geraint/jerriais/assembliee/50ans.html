<HTML>

<!-- Mirrored from members.societe-jersiaise.org/geraint/jerriais/assembliee/50ans.html by HTTrack Website Copier/3.x [XR&CO'2014], Tue, 15 Jul 2025 13:36:36 GMT -->
<HEAD>
<TITLE>L'Assembli&eacute;e d'J&egrave;rriais a ch&icirc;nquante ans!</TITLE>
<META  name="keywords" content="Jèrriais, language, langue normande, langue jersiaise,jersiais, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, Normandy, Normandie">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a><p>

&nbsp;<p>
&nbsp;<p>

<center><font color="#215e21"><h2>L'Assembli&eacute;e d'J&egrave;rriais a ch&icirc;nquante ans!</h2></font></center><p>
&nbsp;<p>
<center><img src="assembliee.gif" width="104" height="100" border=0 alt="L'Assembli&eacute;e d'J&egrave;rriais"></center><p>
&nbsp;<p>
L&eacute; dgi&ecirc;x-sept d&eacute; Novembre 1951 ch't' annonce fut publi&eacute;e dans la g&acirc;zette du s&eacute;:<p>

<center><table width=234>
	<tr>
		<td>&#147;Avis: Touos les Jerriais tchi d'sithent conserver not' vieille langue sont invit&eacute;s d&eacute; s'rencontrer VENDREDI l&eacute; 23 d'Novembre dans la Salle d'Agritchultuthe Rouoyale, num&eacute;tho 3 Rue &#147;Mulcaster,&#148; &agrave; huit heuthes au s&eacute; pour former une Soci&ecirc;t&eacute; pour &ecirc;tudier et cons&egrave;rver la langue J&egrave;rriaise. Tous s'sont les beinv'nus.&#148;<p>
		</td>
	</tr>
</table></center>

&nbsp;<p>
<center><img src="assembliee1.gif" width="234" height="400" alt="L'Assembli&eacute;e d'J&egrave;rriais"></center>
&nbsp;<p>

L'Juge Francis Vibert Le Feuvre avait p&acirc;l&eacute; d'l'id&eacute;e d'former eune associ&acirc;tion en donnant s'n adjudic&acirc;tion &agrave; la S&eacute;th&eacute;e J&egrave;rriaise d'l'Eisteddfod en 1951, et les Sieurs George Winter Bertram et Frank Trachy d&ecirc;cid&icirc;tent d&eacute; mett' eune annonce dans la g&acirc;zette.<p>

L&eacute; 23 d'Novembre don, l'associ&acirc;tion fut fond&eacute;e par 27 p&egrave;rsonnes tchi lus r&ecirc;unn&icirc;tent &agrave; la Salle d'Agritchultuthe. L&eacute; preunmi&eacute; Pr&eacute;sident 'tait l'S&eacute;nateu Hedley Le Riche Edwards et l'preunmi&eacute; S'gr&eacute;taithe 'tait George F. Le Feuvre, tch'est bein mus connu coumme &#147;George d'la Forge&#148;, grand auteu du J&egrave;rriais du v&icirc;ngtchi&egrave;me si&egrave;cl'ye.<p>

L's objets d'la Soci&ecirc;t&eacute; f&ucirc;tent adopt&eacute;s &agrave; la preunmi&eacute; r&ecirc;unnion mensuelle au mais d'Janvyi 1952:<p>

&#147;La cons&egrave;rv&acirc;tion et la p&egrave;rp&eacute;tu&acirc;tion d'l'usage d&eacute; la langue J&egrave;rriaise par les mouoyens d'assembli&eacute;es, d&eacute; distchussions, productions litt&eacute;thaithes ou dramatiques, et autchun aut' mouoyen ou activit&eacute; agr&eacute;&eacute;s et approuv&eacute;s par l&eacute; Conmit&eacute; ench&egrave;rgi d'en d&eacute;cider, et l'encouothagement d'&ecirc;crituthes et travaux originnaux et m&eacute;thitouaithes.&#148;<p>

Mais, la Soci&ecirc;t&eacute; n'avait pon acouo d'nom et i' fut d&ecirc;cid&eacute; d'&egrave;rmett' la tchestchion &agrave; la pr&eacute;chaine r&ecirc;unnion. L&eacute; v&icirc;ngt-trais d'F&eacute;vri, nou liut dans la g&acirc;zette l'annonce tchi sied:<p>

&#147;La Soci&ecirc;t&eacute; pour Cons&egrave;rver l'J&egrave;rriais: L'Assembli&eacute;e mensuelle &eacute;tha lieu VENDREDI tchi veint, l&eacute; 29 d&eacute; F&eacute;vri, &agrave; 8 heuthes au s&eacute;, dans la Salle d'Agritchultuthe, num&eacute;tho 3 rue Mulcaster, St. H&eacute;lyi. L&eacute; nom d'la Soci&eacute;t&eacute; s'en va &ecirc;t' chouaisi, et eune distchussion &eacute;tha lieu sus l'sujet: &#147;Qu&eacute; les femmes d&eacute;v'thaient rempliaichi l's'hommes dans l's'&Ecirc;tats au pus vite possibl'ye.&#148; Touos les membres sont &icirc;nvit&eacute;s &agrave; prendre eune part active dans la distchussion pour et contre, et un vote es'sa pr&icirc;ns &agrave; la fin pour d&eacute;cider les gangnants. Touos sont les beinv'nus.&#148;<p>

S'lon l'rapport tch'appathut dans la g&acirc;zette l&eacute; trais d'Mar 1952, les deux tchestchions f&ucirc;tent r&ecirc;ponnu d'eune manni&eacute;the decisive par la quarantaine d&eacute; membres pr&eacute;sents:<p>

&#147;l&eacute; nom "L'ASSEMBLIEE D'JERRIAIS" fut adopt&eacute; par eune grand' majorit&eacute;.&#148;<p>

 Mais &agrave; la f&icirc;n du d'bat entouor les femmes dans l's &Ecirc;tats:<p>

&#148;Quand les vouaix f&ucirc;tent compt&eacute;es l'y-avait eune grand' majorit&eacute; en faveur d&eacute; laissi les femmes &agrave; la maiethon &agrave; faithe d'la bouanne soupe et souangni du m&ecirc;nage, viyant tch'il' ont prouv&eacute; tch'i' peuvent faithe ch'la mus qu'autcheun homme - et d'laissi ls'hommes continuer comme membres d's'Etats - ch'est-en-tchi, Messieux les L&eacute;gislateurs, n's&eacute;yiz pon &eacute;pe&ucirc;th&eacute;s pour l&eacute; moment - ou-s &ecirc;t' acouo solides dans vouos si&eacute;ges l&eacute;gislatifs!&#148;<p>

J'&eacute;thions-t-i' l'm&ecirc;me r&ecirc;sultat ch&icirc;nquante ans pus tard? J&eacute; n'criyons pon, viyant qu'l&eacute; Pr&eacute;sident d'achteu est l'bouanhomme &agrave; Madanme la D&eacute;put&eacute;e Scott Warren d&eacute; St. Sa&ucirc;veux!&#160;<p>
&nbsp;<p>

<i>Novembre 2001</i><p>

&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="index.html">L'Assembliee d'J&egrave;rriais</a><p>
<li><a href="evenements2001.html">L's &ecirc;ven&eacute;ments d'l'ann&eacute;e 2001 auve l'Assembli&eacute;e d'J&egrave;rriais</a><p>
<li><a href="touonnee2001.html">Eune Tou&ocirc;nn&eacute;e en Lorries</a><p>
<li><a href="annonces.html">Tchiques annonces d&eacute; L'Assembli&eacute;e d'J&egrave;rriais</a><p>
<li><a href="media301.html">Un Commeunitchi &egrave;s m&eacute;dias</a><p>
<li><a href="reglyes.html">R&egrave;gl'yes d&eacute; L'Assembli&eacute;e d'J&egrave;rriais</a><p>
<li><a href="bingo2001.html">Eune s&eacute;th&eacute;e d'B&icirc;ngo &agrave; La Trinn't&eacute;</a><p>
<li><a href="paysanne.html">Eune Danse Paysanne</a><p>
<li><a href="../noue/partya2k.html">Nou&eacute; 2000 - L'Assembli&eacute;e d'J&egrave;rriais</a><p>
<li><a href="jugebree.html">L'Juge Br&eacute;e et ses m&eacute;mouaithes</a><p>
<li><a href="../noue/service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>
<li><a href="../gambie.html">La Gambie</a><p>
<li><a href="../cannada1977.html">Portraits du Cannada</a><p>
<li><a href="../nouormandie1955.html">Un viage en Nouormandie</a><p>
<li><a href="moussieu1979.html">Eune s&eacute;th&eacute;e d&eacute; 'Moussieu et Madanme'</a><p>
<li><a href="rapport1952.html">Rapport des Activit&eacute;s et d's'Affaithes d&eacute; l'Assembli&eacute;e d'J&egrave;rriais duthant l'Ann&eacute;e 1952</a><p>

<li><a href="ass2000.html">L&eacute; J&egrave;rriais est vivant</a><p>
<li><a href="nierbeurre.html">La S&eacute;th&eacute;e d'Ni&egrave;r Beurre</a><p>
<li><a href="cour.html">Visite &agrave; la Cour Rouoyale</a><p>
<li><a href="metchi.html">Tchi m&ecirc;tchi?</a><p>
<li><a href="filmnes.html">Eune S&eacute;th&eacute;e de Filmnes</a><p>
<li><a href="tchestchions.html">Eune S&eacute;th&eacute;e d'Tchestchions</a><p>
<li><a href="../desnair2000.html">Desna&iuml;r en Dg&egrave;rn&eacute;sy 2000</a><p>

</ul>
</FONT>

&nbsp;<p>
&nbsp;<p>

<a href="../index.html" target="_top"><img align=middle src="../pagesjerriaises.jpg" width=600 height=60 border=0 alt="Les Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/assembliee/50ans.html by HTTrack Website Copier/3.x [XR&CO'2014], Tue, 15 Jul 2025 13:36:37 GMT -->
</HTML>
