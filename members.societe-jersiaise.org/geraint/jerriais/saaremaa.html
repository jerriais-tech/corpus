<HTML>

<!-- Mirrored from members.societe-jersiaise.org/geraint/jerriais/saaremaa.html by HTTrack Website Copier/3.x [XR&CO'2014], Tue, 15 Jul 2025 13:59:58 GMT -->
<HEAD>
<TITLE>Saaremaa</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Saaremaa</h2>
<br>
Lettre J&egrave;rriaise Septembre 2004<br></font></center><p><br>
<br>
<br>
J'avons dit &agrave; b&eacute;t&ocirc;t &agrave; l'&Ecirc;t&eacute; mais j'en avons acouo les m&eacute;mouaithes.  Ch'est en tchi &agrave; chutte sa&icirc;son-ch&icirc;n ch'est la cou&ocirc;teunme d&eacute; raconter chein qu'nou-s'a fait duthant les vacanches. Et pouor d&eacute; m&eacute; j'ai 't&eacute; &agrave; p&eacute;daler.<br>
<br>
Conna&icirc;ss'-ous Saaremaa? S'ous &ecirc;tes un supporteux du sport ous avez p't-&ecirc;t' &egrave;rm&egrave;rtchi chu nom parmi les &icirc;les participant &egrave;s Gammes des &Icirc;les.<br>
<br>
Saaremaa est la pus grande &icirc;le d&eacute; l'Estonnie (mais la deuxi&egrave;me pus grande &icirc;le d'la M&eacute; Baltique car l'&icirc;le d&eacute; Gotland est un br&icirc;n pus grande). L'&icirc;le m'suthe dans les trais mille kilom&egrave;tres c&acirc;rr&eacute;s. J&egrave;rri m'suthe chent douze kilom&egrave;tres c&acirc;rr&eacute;s et don Saaremaa est qu&acirc;siment trente fais pus grand qu'J&egrave;rri.<br>
<br>
Mais la popul&acirc;tion d'Saaremaa est &agrave; tchiquechose pr&egrave;s la m&ecirc;me qu'la P&acirc;raisse d&eacute; St. H&eacute;lyi. I' n'y'a pon hardi d'monde mais y'a un tas d'bouais. L'&icirc;le est couv&egrave;rte d&eacute; boua&icirc;s'sies, sustout des boua&icirc;s'sies d'sap&icirc;ns, et la boua&icirc;s'sie a 't&eacute; la pus grande &icirc;ndustrie d'l'&icirc;le - mais achteu nou-s'est &agrave; rencouothagi l'tourisme.<br>
<br>
Duthant les ch&icirc;nquante ans d'l'otchup&acirc;tion Sovi&eacute;tique, Saaremaa 'tait freunm&eacute; &egrave;s v&icirc;siteurs &agrave; cause des bases militaithes qu'les otchupants avaient &ecirc;tablyi l&agrave;-bas. D'pis la f&icirc;n du dgi&ecirc;x-neuvi&egrave;me si&egrave;cl'ye les gens d&eacute; Saaremaa avaient d&ecirc;v'lopp&eacute; l&eacute; tourisme d&eacute; sant&eacute; et d&eacute; spas - sustout auve l&eacute; pit&eacute; m&eacute;d'cinna qu'nou-s'y trouve. Mais au c'menchement d'la Deuxi&egrave;me Dg&egrave;rre Mondiale quand l'Unnion Sovi&eacute;tique otchupit l'Estonnie les h&ocirc;tels et les spas d'la capitale Kuressaare f&ucirc;tent freunm&eacute;s. <br>
<br>
Kuressaare est la seule grande ville d'l'&icirc;le auve la ma&icirc;ntchi d'la popul&acirc;tion.<br>
<br>
Duthant l'otchup&acirc;tion les Sovi&eacute;tiques avaient changi l'nom d'la ville en Kingiseppa tchi 'tait l'nom d'un commeuniste d&eacute; Saaremaa. Mais achteu nou-s'a d&ecirc;changi l'nom et rouv&egrave;rt d's h&ocirc;tels et b&acirc;ti des nouvieaux auve lus bains d'pit&eacute;, lus salles d&eacute; massage au pit&eacute; et pouor autant qu'j'en sache nou-s'y mange du pit&eacute; dans les restaurants d'ches spas &eacute;tout!<br>
<br>
Pouor d&eacute; m&eacute;, j'ai veu assez d'pit&eacute; en p&eacute;dalant par les boua&icirc;s'sies d'&Icirc;le sans v&icirc;siter ches &ecirc;tablyissements-l&agrave;. <br>
<br>
Ch'est mangnifique d&eacute; p&eacute;daler &agrave; Saaremaa pa'ce qu&eacute; l'&icirc;le est pliate coumme eune cr&ecirc;pe et viyant qu'la popul&acirc;tion est si p'tite, i' n'y'a pon hardi d'trafi par les c'm&icirc;ns except&eacute; sus la grand' route entre la ca&ucirc;chie &egrave;s batchieaux et Kuressaare. Mais i' faut r'garder la carte d&eacute; l'&icirc;le pa'ce qu&eacute; seulement eune minnorit&eacute; des rues sont tath&eacute;s. L'restant des c'm&icirc;ns sont des c'm&icirc;ns d'gravi ou d'ponsi - pas seulement les p'tits c'm&icirc;ns mais des grand c'm&icirc;ns &eacute;tout. J&eacute; s'pose qu'i' faut d'ches grands c'm&icirc;ns pouor transporter les ouadg&icirc;ns tchi transportent les bouais abattus - ou autr&eacute;ment i' f&ucirc;tent faits pouor les boulants militaithes. Mais v'l&agrave; tchi donne un &ecirc;ffet coumme nou l'vait dans des films Am&eacute;thitchains quand un boulant tchi p&acirc;sse fait voler un nouage d&eacute; blianc ponsi dans sa houaiche.<br>
<br>
Mais l'trav&egrave;rs des boua&icirc;s'sies y'a des p'tites sentes - et i' faut eune bike &agrave; montangne pouor p&eacute;daler par les tr&eacute;bules et les rotchi&egrave;rs et les r&eacute;chinnes des bouais et l' fanmeux pit&eacute;. Mais i' n'y'a pon d'monts et s'lon l'&ecirc;tat des c'm&icirc;ns ch'est a&icirc;si d'p&eacute;daler. Bein seu qu'nou n'a pon d'mangnifiques veues pa'ce qu&eacute; nou n'peut pon monter et y'a des grands bouais &agrave; touos les bords.<br>
<br>
Mais y'a tout pliein d'choses d'&icirc;nt&eacute;th&ecirc;t &agrave; v&icirc;siter sustout les vi&egrave;rs moul&icirc;ns en bouais ch&icirc;n et l&agrave; par les c'm&icirc;ns. Saaremaa a des vielles &eacute;glyises Luth&eacute;riennes et Orthodoxes, des pouquelayes et des c&acirc;tchieaux, des fortific&acirc;tions en t&egrave;rre, et, et des pi&egrave;rres sacr&eacute;es qu'les pa&iuml;ens soulaient louangi. En &ecirc;ffet y'a des pi&egrave;rres partout, et ch'est bein bizarre d&eacute; trouver un grand p&egrave;rron, grande coumme eune ma&icirc;son, au mitan d'la for&ecirc;t. Ch'est en tchi les rivi&eacute;thes d&eacute; gliaiche tch'avaient couv&egrave;rt l'&icirc;le pendant l'&Acirc;ge d&eacute; Gliaiche avaient la&icirc;ssi dri&eacute;the des gros blios ronds d'grannit et les bouais ont pouss&eacute; d'pis. L&eacute; pus grand d'ches p&egrave;rrons a eune &ecirc;tchelle qu'nou peut gr&icirc;mper amont pouor s'm&acirc;ter sus l'haut &agrave; seule f&icirc;n d'&egrave;rgarder les bouais &agrave; l'entou. I' n'y'a pon d'monts mais y'a d'ches rotchi&egrave;rs - et pis y'a les fanmeuses falaises.<br>
<br>
Tout l'monde &agrave; Saaremaa dit qu'i' faut v&icirc;siter les falaises au Nord d'l'&icirc;le. Coumme j'l'ai d&ecirc;j&agrave; dit, l'&icirc;le d&eacute; Saaremaa est pliate coumme eune plianche et nou peut p&eacute;daler amont l&eacute; c'm&icirc;n tchi m&egrave;ne au haut des falaises d&eacute; Saaremaa sans changi d'vitesse. Pouor d&eacute; m&eacute;, des falaises d&eacute; v&icirc;ngt m&egrave;tres qu'nou pou&ocirc;rrait gr&icirc;mper sus auve l'a&icirc;gue d'eune &ecirc;tchelle n&eacute; m&eacute;thitent dg&eacute;the d'&ecirc;t' app'l&eacute;es des falaises &#150; en &ecirc;ffet, i' sont bein na&iuml;ces mais nou n'pou&ocirc;rrait pon dithe qu'i' sont spectatchulaithes, valet.<br>
<br>
L'aut' chose qu'nou-s-est s'pos&eacute; d'v&icirc;siter &agrave; Saaremaa est vra&icirc;nment pus int&eacute;r&ecirc;ssante &#150; ch'est un grand crat&eacute;the d&eacute; m&eacute;t&eacute;orite pr&eacute;historique. D&eacute; d'houors chenna r'sembl'ye pus ou mains &agrave; La Hougue Bie &#150; eune grande hougue boua&icirc;sie. Mais quand nou monte nou peut r'garder bas et vaie l'grand crat&eacute;the. Nou peut d'valler dans l'crat&eacute;the et au fond y'a eune mathe &#150; toute ronde o&ugrave;'est qu'l'&ecirc;taile tchiyante avait tch&eacute;e. Sans doute chu rotchi du ciel &eacute;thait &ecirc;cliatchi un tas d'pit&eacute; sans &ecirc;t' trop m&eacute;d'cinna.<br>
<br>
J'peux r'qu&eacute;mander eune vacanche &agrave; p&eacute;daler &agrave; Saaremaa, mais m&ecirc;fi'ous des m&eacute;t&eacute;orites!<br>
<br>
<br>
<i><a href="jerpoem.html">Geraint Jennings</a></i><br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="bike.html">La Bike</a><p>
<li><a href="thames.html">Un r&ecirc;ve &agrave; la Rivi&eacute;the d&eacute; Londres</><p>
<li><a href="iles.html">Les &Icirc;les d'la Manche</a><p>
<li><a href="vannin.html">L'&Icirc;le d&eacute; Man</a><p>
<li><a href="dublin.html">Eune Tou&ocirc;nn&eacute;e &agrave; Dublin</a><p>
<li><a href="paysgallo2.html">Au Pays Gallo</a><p>
<li><a href="picardie.html">Eune Tou&ocirc;nn&eacute;e en Picardie et Ouallonnie</a><p>
<li><a href="bastchais.html">Au Pays Bastchais</a><p>
<li><a href="chicago.html">Les J&egrave;rriais &agrave; Chicago</a><p>
<li><a href="gambie.html">La Gambie</a><p>
<li><a href="australiaday.html">L&eacute; Jour d'l'Australie</a><p>
<li><a href="nouvelle_zelande.html">En Nouvelle Z&eacute;lande</a><p>
<li><a href="japounnais.html">Les Japounnais</a><p>


</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/saaremaa.html by HTTrack Website Copier/3.x [XR&CO'2014], Tue, 15 Jul 2025 13:59:58 GMT -->
</HTML>
