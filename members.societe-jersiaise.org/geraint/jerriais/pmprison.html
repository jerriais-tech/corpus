<HTML>
<HEAD>
<TITLE>Un M&ecirc;lange &agrave; La Prison</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Un M&ecirc;lange &agrave; La Prison</h2>
Ph'lip Envisage d&eacute; Droles d&eacute; Choses<br></font></center><p><br>

Moussieu l'Editeu,<br>
<br>
J'ai fini mes patates, avec l'aide de man fils, l&eacute; Bram, et j'ai fait si bein que j'n'ai autchune peux &agrave;ch'teu d&eacute; vaie l&eacute; Sergent d&eacute; Justice entrer dans man bel. J'avais id&eacute;e d'en garder une vingtaine d&eacute; p&egrave;rques pour s'menche mais, aupr&egrave;s tout, quand nou-s a un fils ch'est tr&eacute;jous pr&ecirc;t &agrave; vos vendre chein tchi vos faut &agrave; cr&eacute;dit, en esp&eacute;thance qu&eacute; nou l&eacute; r'paietha tchique jour, pourtchi s'g&eacute;ner?<br>
<br>
Etant pour la preunmi&eacute; fais pour des ann&eacute;es en pouchette apr&egrave;s la saison, la Merrienne dit qu&eacute; j'd&eacute;v'thaimes prendre des vacances, et hier au s&eacute; ou sugg&eacute;thit que j'ithaimes en <a href="dgernesy.html">Djern&eacute;zi</a> pour tchinze jours. 'J'ai tchiques pathens la' ou s'fit 'epis eune vielle cou&ocirc;sine, du bord d&eacute; ma m&egrave;the, tchi d'meuthe au Tort&eacute;va. Y'a d's ann&eacute;es qu&eacute; j'n'l'ai pas veue et sans doute ou s'sait bein contente d'une visite.'<br>
<br>
'J'ai tr&eacute;jous ou&iuml;' j'li dis 'qu&eacute; n'y'a ni homme ni femme dans l'district du Tort&eacute;va tchi n'a pas la t&ecirc;te cratchie. Mais j'n'm'en vais pas dischuter chenna. L&eacute; fait est qu&eacute; j'n'ithai pas en Djern&eacute;zi et qu'si tu'y vais ch&eacute; s'sa toute seul.'<br>
<br>
'Ch'est dr&ocirc;le, Ph'lip' ou s'fit, 'qu&eacute; tu n'as jamais aim&eacute; les Djern&eacute;siais.'<br>
<br>
'Ch'n'est pas dr&ocirc;le du tout' j'li dis. 'Un bouon J&egrave;rriais n'a jamais aim&eacute; les Djern&eacute;siais.'<br>
<br>
'Mais pourtchi?' ou d'mandit. 'Ch'n'est pas raisonablye. Aupr&egrave;s tout j&eacute; v'nons tout d'la m&ecirc;me raichine.'<br>
<br>
'J'n'ai jamais creu chenna' j'li dis 'et jamais j'n'l&eacute; craithai. Les gens des deux iles sont tout-&agrave;-fait diff&eacute;thents. L&ucirc;s vaques, les laies b&ecirc;tes, sont diff&eacute;thentes, et en Djern&eacute;zi ch'est partout des s&eacute;rres et des fichus <a href="tonmates.html">tomates</a>. La <a href="gdfrouoyale.html">Royale</a> est J&egrave;rriaise et n'peut pas craitre en Djern&eacute;zi, et tchiquefais nou peut marchi des milles sans trouver une seule auberge. Au dinmanche i'sont toutes freunm&eacute;es et un J&egrave;rriais tch'a l'malheur de s'trouver l&agrave; peut crever d's&eacute;. Epis tu voudrais m'dithe qu&eacute; ch't'ile-l&agrave; est civilis&eacute;e!'<br>
<br>
La Merrienne vit bein qu'ou n'g&acirc;gnait rein d'continuer et ou changi d'sujet, voulant saver si j'liut dans la 'Post' des t&ecirc;rriblyes conditions &agrave; la Prison.<br>
<br>
'Si nou peut craithe l&eacute; Sieur Baal' ou dit 'n'y'a pas d'run pour touos ches malfaiteurs tchi sont l&agrave; et i'faudra b&eacute;t&ocirc;t b&acirc;ti une neuve prison. Chenna m'&ecirc;tonne grandement, car l&eacute; S&eacute;nateur <a href="jjlemarquand.html">J.J.</a> avait dit qu&eacute; les membres de la Police Salari&eacute;e n'taient qu&eacute; d's amateurs, et n'savaient pas comment faithe l&ucirc;s djobbe.'<br>
<br>
J'li dis qu&eacute; l'Senateur d&eacute;v'thait saver que la grande m&acirc;jorit&eacute; des prisonniers sont arr&eacute;t&eacute;s, en preunmi&eacute; lieu, par la police Salari&eacute;e.<br>
<br>
'I faut admettre qu&eacute; ch'est un dr&ocirc;le d&eacute; moussieu' ou dit. 'Par exemplye, as-tu ou&iuml; tch'i n'est pas trop seux de s&eacute; r'porter candidat au mais d'novembre? Ch'est la Liza tchi m'disait chenna ch't'arlev&eacute;e. Accordant &agrave; lyi i's'en va abandonner la politique et s'mettre &agrave; &eacute;tudier raide pour p&acirc;sser pour Avocat.'<br>
<br>
'Nous a ou&iuml; chenna p&ucirc;s d'une fais' j'li dis 'mais chutte fais ch'est p't'&ecirc;t'e vrai. Ch'n'est pas un mousse, tu sais Merrienne et s'il a r&eacute;ellement id&eacute;e d'&ecirc;t'e Avocat, il est grand temps tchi s'mette en travas. Dans m'n id&eacute;e i'f'thait un raide bouon Avocat et s'il avait c'menchi y'a m&ecirc;me une djaizaine d'ann&eacute;es, il &eacute;thait, sans autchune doute, une bouonne pratique anniet. Mais quand l'temps vint i'print l'mauvais d&eacute;tou.'<br>
<br>
'Ch'n'est pas l'preunmi&eacute; tch'a fait chenna,' ou dit 'mais &ecirc;coute, Ph'lip, tch&egrave;squ'i's'en va s'arriver &agrave; la Prison?' Absol&ucirc;ment, ch'n'est pas vrai tch'i's'en vont m&ecirc;ler les hommes avec les femmes?'<br>
<br>
'Ch'n'est pas hardi probablye' j'li dis 'car si ch'tait d'm&ecirc;me y'&eacute;thait p&ucirc;s d'malfacteurs qu&eacute; jamais. Touos ches reintchiv&acirc;les qu'nou trouve dans la Colom'thie au s&eacute; s'm'tt'raient &agrave; capuchi des policemans et i'trouv'thaient d'la compagnie &agrave; l&ucirc;s go&ucirc;t dans la prison et p&ucirc;s tard i'faudrait p&ucirc;s d'bers et p&ucirc;s d'noces au Cr&egrave;che. Ch'est une chose bein s&eacute;rieuse, Merrienne, et j'm'&ecirc;tonne pas qu&eacute; l'Sieur Baal n&eacute; peut pas dormi d'ni&egrave;t. J'n'ai qu'une suggestion &agrave; faithe, et ch'est d'envier tout chu peltas-l&agrave; en Djern&eacute;zi.'<br>
<br>
'Tu'en fais une risel&eacute;e, Ph'lip' ou dit 'et &agrave; t'n &acirc;ge tu d&eacute;v'thais aver p&ucirc;s d'avis. Mets-t&eacute; dans la position de chu pou&ocirc;rre Pr&eacute;sident, car il est hardi &agrave; pliandre.'<br>
<br>
'P't-&ecirc;t'e bein, ma vielle,' j'li dis 'mais n'oublie pas tch'i' n'fut pas forchi de s'mettre candidat pour l's <a href="etats.html">Etats</a>, et, &eacute;tant l&agrave;, i'faut tch'i faiche autchunne djobbe tchi s'pr&eacute;sente. Quant &agrave; m&eacute;, autchun homme tchi veur &ecirc;t'e membre d&eacute; l'Assembli&eacute;e au jour d'anniet d&eacute;v'thait aver sa t&ecirc;te examin&eacute;e par un v&eacute;t&ecirc;rinaithe. Auvec chenna, nou n'voudrait pas dithe que n'y a pas d'bouonnes gens dans la chambre au moment , mais y'en a trop d'l'autre sorte. Chein qu&eacute; j'voudrais saver, m&eacute;, ch'est ch&egrave;sque nos Ind&eacute;pendants sont en faisant ches jours. Nou n'en entend pas grand'chose et j'n'crais pas qu'ch'est un bouon signe, mais nou n'voudrait pas craithe tch'i c'menchement d&eacute;j&agrave; &agrave; l&ucirc;s d&eacute;couothagi.'<br>
<br>
'J'n'en s'sais pas &ecirc;tonn&eacute;e s&ucirc;s un sens' ou dit 'mais i'sont p't'&ecirc;t'e comme les taupes, tchi travaillent souos t&ecirc;rre. La Liza, tchi sait tout et p&ucirc;s qu'tout, et tch'invente quand ou n'sait rein, est ocquo seuze que j'v&ecirc;rrons un mio d'r&eacute;muage dans la praisse, et que l'M&acirc;jeur, pour iun, est seux d'&ecirc;t'e opp&ocirc;s&eacute;.'<br>
<br>
'Et tch&egrave;squ'i' s'en va l'opp&ocirc;ser?'<br>
<br>
'Ou n'sait pas ocquo, mais ou p&acirc;sle ocquo d&eacute; Percy L'M&acirc;suthi, ou, s'i' n'veur pas, d&eacute; yun d'nos Chent'nyis. Quand tu v&ecirc;rras l'M&acirc;jeur, tu d&eacute;v'thais l'mettre s&ucirc;s ses gardes.'<br>
<br>
'Et' j'li dis ' quand tu v&ecirc;rras la Liza, tu d&eacute;v'thais li dithe d&eacute; taithe sa becque. Tu m'dithas p't-&ecirc;t'e que ch'est la djobbe &agrave; s'n homme, mais l&eacute; pou&ocirc;re Bram pou&ocirc;rrait aussi bein t&acirc;chi d'emp&eacute;chi la m&eacute; d'monter. J'i'sais bein m&eacute;, car j'avais &ecirc;prouv&eacute; pour un temps, mais j'fus forchi d'abandonner l'affaithe.'<br>
<br>
La Merrienne n'aimait pas chenna, Moussieu, et ou m'donnit un sale r'gard et p't-&ecirc;t'e qu&eacute; j'l'm&eacute;thitais car, apr&egrave;s tout , si la Providence n'avait pas donn&eacute; d'langue &egrave;s femmes, i'n'pou&ocirc;rraient pas s'en faithe servi, et i'faut admettre qu'une vie avec une femme tchi n'pouvait pas dithe un mot ne s'sait pas bein agr&eacute;ablye. La seule chose est que la langue n'&eacute;thait pas deu &ecirc;t'e fabritchie si longue!<br>

<br>
<i><a href="lebrocq.html">PH'LIP</a><br>
11/6/1960<br></i>
<br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmjuge.html">L&eacute; Juge d&eacute; La P'tite Cour</a><p>
<li><a href="crinme.html">L&eacute; cr&icirc;nme et la louai</a><p>
<li><a href="gdfgiff2.html">Man Papa Giffard</a><p>
<li><a href="reminiscences.html">Reminiscences</a><p>
<li><a href="adlmrat.html">As-tu payi ton r&acirc;t?</a><p>
<li><a href="mancrime.html">Man Crime</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
