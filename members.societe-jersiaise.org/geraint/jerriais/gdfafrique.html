<HTML>

<!-- Mirrored from members.societe-jersiaise.org/geraint/jerriais/gdfafrique.html by HTTrack Website Copier/3.x [XR&CO'2014], Tue, 15 Jul 2025 13:48:07 GMT -->
<HEAD>
<TITLE>En Afrique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Afrique</h2></font></center><p>

<font size="-1"><i>Nairobi, Kenya,<br/>
Afrique de l'Est.<br/>
L&eacute; 19 d'octobre, 1968.<br/></i></font>
<br/>
Moussieu l'R&eacute;dacteu,<br/>
<br/>
D&eacute;pis qu'les gens viagent souvent d'pays en pays, nou peut m&ecirc;me dithe pus souvent qu'les <a href="st_ouen.html">St. Ou&euml;nnais</a> allaient &agrave; Gou&ocirc;rray ou qu'les J&egrave;rriais allaient en <a href="dgernesy.html">Dg&egrave;rn&eacute;sy</a> quand j'tais mousse, nou n'sait janmais tch'est qu'nou s'en va rencontrer tchi conna&icirc;t tchitchun qu'nou conna&icirc;t &eacute;tout. L'aut' jour j'allis v&icirc;siter eune &ecirc;cole tch'est maint&icirc;nse par <a href="gdfsalut.html">L'Arm&eacute;e du Salut</a> pour souangni et &icirc;nstruithe l's &ecirc;fants du va&icirc;sinn&eacute; tchi sont afflyigis, et ieune des jannes filles tchi s&eacute; sont vou&eacute;e &agrave; l'oeuvre du salut, et tchi travaillent-l&agrave;, m&eacute; d'mandit si j'tais d'J&egrave;rri. J'l&icirc; dis qu'oui, et j'li d'mandis comment qu'ou' l'avait d'vinn&eacute;. &quot;Par vouot' nom!&quot; ou m'dit. En conv&egrave;rsation, j'd&ecirc;couvris qu'oulle avait d'meuth&eacute; un &ecirc;t&eacute; au Mont Mado siez eune fanmile Angliaiche tch'a nom St. John, et qu'ou' conna&icirc;t tout &agrave; fait bein mes bouans anm&icirc;ns Stanley et Elsie Amy et qu'oulle allait souvent &agrave; lus boutique. Ou' m'dit tch'il' 'taient si charmants qu'oulle aimait bein &agrave; y'aller, et qu'ou' savait bein tch'il allaient la tchitter &agrave; Nou&eacute; pass&eacute;. Ch'est eune janne fille d&eacute; siex pids d'haut tch'a nom Beth et j'&ocirc;se craithe qu&eacute; l's anm&icirc;ns Amy s'&egrave;rsouveindront bein d'lyi quand i' li&ecirc;sont chutte lettre ich&icirc;n! Ch'n'est-i' pon r'm&egrave;rquabl'ye que j'rencontris chutte janne fille-l&agrave; en Afrique?<br/>
<br/>
Ch'est un pays &icirc;nt&eacute;r&ecirc;ssant, ch't&icirc;-chin, et un bieau pays. en r'gardant par la f'n&ecirc;tre siez l'M&acirc;jeur Arthur L'Feuvre, o&ugrave;'est qu&eacute; j'sis &agrave; vouos &eacute;crithe chennech&icirc;n, j'vai des belles flieurs d&eacute; toutes les sortes et d'toutes les couleurs. j&eacute; n'pouorrais pon c'menchi &agrave; vouos les nommer car j&eacute; n'm'y r'connais pon fort, entou&ocirc;rre les flieurs, mais y'a un p'tit bouais, &agrave; bein pr&egrave;s grand comme les palmes l&eacute; long d'La Route du Mathais &agrave; St. Ou&euml;n, tch'a nom &quot;Hi&egrave;r, aniet et &agrave; janmais!&quot; Il est pliein d'belles petites blianches, bliues et pourpres flieurs tchi sentent &agrave; bouan - qu&acirc;si comme du jasm&icirc;n, mais pus fort.<br/>
<br/>
Dans les rues d'la ville, ch'est &icirc;nt&eacute;r&ecirc;ssant d'vaie l's Afritchains d'diff&eacute;thentes tribus. Les femmes du Kikuyu mettent eune d&eacute;mi&eacute;-douzaine d&eacute; melles grandes comme des br&acirc;celets &agrave; pendre d&eacute; chaque ouothelle, et des robes d&eacute; toutes les couleurs tchi d'valent jusqu'&egrave;s pids. La robe &quot;mini&quot; n'est pon populaithe ich&icirc;n. L's hommes et les femmes d&eacute; la tribu Masai sont hauts et m&icirc;nces et marchent ordgilleusement comme si la terre lus appartenait. Les femmes H&icirc;ndou sont belles et m&icirc;nces quandi tch'i' sont jannes, mais i' prannent du paids en vieillissant. I' marchent draites comme des pitchets dans lus belles robes d&eacute; souaie.<br/>
<br/>
L'aut' jour j'tais dans L'Par National d&eacute; Nairobi o&ugrave;'est qu'les b&ecirc;tes sauvages et f&eacute;roces ont lus d'meuthes. Nou-s-y va dans eune beusse ou dans un moto et il est d'fendu d'en sorti s&eacute;non o&ugrave;'est qu'nou va vaie les hippopot&acirc;mes dans la rivi&eacute;the. quand nou vait les lions et les &quot;gu&eacute;pards&quot; par c'm&icirc;ns nou peut bein comprendre pour tch'est qu'nou-s-est mus &agrave; l'abri dans eune vouaituthe qu'&agrave; marchi parmi ieux! Y'a des marmo&ucirc;sets d'pus d'eune sorte &eacute;tout. I' sont tchuthieurs, et quand i' veinnent l&eacute; tou du moto i' faut garder les f'n&ecirc;tres  freunm&eacute;e car il' ont les d&eacute;s longs - et les bras &eacute;tout - et i' ram&acirc;s'saient autcheune chose tch'est d'amain. Viy'ous eune femme cou&ocirc;rre souotre eune douzaine d&eacute; ieux pour &ecirc;prouver &agrave; r'prendre possession d'sa bourse? V'la tchi gr&icirc;mpe amont les bouais auve pids, coues et mains, et i' sautent comme des critchets d'branque en branque!<br/>
<br/>
J'tions eune douzaine d&eacute; motos arr&ecirc;t&eacute;s &agrave; c&ocirc;t&eacute; d'une fanmile d&eacute; quatre &quot;gu&eacute;pards&quot; (&quot;cheetahs&quot; en Angliais), et il' 'taient enjouard&eacute;s comme des p'tits cats. I' montaient sus l&eacute; d'vant et d'dri&eacute;ethe des motos et r'sautaient bas et lus muchaient dri&eacute;the l&eacute; pr&eacute;chain moto. Nou-s-&eacute;thait dit tch'il' 'taient &agrave; jouer &agrave; muchi comme nou fa&icirc;sait comme mousses! I' n'y avait autcheun dangi auve les f'n&ecirc;tres freunm&eacute;es. Un p'tit pus liain, &agrave; l'&acirc;cart, la m&eacute;the 'tait ass&icirc;se dans l'h&egrave;rbe &agrave; san tout seu, l&eacute; co alouangni et la t&ecirc;te en l'air, et ou' r'gardait alentou d'lyi sans arr&ecirc;t. Ch'tait contre l&eacute; s&eacute; - l'temps tch'i' r'gardent pour lus souper, et ch'est seux qu'oulle avait ch'l&agrave; dans l'id&eacute;e quandi qu'ou' laissait les jannes jouarder. quand j'tchitt&icirc;nmes chutte pliaiche-l&agrave;, j'n'avions pon 't&eacute; bein liain quand j'app&egrave;rcheunmes eune janne gazelle toute seule. J'm&eacute; sis d'mand&eacute; bein des fais d'pis s'ou' fut l'souper d'ches &quot;gu&eacute;pards&quot;-l&agrave;!<br/>
<br/>
Tchique temps d'vant j'avions pass&eacute; &agrave; c&ocirc;t&eacute; d'une autruche ass&icirc;se &agrave; couer ses oeufs. L'autruche n&eacute; fait pon d'nid - l's oeufs sont bas sus l'h&egrave;rbe. Appathemment, ou' n'pouvait pon les couvri tous car y'en avait eune d&eacute;mi&eacute;-douzaine en veue l'tou d'lyi. Il' 'taient bliancs, et gros comme des cocannettes! Iun d'ches'l&agrave; emplyi&eacute;thait eune grand' c&acirc;ssetr&ocirc;le. Ass&icirc;se sus ses oeufs san long co m'ttait sa t&ecirc;te au niv&eacute; d'la f'n&ecirc;tre du moto. En r'passant par-l&agrave; en r'v&eacute;nant, j'nouos app&egrave;rcheunmes qu&eacute; ch'tait l'm&acirc;le tch'&eacute;tait &agrave; garder l's oeufs cauds! Un moussieu tchi s'y r'conna&icirc;t nouos d&icirc;t qu&eacute; dans les fanmiles d'autruches l&eacute; m&acirc;le prend san tou &agrave; couer l's oeufs!<br/>
<br/>
<i><a href="lefeuvre.html">George d'La Forge</a></i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfafrique1.html">En Afrique!</a><p>
<li><a href="gdfafrique2.html">En Afrique!</a><p>
<li><a href="gdfafrique3.html">En Afrique!</a><p>
<li><a href="gdfafrique4.html">En Afrique!</a><p>
<li><a href="gdfegypte.html">George d'La Forge en &Ecirc;gypte</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="fanmail.html">A Fanmail Letter For Ph'lip From The African Jungle</a><p>
<li><a href="assembliee/afrique1974.html">Portraits sus l'Sud d'l'Afrique</a><p>
<li><a href="gdfrhino.html">Les d'vis du Bouan'homme George</a><p>
<li><a href="neuches.html">Eune p&eacute;tite pi&egrave;che pour la r&eacute;ception d'neuches</a><p>
<li><a href="gambie.html">La Gambie</a><p>
<li> <a href="cap.html">L&eacute; Cap</a><p>
<li><a href="cont.html">L&eacute; D&eacute;part du Contingent J&egrave;rriais pour l&eacute; Transvaal</a><p>
<li><a href="gdftete.html">T&ecirc;te-&agrave;-t&ecirc;te</a><p>
<li><a href="elephant2.html">Un &Ecirc;l&eacute;phant</a><p>
<li><a href="girafe.html">Girafe</a><p>
<li><a href="elephant3.html">L&eacute; P'tit &Ecirc;l&eacute;phant</a><p>
<li><a href="crocodile_jkannand.html">Crocodile</a><p>
<li><a href="pmcentralafrica.html">Merrienne writes to Central Africa</a><p>
<li><a href="gdftou1.html">En fa&icirc;thant l'tou du monde...</a><p>
<li><a href="gdftou2.html">En fa&icirc;thant l'tou du monde...</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/gdfafrique.html by HTTrack Website Copier/3.x [XR&CO'2014], Tue, 15 Jul 2025 13:48:07 GMT -->
</HTML>
