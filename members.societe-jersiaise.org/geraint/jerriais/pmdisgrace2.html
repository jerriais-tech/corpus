<HTML>

<!-- Mirrored from members.societe-jersiaise.org/geraint/jerriais/pmdisgrace2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip en disgrace</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip en disgrace</h2></font></center><p>

<br>
<I>&Agrave; Portinf&eacute;, Saint Ou.</I><br>
<I>Jeudi au s&eacute;.</I><br><br>
Moussieu l'Editeu,<br><br>

Le pou&ocirc;re vi&egrave;r Ph'lip est en disgr&acirc;ce, et pourtant i' n'peut pas vaie tch&egrave;squ'il a fait d'ma.<br><br>
Pour vos explitchi. La s'maine p&acirc;ss&eacute;e ma femme me dit qu'&agrave; l'&acirc;ge qu'oulle avait ou criyait tch'il 'tait temps qu'oulle e&ucirc;sse une servante, "car" oulle &agrave;jouotit, "avec mes rhoumatices je n'peux pas faithe le travas d'la maison sans aide".<br><br>
J'approuvis de ch't'id&eacute;e-l&agrave;, et deux jours apr&egrave;s une jeune fille de dans les djais-sept &agrave; djais-huit ans fut engagie et qu'menchi san travas. La hardelle me pliaisait bein, et quand, dans la matin&eacute;e du traisi&egrave;me jour, ou me d'mandit s'ou pouvait se r'p&ocirc;ser pour tchiques minutes, car ou 'tait l&acirc;ss&eacute;e, j'la prins s&ucirc;s mes g'nors et ou n'fit, autchune objection. Tout &eacute;thait 't&eacute; bein si la Merrienne n'avait pas entr&eacute; soudainement, sans nos donner autchun avertissement. La pou&ocirc;re fille en entendit de p&ucirc;s d'une sorte devant pouver ram&acirc;sser ses effets et fichi san camp. Epis la bouonnefemme m'en chantit pour une bouonne djais minutes. Ou m'traitit de touos les vices, et &eacute;thait sans doute continu&eacute; p&ucirc;s longtemps sinon qu'ou vint au but d'haleine, et j'eus une chance de me d'fendre.<br><br>
J'li dis que viyant qu'la pou&ocirc;re fille voulait se r'p&ocirc;ser tchiques minutes je l'avais prinse s&ucirc;s
mes g'nors hors de sympathie, et ch'tait tout.<br><br>
&quot;Oh! ch'est d'm&ecirc;me,&quot; ou s'fit, &quot;et si, un bieau matin, tu'avais entr&eacute; et trouv&eacute;
un jeune domestique s&ucirc;s mes g'nors, tch&egrave;sque tu'&eacute;thais fait?&quot;<br><br>
&quot;J'li &eacute;thais souhait&eacute; jouaie,&quot; j'li dis, &quot;et j'vos &eacute;thais laissis trantchille.&quot;<br><br>
&Agrave; ch'teu', Moussieu, ou pou&ocirc;rrez comprendre que l'pou&ocirc;re Ph'lip est drait dans l'fond d'la c&acirc;sse &agrave; tchan. La Merrienne ne m'a pas dit une pathole pour deux jours, et de niet ou m'tou&ocirc;ne le dos. Mais oulle a engagi une autre servante, une gr&ocirc;sse femme d'au mains septante ans, tch'a tu&eacute; trais hommes et est ocquo &agrave; r'garder pour un autre. Ou n'veindra pas se r'p&ocirc;ser s&ucirc;s mes g'nors, chette-l&agrave;!<br><br>
Hi&egrave;r matin, l&eacute; Francis Le Ruez vint m'vaie, et j'en n'tais bein content, car ch'est yun des
raide bouons gar&ccedil;ons que j'aie connu dans l'couothant d'ma longue vie. Il avait 't&eacute; au &quot;Dairy Show&quot; avec plusieurs autres J&ecirc;rriais, et i' 'taient tous d'opinion que les juges (des Angliais) n'savaient pas l&ucirc;s djobbe. P&ucirc;s tard dans la s'maine, ils avaient tous fait une longue tou&ocirc;n&eacute;e pour vaie des gens tchi gardent des j&ecirc;rriaises, et l'impression tch'ils en e&ucirc;tent ch'tait qe les raide bouons pi&eacute;chots 'taient bein rares, la grand m&acirc;jorit&eacute; ayant des pi&eacute;chots d&ecirc;spendus. I' r'vintent en J&ecirc;rri tout &agrave; fait satisfaits que bein p'tit des chents b&ecirc;tes tch'ils avaient veu &eacute;thaient g&acirc;gni m&ecirc;me un prix d'p&acirc;raisse en J&ecirc;rri.<br><br>
Le Comit&eacute; des Travaux Publics r'est dans les nouvelles, car sans consulter autchune personne que yeux-m&ecirc;mes - une habitude tch'ils &eacute;thaient deu abandonn&eacute; apr&egrave;s le fiasco du <a href="royal_square.html">Vi&egrave;r Marchi</a> - ils ont d&eacute;cid&eacute; de faithe de grands changements dans le grand marchi. Les bouochi&egrave;rs et d'autres ont protest&eacute;, mais, &agrave; ch'qui pathait, sans r'sultat, et chutte fais le Comit&eacute; s'en va faithe les changements sans crainte d'opp&ocirc;sition. Au moment nou n'comprend pas exactement tch&egrave;squ'est l&ucirc;s id&eacute;e, mais i' faut esp&eacute;ther tch'i' savent chein tch'i' font.<br><br>
Quant &egrave;s &ecirc;lections, l&eacute; Sieur Syvret n'a pas yeu d'opp&ocirc;sition pour Chantgni &agrave;
<a href="st_louothains.html">Saint Louothains</a> et l'Fred du Feu &agrave; bein battu l'Sieur de Faye dans l'&ecirc;lection pour un Juge samedi l'arlev&eacute;e. Y'a des gens tchi craient que l'Bill Perchard pou&ocirc;rrait aver un djobbe &agrave; se r'trouver r&eacute;-&eacute;lu &agrave; un an d'ichin quand y'&eacute;tha une &ecirc;lection partout l'Ile pour chouaisi quatre S&eacute;nateurs. Pour un an il est bein, mais dans une &ecirc;lection g&eacute;n&eacute;rale, avec p't'&ecirc;tre sept ou huit candidates, ou meme p&ucirc;s, autchune chose pou&ocirc;rrait s'arriver. Enfin, ch'est d'm&ecirc;me dans la politique quand nou-s-a tchiquefais veu de bein dr&ocirc;les d&eacute; r'sultats. J'ai d&eacute;j&agrave; ou&iuml; de trais D&eacute;put&eacute;s tchi voudraient p't'&ecirc;tre monter un mio p&ucirc;s haut l'ann&eacute;e tchi veint.<br><br>
J'ai liut avec grand pliaisi qu'une vraie for&ecirc;t d'bouais s'en va &ecirc;tre pliant&eacute;e &agrave; Ni&egrave;rmont. Ch'est un signe que y'a ocquo des hommes en J&ecirc;rri tchi sont en faveur non seulement de pr&ecirc;server mais actuellement de v'nin &agrave; l'aide de la natuthe, en emb&eacute;llissant ses bieaut&eacute;s.<br><br>
Une dr&ocirc;le d'affaithe d'la mort de chais deux couochons dans l'couothant d'la travers&eacute;e de J&ecirc;rri &agrave; l'Angli&eacute;t&eacute;rre. Nou pou&ocirc;rra en saver p&ucirc;s long b&eacute;t&ocirc;t, mais j'avais tr&eacute;jous creu qu'un couochon n'tait pas un anima que nou pouvait consid&eacute;ther d&eacute;licat. I' s'peut avec chonna ,que les pou&ocirc;res b&ecirc;tes avaient 't&eacute; si malades en faisant l'trajet tch'ils avaient succomb&eacute;, comme j'fus bein pr&egrave;s d'faithe y'a bein d's ann&eacute;es quand le vi&egrave;r Ibex print p&ucirc;s d'quatre heuthes d'vant arriver en <a href="dgernesy.html">Dj&egrave;rn&eacute;si</a>. J'me r'souveins que j'p&acirc;ssi la maintchi du temps &agrave; dithe mes pri&egrave;thes, et que p't'&ecirc;tre chonna m'gardit en vie mais nou n'peut pas craithe que chu r'm&egrave;de-l&agrave; s'applique &agrave; des animaux si inf&eacute;rieurs comme des couochons.<br><br>
Par les chiffres que nou-s-a veu s&ucirc;s la gazette les fermiers ont fait raide bein avec l&ucirc;s patates
ch't ann&eacute;e et y'a toute esp&eacute;thance que l'ann&eacute;e tchi veint la saison s'sa bouonne &eacute;tout. Au moment ch'est les br&eacute;colis tchi sont export&eacute;s et les prix n'pathaissent pas tant pi&egrave;the. Dans les circonstances ch'n'est pas &eacute;tonnant que d'bouonnes fermes &agrave; louer sont &eacute;carces et que les louages d'mand&eacute;s n&eacute; sont pas trais ou quatre louis la vr&eacute;gie comme dans man jeune temps. Quand-m&ecirc;me, nou-s-est content d'vaie que parmi nos jeunes fermiers y'en a tchi n'ont pas d'peux de chein tchi l's attend dans les jours &agrave; v'nin. Y'a, par exemplye, le fils au Jack Rond&eacute;, tchi veint de mathier la fille &agrave; Edgar Mouothant, et tchi prend la ferme des P'tits Canons tandis que san p&egrave;the se r'tithe au Haut d'l'Orme tout pr&egrave;s. En v'la yun tchi ne f'tha jamais banq'route. Quand au Edgar Mouothant, ch'est l'traisi&egrave;me mathiage ch't ann&eacute;e dans sa
famille.<br><br>
&Agrave; ch'teu', Moussieu, assez pour agniet et toutes les bouonnes chances.<br><br>
<a href="lebrocq.html">Ph'lip</a><br><br>
<br><BR>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>

    <li><a href="ptiteservante.html">La P'tite S&egrave;rvante</a></li>
<li><a href="nennemerdgitte.html">La Viele Nenn&eacute; et sa Merdgitte</a><p>

</UL>
</FONT>
<br>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmdisgrace2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>
