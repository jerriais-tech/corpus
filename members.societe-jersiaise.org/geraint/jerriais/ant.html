<HTML>

<!-- Mirrored from members.societe-jersiaise.org/geraint/jerriais/ant.html by HTTrack Website Copier/3.x [XR&CO'2014], Tue, 15 Jul 2025 14:04:16 GMT -->
<HEAD>
<TITLE>Une Rime en "Ant"</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<CENTER><font color="#215e21"><h2>Une Rime en "Ant"</h2></font></CENTER><p>
&nbsp;<p>
<CENTER><TABLE><TR><TD>
<P>Certains p&acirc;raissiens sont bein enduthants<BR>
Car, faut bain l'admettre, y a d&ecirc;j&agrave; longtemps<BR>
Que nous lus promins que tou&ocirc;s les passants<BR>
Pourraient s'faithe servi, en allant et v'nant<BR>
De routes et de qu'mins bain satisfaisants<BR>
Les pierres taient qu'mend&eacute;es, ou p't&ecirc;tre bein que j'ments,<BR>
D&eacute; d'dans la carri&egrave;the de Mess Gallichans,<BR>
Et les cantonniers &eacute;taient tous si contents<BR>
En pensant qu'y avait d'la besogne en allant<BR>
Et qu'lus chuvi&egrave;thes b&eacute;t&ocirc;t servithaient, bouannes gens,<BR>
A bouler des pierres, pas &agrave; s'assiethe d&eacute;dans!<BR>
Et pis les fermiers qui portent tout l'temps<BR>
Les l&eacute;dghumes et l'lait siez touos lus client<BR>
Ils aiment bain qu'les routes n'aient pon trop creux d'dans,<BR>
Et n'faut pas s'ravir si ch'est qui riaient blianc<BR>
Quand i sudrent qu'les qu'mins taient en amendant.<BR>
Et les pouorres bicyclistes, qui s'en vont boulant<BR>
Lus machines le long des qu'mins trop drissants<BR>
I soupithaient d'joie, ch'est vrai, pouorres m&eacute;dghans<BR>
En s'disant; B&eacute;t&ocirc;t j'pouorrons <I>rid&eacute;</I> tout l'temps<BR>
Sans crainte de <I>skidd&eacute;</I> et d'nos n'aller l'nez d'vant<BR>
Ch'est l&agrave; chein qu'j'appelle d&eacute; tchi qu'est fichant!<BR>
Et les dames et d'moieselles qui s'n'allaient r'troussant<BR>
Dans l'pit&eacute; lus robes et lus cotillons bliancs<BR>
Ah s'il taient contentes, rein qu'en y pensant,<BR>
Car ou s'avez qu'ch'est bain embarrassant<BR>
D&eacute; r'l&eacute;ver sa robe quand nou s'en va marchant<BR>
Et qu'nou tchein bon tchic chose, m&ecirc;me si n'tait pas p'sant<BR>
Dans yunne de ses mains tandis qu'l'autre tu comprends<BR>
D&eacute; s'trouver dans l'bras d'un joli galant!<BR>
Enfin tout l'monde, vaithe m&ecirc;me jusque &egrave;s tchans,<BR>
Etaient unanimes pour approuver l'plian<BR>
De graie bain les routes, en les rondissant,<BR>
Ov l&eacute; <I>Steam Roller</I> qui d&eacute; d'pis tchic temps,<BR>
Faute de travas &agrave; faithe, &agrave; joint les f&eacute;niants!<BR>
I n'est pas oquo v'nu, ch'est assez enniant,<BR>
Mais n'perdez pon tcheu, p't&ecirc;tre qu'il est en v'nant!</P>

<I><P><a href="ejluce.html">Elie</a></P>
</I>

</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="steamroller.html">Le Rouleux de St. Louothains</a><p>
<li><a href="transport.html">L&eacute; transport</a><p>
<li><a href="transport_weekend.html">Un Weekend d&eacute; Transport</a><p>



<li><a href="elephant2.html">Un &Ecirc;l&eacute;phant</a><p>
<li><a href="sauciches.html">Les Sa&ucirc;ciches</a><p>
<li><a href="brebisangnieaux.html">J'aime les br&eacute;bis, j'aime les angnieaux</a><p>
<li><a href="patechatemate.html">P&acirc;t&eacute;, ch&acirc;t&eacute;, m&acirc;t&eacute;</a><p>
</ul>
</font>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/ant.html by HTTrack Website Copier/3.x [XR&CO'2014], Tue, 15 Jul 2025 14:04:16 GMT -->
</HTML>
