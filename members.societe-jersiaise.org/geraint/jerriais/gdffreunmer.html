<HTML>

<!-- Mirrored from members.societe-jersiaise.org/geraint/jerriais/gdffreunmer.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>Voul'-ous freunmer l's &eacute;glyises?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Voul'-ous freunmer l's &eacute;glyises?</h2></font></center><p>

<font size="-1"><i>Fort Lauderdale, Florida,</i><br/>
<i>USA.</i><br/>
<br/>
<i>L&eacute; 21 d&eacute; janvyi, 1978.</i><br/></font>
<br/>
Moussieu l'R&eacute;dacteu,<br/>
<br/>
J'tais ravi d'li&eacute;the, dans la g&acirc;zette du 28 d'octobre, 1977, tch'i' n'y'avait pon grande esp&eacute;thance d'aver un minnistre pour l'Eglyise d&eacute; Gou&ocirc;rray, tch'est si liain d'l'Eglyise Paroua&icirc;ssiale qu&eacute; nou cr&eacute;thait qu&eacute; l's autorit&eacute;s eccl&eacute;siastiques &eacute;thaient l'avis d'faithe autcheune chose pour la garder en allant pour l'&ucirc;sage des Gou&ocirc;rrelais. Mais n&eacute; v'la chein tchi s'arrive quand ch'est d'Angli&eacute;t&egrave;rre qu&eacute; nouos affaithes &eacute;cclesiastiques sont gouv&egrave;rn&eacute;es.<br/>
<br/>
Heutheusement, l&eacute; Canon Wade, Pr&eacute;sident d&eacute; l'Associ&acirc;tion de Minnistres Ertith&eacute;s, est pr&ecirc;t &agrave; a&icirc;dgi les Gou&ocirc;rrelais &agrave; trouver un Minnistre Dess&egrave;rvant pour ieux, comme i' nouos l'est annonc&eacute; dans la g&acirc;zette du 4 novembre. Chose &icirc;nt&eacute;r&ecirc;ssante est qu&eacute; Mdlle. Virginia Wade, fanmeuse championne du &#8220;tennis&#8221; et fille du Canon Wade, 'tait &agrave; deux-s'trais milles d'ich&icirc;n la s'maine p&acirc;ss&eacute;e &agrave; jouer dans l&eacute; &#8220;Virginia Slims Tournament&#8221; &agrave; Hollywood en Floride. Malheutheusement, ou n'g&acirc;ngnit pon l'preunmi&eacute; prix, mais ou n'en 'tait pon bein liain, et ou nouos montrit &agrave; Wimbledon l'ann&eacute;e p&acirc;ss&eacute;e qu'oulle est ieune des championnes du monde. J'esp&eacute;the qu&eacute; san p'p&egrave;e pouorra a&icirc;dgi &agrave; trouver des minnistres pour St. Simon et St. James &eacute;tout. Ches jours d&eacute; cr&icirc;nmes, troubl'yes et vandalisme, j'avons grand b&eacute;soin d'garder nouos &eacute;glyises en allant &agrave; la pliaiche d&eacute; les freunmer.<br/>
<br/>
L's aventuthes du Sieur Nigel Jee d'Dg&eacute;rn&eacute;sy, quand il acatit sa preunmi&eacute; vaque et &ecirc;prouvit &agrave; la traithe dans l'mitan du clios, comme i' nouos l'est racont&eacute; dans la g&acirc;zette du 28 d'octobre, m&eacute; ram&eacute;mouaithe m's aventuthes dans les r&eacute;dguli&egrave;rs dans l'temps d'la dg&egrave;rre d&eacute; 1914-1918. J'avais tr&eacute;jous voulu aller &agrave; j'va, ch'est en tchi j'm'engagis dans l'Artill'lie Rouoyale d&eacute; Campangne (Royal Field Artillery), tch'&eacute;tait &agrave; j'va dans chu temps-l&agrave;.<br/>
<br/>
Man bouanhomme! J'n'avais autcheune id&eacute;e qu' eune &#8220;Ecole d'Equitation&#8221; d'arm&eacute;e 'tait eune tortuthe pour l&eacute; pou&ocirc;rre dgi&acirc;tre tchi n'avait janmais 't&eacute; &agrave; j'va. J'm'en app&egrave;rchus la preunmi&eacute; fais qu' j'entris dans l'grand pavillon d'l'&ecirc;cole. Les j'vaux, p'tits et grandes, 'taient rangis des deux c&ocirc;t&eacute;s du pavillon, faches &agrave; la muth&acirc;le. Les s&egrave;rgents &icirc;nstructeurs d' &#8220;&eacute;quitation&#8221; 'taient emprunt&eacute;s des fanmeux r&eacute;giments d'caval'lie d&eacute; Dragons, Housards et Lanci&egrave;rs. Il' 'taient agiles et pus accou&ocirc;teunm&eacute;s &agrave; &ecirc;t' en selle qu' &agrave; pid, et il' avaient des longs fou&euml;ts tch'i' fa&icirc;saient cratchi comme des coups d'pistolet pour &ecirc;n&egrave;rver les j'vaux &agrave; l'occ&acirc;sion.<br/>
<br/>
Les r'crus artilleurs et c'vali&egrave;rs comme m&eacute; marchent et entrent dans l'pavillon deux &agrave; deux en draite lingne et arr&ecirc;tent &agrave; l'ordre. Et pis veint l'ordre &#8220;outward face!&#8221;, tchi veurt dithe qu&eacute; ch&acirc;que lingue fache l&eacute; dri&eacute;the des j'vaux. L&eacute; pr&eacute;chain ordre est d&eacute; marchi au j'va tch'est endrait s&eacute;. Comme j&eacute; l'disais, les j'vaux sont grands et p'tits, et la p&eacute;nibl'ye chose en est qu' un p'tit homme comme m&eacute;, tchi n'est qu' haut comme un pot d'cidre, s&eacute; trouve &agrave; c&ocirc;t&eacute; d'un grand j'va tandi qu' un long et maigre &ecirc;tendp&egrave;rque s&eacute; trouve &agrave; c&ocirc;t&eacute; d'un p'tit. Et n&eacute; v'la don la tortuthe tchi c'menche.<br/>
<br/>
Quand veint l'ordre &#8220;Mount!&#8221; pour monter d'ssus, l&eacute; grand gas et l'chein tch'a 't&eacute; f&egrave;rmyi ou parmi des j'vaux toute sa vie, monte d&ecirc;li&ecirc;ment et bein a&icirc;siement. Mais m&eacute;? Sabre d&eacute; bouais et pistolet d'p&acirc;nnais! Pas mouoyen d'monter sus man grand j'va, manque, sans doute, d&eacute; saver comme tchi m'y prendre. Mais criy'-ous qu&eacute; j'eus d'la sympathie d'la part des s&egrave;rgents &icirc;nstructeurs? Ah mon Doue namn&icirc;n! J'fus l&eacute; riditchule d&eacute; touos ieux. I' voulaient saver si j'avais oubli&eacute; man chuchot et m'nich&icirc;drent m&ecirc;me d'aller qu'si eune &ecirc;tchelle pour m'a&icirc;dgi &agrave; monter sus man j'va et fin&icirc;drent par m'y monter ieux-m&ecirc;mes comme nou-s-y monte un &ecirc;fant! Heutheusement qu&eacute; j&eacute; n'tais pon l'seul en embarras.<br/>
<br/>
Eune fais &agrave; j'va, sans selle ni brides, fallait trotter l'tou du pavillon, et la preunmi&eacute; chose qu&eacute; j'fis 'tait d'&ecirc;prouver &agrave; happer la cr&icirc;ngne d&eacute; man j'va pour m'emp&ecirc;chi d'tchaie hors-bord. J'en ou&iuml;-t-i' don, des teurbleudes! J'tions suppos&eacute;s d'rester &agrave; j'va draits commes des pitchets et d'garder nouos bras auve les mains lie&eacute;s dri&eacute;the l&eacute; dos. Comment qu' j&eacute; n'tchulbutis pon d&eacute; d'ssus chu bidet-l&agrave; j&eacute; n's&eacute;thai janmais. I' prend du temps pour un c'menchant &agrave; apprendre &agrave; s'balanchi et &ecirc;treindre atout hanques et g'nouors &agrave; j'va sans selle, et dans l'arm&eacute;e d'chu temps-l&agrave; i' n'y avait pon telle chose comme temps et s&#375;mpathie. Ch'tait tout disciplinne et vitesse.<br/>
<br/>
Pus tard quand j'tais pus expert et qu' j'avais selle et &ecirc;tri&egrave;rs quand j'tions &agrave; j'va, j'm'&egrave;rsouveins qu' eune fais en parade j'criyais qu&eacute; j'&egrave;rsembliais au mains &agrave; Wellington quand j'ouis l's&egrave;rgent &icirc;nstructeur heurler: &#8220;Le Feuvre, dr&eacute;che-t&eacute;, don, pou&ocirc;rre achocre - tu r'sembl'ye &agrave; un Napol&eacute;on encheinte!&#8221;<br/>
<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfecc.html">Affaithes eccl&eacute;siastiques</a><p>
<li><a href="gdfecc2.html">Affaithes ecclesiastiques</a><p>
<li><a href="gdfstgeorges.html">L'&eacute;glyise d&eacute; St. Georges</a><p>
<li><a href="gdfbiblyique.html">Eune le&ccedil;on biblyique</a><p>
<li><a href="gdfbiblyique2.html">L'autorit&eacute; biblyique d&eacute; l'Eglyise</a><p>
<li><a href="gdfpilote.html">L&eacute; Pilote</a><p>
<li><a href="gdftouannement.html">N'y'a rein d'nouv&eacute; souos l'touannement du sol&eacute;!</a><p>

<li><A HREF="jvavoc.html">Les parties d'un j'va en J&egrave;rriais</A><p>
<li><A HREF="cheva.html">La Vie d'un Vier Cheva</A><P>
<li><a href="couljva.html">Les couleurs des j'vaux en J&egrave;rriais</a><p>
<li><A HREF="ponin.html">Man pon&icirc;n</A><p>
<li><a href="manchva.html">Man Ch'va est Mort</a><p>
<li><a href="horsey.html">Bidet, bidet, n'arr&ecirc;te pas</a><p>
<li><a href="dreg_honts.html">Les &#147;Dreg Honts&#148;</a><p>
<li><a href="mnanmin.html">M'n anm&icirc;n</a><p>
<li><P><A HREF="guilpin.html">La Proum'nade &agrave; Jean Guilpin</A></P>
<li><a href="chuchoteux.html">L&eacute; Chuchoteux d&eacute; J'va d&eacute; St. Pi&egrave;rre</a><p>
<li><a href="cahouain_jva1936.html">I'y a des gens qu'ont une telle confiance</a><p>
<li><a href="gdfjva.html">L&eacute; j'va</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdffreunmer.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>

