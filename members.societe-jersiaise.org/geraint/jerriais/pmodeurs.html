<HTML>

<!-- Mirrored from members.societe-jersiaise.org/geraint/jerriais/pmodeurs.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip et l's odeurs</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et l's odeurs</h2>
Merrienne et l' &#8220;turkish bath&#8221;</font></center><p>


<i><font size="-1">&agrave; Portinf&eacute;,<br/>
Saint Ou. <br/></font></i>
<br/>
Moussieu l'Editeu, <br/>
<br/>
Hier au s &eacute; la bouonnefemme qu'menchit &agrave; faithe des grimaches, et j'li d'mandis ou&egrave;squ'oulle avait ma. <br/>
<br/>
 &#8220;Ch'est man pid drouait&#8221;, ou ra&icirc;ponnit, &#8220;je n'sais pas tch&egrave;squ'il a, mais d'pis d&icirc;n&eacute; j'ai yeu bein d'la peine &agrave; marchi.&#8221; <br/>
<br/>
 &#8220;Et tan pid gauche?&#8221;  <br/>
<br/>
 &#8220;I' n'me fait pas d'ma du-tout,&#8221; ou dit, &#8220;et ch'est chonna que j'ne comprends pas. Pourtchi man pid gauche p&ucirc;st&ocirc;t que man pid drouait? Peux-tu, tch'est si savant, explitchi chonna?&#8221;  <br/>
<br/>
&#8220;L'hiv&eacute; p &acirc;ss&eacute;,&#8221; j'li dis,&#8221;j'avais m'n ouothelle gauche plienne de r'fr&eacute;dev&icirc;ses, mais pas yunne de l'autre c&ocirc;t&eacute;. Pouvais-tu m'dithe la raison pour chonna?&#8221;  <br/>
<br/>
 &#8220;Ch'tait les vents d'Est,&#8221; ou dit. &#8220;Tu n'tais pas abri&eacute; assez d'chu c&ocirc;t&eacute;-l&agrave;. Mais, oublions chonna pour le moment, Ph'lip, et p&acirc;slons d'la jouaie tchi dait y aver &agrave; Bellozane et la Preumi&eacute; Tour!&#8221; <br/>
<br/>
 &#8220;Bon!&#8221; je m'fis, tout surpr&icirc;nt, &#8220;et grand doux pourtchi?&#8221;  <br/>
<br/>
 &#8220;Mais, man pou&ocirc;re bouonhomme,&#8221; ou dit, &#8220;tu dait aver veu s&ucirc;s la g&acirc;zette qu'&agrave; la fin touos les d&eacute;bats sont finis&#8221;.  <br/>
<br/>
 &#8220;Oh v&egrave;the, j'ai veu chonna,&#8221; j'li dis, &#8220;mais quant &agrave; m&eacute; i' m'semblye que ch'n'est que qu'menchi&#8221;. <br/>
<br/>
 &#8220;Mais l's Etats ont d&eacute;cid&eacute; d'&icirc;nviter d&eacute; vrais experts d'Angli&eacute;t&ecirc;rre.&#8221; <br/>
<br/>
 &#8220;J'en avons veu d'chais experts dans l'p&acirc;ss&eacute;,&#8221; j'li dis. &#8220;Je l's avons veux arriv&eacute;, et je l's avons veux sorti, mais quant &egrave;s gens de Bellozanne et la Preumi&eacute; Tour, i' peuvent se faithe seux que l'odeur s'a ocquo l&agrave; &agrave; ch&icirc;nq ans d'ich&icirc;n, ou m&ecirc;me p&ucirc;s longtemps&#8221;.  <br/>
<br/>
 &#8220;Eh bein,&#8221; ou dit, &#8220;j'ai grand r'gret pour yeux.&#8221; <br/>
<br/>
 &#8220;Oh, je n'sais pas, Merrienne,&quot; j'li dis. &#8220;Nou peut s'accou&ocirc;tumer &agrave; une odeur. Te r'souveins-tu d'la bord&eacute;e que l'Comit&eacute; Sanitaire vinrent vais m'n &ecirc;tablye &egrave;s b&ecirc;tes. l'la trouv&icirc;tes trop sale (et me tchi l'avait n&eacute;ttie, sans manque, une fais par mais) et m'ordonn&icirc;tes de la cli&egrave;rgi de chein tch'ils app'laient d&eacute; la salet&eacute;, et de blianchit les muthalles et je n'sais pon tchi d'autre. En bein, tch&ecirc;squ'en fut?&#8221; <br/>
<br/>
 &#8220;J'pouvais mangi man d&icirc;n&eacute; et man tais sans m'trouv&eacute; malade,&#8221; ou ra&icirc;ponnit. <br/>
<br/>
 &#8220;Tu &eacute;thais deu y'&ecirc;tre accou&ocirc;tum&eacute;e, comme m&eacute;,&#8221; j'li dis. &#8220;La preumi&eacute; fais que j'entris dans la nouvelle &ecirc;tablye j'eut &agrave; en r'sorti bein vite, car je n'pouvais pas support&eacute; l'odeur des briques si n&eacute;thes et d'la caux s&ucirc;s les muthalles. Quant &egrave;s vaques i' n'donn&icirc;tent pr&egrave;sque rain pour une semaine. Mais, Merrienne, j'oublions le pou&ocirc;re S&eacute;nateur Krichefski, tchi n'pouvait pas s't'nin d'but et eu &agrave; faithe ses longs discours assis s&ucirc;s san siege. J'trouve chonna bein s&eacute;rieux.&#8221; <br/>
<br/>
 &#8220;Et pourtchi?&#8221; ou d'mandit &#8220;Le miyeu de tous nos pr&eacute;dicateurs locaux, d'un bieau but, a pr&ecirc;chi tous ses sermons d'assis pour des ann&egrave;es&#8221;.  <br/>
<br/>
 &#8220;Dans san cas ch'est l'&acirc;ge,&#8221; j'li dis, &#8220;mais le Sieur Krichefski est ocquo tout jeune. I'faut esp&eacute;ther tch'i' s'sa m&ucirc;s pour l'&ecirc;lection au mais d'Novembre.&#8221; <br/>
<br/>
 &#8220;Oh, quant &agrave; chonna, v&ecirc;the-dj&agrave;,&#8221; ou dit. &#8220;Mais, dis-m&eacute;, Ph'lip, au grand 'show' d'l'Ile m&ecirc;credi, ou&iuml;-tu p&acirc;sl&eacute; de nouvieaux candidats?&#8221;  <br/>
<br/>
 &#8220;J'en ou&iuml; p&acirc;sl&eacute; assez,&#8221; j'li dis &#8220;mais le seul que j'vit ch'tait l'Bill Perchard. N'en v'l&agrave; yun tchi s'en va stann&eacute; jusqu'&agrave; la fin, et y'en a hardi tchi craient tch'il a une bouonne chance. Apr&egrave;s tout, i' n'y'a rain dans la louai tchi dit qu'un homme dait aver servi comme D&eacute;put&eacute; d'vant s'mettre candidat pour S&eacute;nateur. Ch'est usuel, mais v'l&agrave; tout.&#8221;   <br/>
<br/>
 &#8220;Chein que j'trouve assez dr&ocirc;le,&#8221; ou dit, &#8220;ch'est qu'nos Conn&ecirc;tablyes ne pathaissent pas en vouler.&#8221; <br/>
   <br/>
 &#8220;Aut'fais nous en faisait des Jur&eacute;s-Justiciers,&#8221; j'li dis, &#8220;et la pliupart faisaient l&ucirc;s djobbes comme-y-faut, mais ach'teu i' sont tous satisfaits de rester dans l&ucirc;s p&acirc;raisses, et quant &agrave; me je n'les bliaume pas.&#8221; <br/>
<br/>
 &#8220;Mais pour les quatre tchi y veindront,&#8221; ou d'mandit, &#8220;as-tu ocquo fait tan chouaix?&#8221; <br/>
<br/>
 &#8220;Pas possiblye,&#8221; j'li dis. &#8220;A qu'menchi nou n'sait pas combein qu'nou v&ecirc;rra d'candidats, et p&ucirc;s qu'chonna les ch&icirc;nq ou six qu'nou conna&icirc;t pathaissent tous aver la m&ecirc;me chance.&#8221;  <br/>
<br/>
 &#8220;Ch'est-&agrave;-dithe,&#8221; ou s'fit &#8220;que je n'pou&ocirc;rrai pas m'd&eacute;cid&eacute; d'vant l'jour de l'&ecirc;lection.&#8221; <br/>
<br/>
 &#8220;Nan,&#8221; j'li dis, &#8220;et j'si pr&ecirc;t &agrave; t'g&acirc;gi un neu c&ocirc;tillon en souaie contre une bouteille de cognac que tu te trouv'thas tromp&eacute;e quand qu't'entendras l'r&ecirc;sultat.&#8221; <br/>
<br/>
 &#8220;Si j'tais seuze de g&acirc;gni,&#8221; ou dit, &#8220;j'te prendrais pour une demi-do&ucirc;zaine de c&ocirc;tillons contre le m&ecirc;me nombre de boutellies. I' patha&icirc;t que ch'est la mode agniet d'aver un tas d'c&ocirc;tillons souos sa robe.&#8221; <br/>
<br/>
 &#8220;Et l'ann&eacute;e tchi veint,&#8221; j'li dis, &#8220;che s'sa la mode de n'en aver pas du-tout! Ach'teu, bouonnefemme, as-tu liut le nouvieau manifesto d'chu parti politique?&#8221; <br/>
<br/>
 &#8220;Oui,&#8221; ou dit. &#8220;J'n'ai pas l'honneur de conna&icirc;tre chais trais m&ecirc;ssieux tchi l'ont sign&eacute;, mais j'ai bein d'la peine &agrave; craithe tch'i' sont s&eacute;rieux, car i' m'semblye tch'i' voudraient hardi d'changements, par exemplye un casino et des 'turkish baths'. Tch&egrave;sque ch'est qu'un 'turkish bath', Ph'lip? En as-tu jamais veu yun?&#8221; <br/>
<br/>
 &#8220;Pas ocquo, Merrienne,&#8221; j'li dis &#8220;mais dans chu monde nou n'sait jamais tch&egrave;squ'i peut s'arriver.&#8221; <br/>
<br/>
 &#8220;Mais tch&egrave;sque ch'est? J'pou&ocirc;rrais-t'y en aver yun, m&eacute;?&#8221; <br/>
<br/>
 &#8220;Ch'est pour des gens tchi sont trop gras&#8221; j'li dis. &#8220;Par chein qu'j'en comprends nou qu'menche par se d's'habiliyi tout nu!&#8221; <br/>
<br/>
 &#8220;Pas les femmes, absol&ucirc;ment, en d'vant d's hommes?&#8221; <br/>
<br/>
 &#8220;Si-fait. T&eacute;, par exemplye, tu pou&ocirc;rrais d'graie avec tchiques livres d'mains!&#8221; <br/>
<br/>
 Mais, Moussieu, j'n'en dis pas p&ucirc;s long. Je sautit par la f'n&ecirc;tre justement en temps!  <br/>
<br/>
<i> <a href="lebrocq.html">Ph'lip</a></i> <br/>
<i> Evening Post 20/8/1960</i> <br/>
 <br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pm3candidat.html">Ph'lip et un traisi&egrave;me candidat</a><p>
<li><a href="pminsular.html">Ph'lip and Merrienne Discuss Insular Affairs</a><p>

<li><a href="pmlouogements.html">La Politique, les louogements et l's &ecirc;coles</a><p>
<li><a href="pmsendep.html">Senator Or Deputy?</a><p>
<li><a href="pmsenateur.html">Des S&eacute;nateurs Batilleux</a><p>

<li><a href="pmelection.html">L'&Ecirc;lection</a><p>
<li><a href="pmelection2.html">L'Election</a><p>
<li><a href="pmsaintmartin.html">L'&eacute;lection &agrave; Saint Mart&icirc;n</a><p>
<li><a href="pmdepute.html">L'&Eacute;lection pour D&eacute;put&eacute;</a><p>
<li><a href="pmsenators.html">The Election For Senators</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="pmconnetablye.html">L'&ecirc;lection pour Conn&eacute;tablye</a><p>
<li><a href="elections_4.html">Les &Ecirc;lections</a><p>
<li><a href="pmmultitude.html">Les Elections</a><p>
<li><a href="pmshows.html">L's Elections et les 'Shows'</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmodeurs.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

