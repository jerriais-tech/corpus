<HTML>
<HEAD>
<TITLE>La D&ecirc;faite d'un Colosse</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La D&ecirc;faite d'un Colosse</h2></font></center><p>
 <br/>

Sam Mart&eacute;, fils Ph'lippe, fils Amice est chein qu'nou peu appeler, un solide gaillard.<br/>
<br/>
I' taille siex pids deux pouces dans ses cauches et est proportionn&eacute; en vrai Hertchule.<br/>
<br/>
Les gens qu'ont connu san grand'p&eacute;the disent que ch'est l'bouonhomme tout ervenu.<br/>
<br/>
Quand il 'tait mousse &agrave; l'&ecirc;cole il 'tait pus ou mains bruta' envers les autres aviers et pour un rain vos les boustchulait justement comme des tchilles, chein qui li a souvent valu de s&eacute;v&egrave;thes punitions de la part du ma&icirc;tre d'&ecirc;cole et caus&eacute; du brit entre ses pathents et lus vaisins.<br/>
<br/>
Comme il 'tait stupide &agrave; un d&eacute;gr&egrave;t et n'apprenait qu&acirc;si rain, san p&eacute;the le fit tchitter &agrave; l'&acirc;ge de quatorze ans et ne voulant pas sacrifier une fortune en li donnant une &ecirc;ducation au Coll&egrave;ge, i' s'd&eacute;cidi d'en faithe un fermi.<br/>
<br/>
A la m'suthe qu'i' grandissait nou s'aperchevait , bain qu'i' s'en allait d&eacute;v'nin iun des pus forts hommes de J&ecirc;rri.<br/>
<br/>
A s'n age de djaix-huit ans v'la un gaillard, dans la saison d'la pliant'tie, qui prenait un sa' d'gua&icirc;no sous ch&acirc;que bras et les portait sept ou huit perques &agrave; travers la feute et che n'tait rain pour li dans la saison des patates de chergi sa vainne tout seu avec des bathis de quatre cabots.<br/>
<br/>
Au vr&egrave;t, ch'tait la m&ecirc;me chose, dans sept ou huit frouqueth&eacute;es i' chergeait san hernais.<br/>
<br/>
I'y a un an ou deux i' fut une s&eacute;th&eacute;e avec deus-trais d'ses vaisins, &agrave; <a href="springfield.html">Springfield</a>, pour vaie les boxeurs. I fut tout-&agrave;-fait &ecirc;difi&eacute; de vaie l'agilit&eacute; des paids ligiers, mais i' prins un int&eacute;th&ecirc;t tout special dans les luttes des paids lourds.<br/>
<br/>
Iun de ses amins li dit &quot;Avec un mio d'pratique, tu n'aithais pas d'peux d'entreprendre tchiqu'un d'ches gens-l&agrave; t&eacute;, Sam!"<br/>
<br/>
&quot;Dame!" se fit Sam, &quot;Je n'ai pas besoin d'pratique ! Si je n'pouorrais pas &ecirc;couochi ches ap&ocirc;tres-l&agrave; dans l'couothant de treis minutes, eh bain, il est temps de m'envier siez les P'tites Soeurs!"<br/>
<br/>
&quot;Eh bain, si tu &egrave;s gamme, duthant l'intervalle je m'en vais t'introduithe &egrave;s organisateurs, et lus dithe que tu &egrave;s pr&ecirc;t &agrave; lanchi un d&eacute;fi contre touos venants de tan paids pour un &quot;match " de tchinze rondes."<br/>
<br/>
&quot;Je veurs bain," se fit Sam, &quot;mais pourtchi tchinze ? V'l&agrave; tchi n'duth'ha pas si longtemps mon doux."<br/>
<br/>
Quand Sam fut pr&eacute;sent&eacute; &egrave;s officiers du Club et que s'n amin lus explitchi tch'est qu'i' voulait, les messieux le r'gardithent du haut en bas avec admithation, mais i' ch&acirc;tchirent la t&ecirc;te en disant qu'i' n'connaissaient personne ichin capablye de s'butter contre un patheil colosse, et qu'che n'tait pas probablye que Dgernesi pouvait en fourni iun ninnetou.<br/>
<br/>
"Oh!" Sam dit, &quot;i' n'm'en est d'rain de ouest qu'i' vaint, quand che sait d'la Chine ou du Sud d'l'Afrique!"<br/>
<br/>
L&agrave;-d'sus, le &quot;referee" qu'&eacute;tait un Angliais qu'&eacute;tait v'nu tout expr&egrave;s, dit comme chenna &quot;Je crai que j'peux trouver un contchuthent digne de rencontrer ichin notre amin.<br/>
<br/>
&quot;Eh bain, amenez-le!" s'fit Sam, &quot;et dites &agrave; ses gens que s'n adresse pour tchinze jours oppr&egrave;s es'sa &quot;l'<a href="gdfhopita.html">Hopita</a>, Gloucester Street."<br/>
<br/>
Don, tout fut arrangi. D&eacute;vant que de c'menchi la deuxi&egrave;me partie du progr;amme, le ma&icirc;tre des c&eacute;r&eacute;monies fit monter Sam dans l' &quot;ring," et annonci que la pr&eacute;chaine bord&eacute;e i'y aithai une bataille de djaix rondes entre Sam Mart&eacute; de J&ecirc;rri et &quot;Slasher Tim" du Neuch&acirc;t&eacute;.<br/>
<br/>
I'y eu des applaudissements que tout n'avait qu'd'abattre.<br/>
<br/>
Les gens de profession et les boxeurs de la ville voulithent entreprendre le tra&icirc;nage de Sam en l'faisant couorre djaix milles par jour, sauter &agrave; la corde, pratichi sus une &quot;Punch Ball," et ainsi d'suite, mais Sam ne vouli pas de tout chenna li, i' lus dit que san travas sus la ferme &eacute;tait suffisant pour le mettre en trimme.<br/>
<br/>
Quand la grande s&eacute;th&eacute;e arrivi la salle &agrave; Springfield &eacute;tait archicomblye, les treis-quarts des assistants &eacute;tant des campagnards.<br/>
<br/>
Les concours ordinaithes, passithent comme &agrave; l'habitude et il 'tait bain &ecirc;vident que la pi&eacute;che de r&ecirc;sistance &eacute;tait le &quot; match " &agrave; Sam Mart&eacute;.<br/>
<br/>
Ch'tai &quot; Slasher " qui monti l'prumi dans l'ar&egrave;ne. I' s'assi&egrave;vi dans sa tchaithe avec l'insouciance d'un homme qui s'en va tout simplyement se faithe r&acirc;ser. Pour en dithe la v&eacute;thit&eacute;, ch'tait un type qui n'avait pas belle m&icirc;ne. Il avait l'nez et les m&acirc;chouaithes d'un bouledogue, s'n ouotheille drouaite ersembliait &agrave; un broccoli, et san front pouss&eacute; en arri&eacute;the, s'arr&ecirc;tait dans une cheveleuthe de h&eacute;risson.<br/>
<br/>
Il tait bain liain d'&ecirc;tre de la taille de Sam Mart&eacute;, mais il 'tait membru comme un gorille.<br/>
<br/>
Dans un moment ou deux, ses assistants li avaient fix&eacute; ses gants, et il attendait patiemment en contempliant la multitude.<br/>
<br/>
Quand Sam pathu li, il eut une magnifique reception, mais nou s'aperchu bain vite qu'i' y avait tchiquechose qui n'tait pas ordinaithe.<br/>
<br/>
Malgr&eacute; lus efforts ses s'conds ne pouvaient pas li fouorrer ses gants, ils 'taient &agrave; la maintchi trop p'tits. Il a des poings comme des gigots d'mouton. Nous en trouvi quand-m&ecirc;me qu'i' pu mettre avec bain d'la peine et quand i' fut pr&ecirc;t le &quot; referee " les ameni touos les deux au mitan de l'ar&egrave;ne et oppr&egrave;s les aver introduits &agrave; l'auditouaithe, lus donni les conseils et les instructions usuelles, les fit ch&acirc;tchi d'main et les renvyi ch&acirc;tchun dans sa carre.<br/>
<br/>
La clioche sonni.<br/>
<br/>
Sam s'&ecirc;lanchi comme un lion sus s'n adversaithe et d&ecirc;tenti un co'-d'poing qu'aithait couochi un b&oelig;u. Mais i' n'y avait personne l&agrave; !<br/>
<br/>
L'autre s'&eacute;tait simplyemen hall&eacute; d'c&ocirc;t&eacute; et comme Sam passait, li assi&eacute;vi une ouape sus l'ouotheille qui li causi un bourdonnement dans la t&ecirc;te comme il n'avait jamais ieu d'vant.<br/>
<br/>
Ch'tait les cordes qu'arr&ecirc;tithent s'n &ecirc;lan et le r'bindithent jusqu'au mitan du " ring " ouest que &quot;Slasher " l'attendait pour li en donner iun dans les fliancs avec san poing gauche tandis que l'sien drouaite li cratchi qu&acirc;si la m&acirc;chouaithe.<br/>
<br/>
Le r'gard d'&ecirc;tonnement sus la fache &agrave; Sam aithait faith rithe les cats mais i' s'ravigotti bain vite et sautant sus s'n adversaithe i' l'attrapi &agrave; sa braichie et s'en allait l'fliantchi par sus les cordes.<br/>
<br/>
Mais le &quot;referee " le fit l&acirc;tchi sa prinse et i' dit &agrave; Sam que chenna &eacute;tait contre les r&egrave;gles et que si i' le r'faisait une autre feis i' s'sait disqualifi&eacute;.<br/>
<br/>
La clioche annonci la fin de la prumi&eacute; ronde. Les s'conds se minrent bain vite &agrave; lus d'v&eacute; de racc'moder lus hommes.<br/>
<br/>
&quot;Slasher " n'avait pas besoin d'attention li, i' n'avait pas 't&eacute; endommagi.<br/>
<br/>
Mais che n'tait pas d'm&ecirc;me avec le pouore Sam. Sa m&acirc;chouaithe &eacute;tait doulante et s'n yi gauche &eacute;tait enfli&eacute; gros comme un &oelig;u d'poule. Iun d'ses s'conds li &ecirc;pongi la fache tands qu' l'autre l'eventait avec une serviette. Ils 'taient sus l'point de li donner des conseils comment faithe pour vaincre &quot;Slasher&quot; quand la clioche sonni pour la deuxi&egrave;me ronde.<br/>
<br/>
Sam se r'mins &agrave; l'attaque avec sa t&ecirc;te de travers, car i' n'y viyait qu'd'un yi.<br/>
<br/>
Il attrapi toute une s&eacute;rie d'ouapes sus l'corps et sus l'nez, mais il 'tait si enragi qu'i' n'les sentait seulement pas.<br/>
<br/>
Ses bras travaillaient comme des flyais et " Slasher " mantchant de s'd&ecirc;carrer en temps attrapi un coup comme un co' d'pid de ch'va qui l'transporti &agrave; travers du &quot;ring," ouest qu'i' tchi &agrave; grapins sus l'plianchais.<br/>
<br/>
Vl'&agrave; qu'exciti la foule et sou&ocirc;levi des hourras et d's applaudissements &agrave; tout casser.<br/>
<br/>
Mais le gars du Neuch&acirc;t&eacute; ne fut pas longtemps bas. I' se r'l&eacute;vi comme un critchet et se r'mins &agrave; danser alentou d'Sam comme de pus b&eacute;. Il avait r&eacute;alisi qu'une autre ouape comme chette-l&agrave; l'aithait finalement vaintchu, ch'est pourtchi i' s'd&eacute;cidi d'en fini au pus vite et quand Sam vouli se r'lanchi sus li, il &ecirc;viti san coup d'm&agrave;illot avec un adresse ermerquablye et il ass&eacute;ni un va-t-laver sus la pointe de la m&acirc;chouaithe qui terrassi Sam Mart&eacute;, qui s'amouocheli sus l'plianchais justement comme un b&oelig;u &egrave;s abbatouairs.<br/>
<br/>
Le &quot;referee " se mins &agrave; compter " Une, deux, trais," jusqu'&agrave; djix mais Sam n'en ou&iuml; rain.<br/>
<br/>
Il avait cessi de prendre autchun inteth&ecirc;t dans les choses mondaines.<br/>
<br/>
" Slasher Tim " avait gagni.<br/>
<br/>
Les s'conds au pouore Sam sautithent dans l' &quot;ring " pour li porter s'cours et i' falli quatre forts hommes pour le porter jusqu'au &quot;Dressing Room&quot; ouest que l'Docteu Mattas se servi de touos les proc&eacute;d&eacute;s scientifiques pour le faithe erprendre connaissance.<br/>
<br/>
Au but d'un quart-d'heuthe i' r'vint un mio &agrave; li, et r'gardant alentou d'li d'une mani&eacute;the &ecirc;ffath&eacute;e, i' dit comme chenna &quot;Ouest que j'sis ? Je n'ai pas ou&iuml; mem&eacute;e me crier pour d&ecirc;jeuner."<br/>
<br/>
P'tit &agrave; p'tit i' vint &agrave; prendre connaissance de ses alentours et i' d'mandi, &quot;Ch'est m&eacute; qu'&agrave; g&acirc;gni est-che pon ? Ch't oua&icirc;s&eacute;-l&agrave; est-i' hors &agrave; l'hopita ? "<br/>
<br/>
Mais l'oua&icirc;s&eacute; en tchestion &eacute;tait l&agrave; tout pr&egrave;s d'li et vint ch&acirc;tchi d'main avec li et en le fiiattant sus l'&ecirc;paule li dit " You're a good old sport ! I hope we'll meet again."<br/>
<br/>
Mais Sam n'a pas id&eacute;e de se r'lanchi dans de patheilles aventuthes.<br/>
<br/>
Il a r&eacute;alis&eacute; que sa forche es'sa pus profitablyement otchup&eacute;e &agrave; chergi des bathis de quatre cabots et &agrave; monter des abantchies d'vr&ecirc;t.<br/>
<br/>
<br/>
 <i><a href="gwdec.html">L&eacute; Caouain</a><br>
<br/>
</i>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="boxeurs.html">Les boxeurs</a><p>
<li><a href="quothage.html">Tchi quothage!</a><p>
<li><a href="taper.html">Des paffes et des oualipes</a><p>
<li><a href="sports.html">Les Sports</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
