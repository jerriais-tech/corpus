<HTML>
<HEAD>
<TITLE>Nursing is Off, Jealousy is the Cause</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nursing is Off, Jealousy is the Cause</h2></font></center><p>


Je n'soummes pus pour &ecirc;tre neusses, Lonore et m&eacute;. L'Staff du Gouverneux nos a fait comprendre que notre r'merquablye capacit&eacute; pour souognyi les malades avait fait d'la jalousie parmi les docteurs de l'Arm&eacute;e, et qu'y'avait yeu bri qui s'n'allaient tous envi&eacute; lus demission quand les nouvelles vintes que les dames Pain taient a s'pratichi pour neuss&eacute;.<br/>
<br/>
Ch'fut coumme cheun'chin. Lonore m'avait mins en maglye avec sa scie, j'marchais a cliopin, ma gambe enfliait l&agrave; ou-&egrave;s qu'ou m'avait mint eunne empliatre de mortchi, page trentcheunne du livre, m'n'&egrave;spaule 'tait rest&eacute;e teurque d&eacute;pis qu'Lonore et Moussieu Samuel m'l'avaient deslotchie en s'pratitchant sus l'articlye onze de la vintr&eacute;zieme page du &quot;First Aid&quot;, et j'avais la langue en margalo d'pis qui m'avaient &egrave;srachi mes dents pour vaie si j'avais la cangrenne dans l'talon (articlye neuf, page 38). Enfin pour en dithe le vrai, je c'menchais a me r'binfrer contre lus pratiq'thie. Lonore avait bieu dithe en plieuthant que ch'tait pour eunne bouonne cause, et que j'm'en allais l'emp&ecirc;chi d'apprendre a raffistol&eacute; des bliess&eacute;s, je r'fusi sec de m'laissi mettre en minchons.<br/>
<br/>
L'aut' matin, j'taimes a h&eacute;rtchinn&eacute; la d'sus, Lonore et m&eacute;, quand n&eacute; v'la deux officiers qu'arrivent  avec lus sabres; nou les avait envi&eacute;s vaie si j'avanchions. Quand i' futes touos les deux assis sus l'sofa (par bounheu j'avais yeu l'temps d'mettre un couossin pour muchi l'creux d'iou sortai l'crin) et qu'Lonore lus en dit qui pouaient feumm&eacute; si ch'tait lus pliaisi; nou c'menchi a p&acirc;l&eacute; d'la djerre, du chucre qu'avait renchiethi, des Prussiens qui s'n'allaient av&eacute; la pus belle slindjeuse de lus vie, et des Jerriais qui n'pouaient pon r'v&eacute;n&eacute; d'Suisse. Et pis i' d'mandites a Lonore d'en par ou-&egrave;s qu'oul en 'tait avec sans First Aid. Ou lus r&ecirc;spounni qu'ou savait tout sen c'mench'ment pour des poussots, du gru&eacute;, des bras et gambes &egrave;smablyies, et qu'ou s'tait pratitchie sus m&eacute; pour des choses pus s&eacute;thieuses. Ou lus dit qu'ou m'avait sci&eacute; eunne gambe, &egrave;srachi des dents, d&egrave;slotchi l'&egrave;spaule, et roussi l'bras; mais qu'ou n'avait pon oquo yeu l'temps d'pratitchi l's'autre parties du corps.<br/>
<br/>
Tout ch'que ma fille lus dit lus pliaisit hardi: i' s'faisaient, 'good' 'good' de temps en temps en s'entre r'gardant. Et pis, au bu d'tchiq' temps - quand ils eutent veu par yeux m&eacute;mes dans tchil estat j'tais - i' se l'vites pour s'en all&eacute;. &quot;Continuez d'm&egrave;me, qui dites a ma fille, en lis tappant de p'tits coups sus l'&egrave;spaule, continuez a pratitchi touos les jours; et quand la bouonne fomme s'a morte - s'a r'graie qui se r'print - je r'vindrons vos vaie.&quot;<br/>
<br/>
&quot; Mais quand tchi que j'pourrai montr&eacute; ma capacit&eacute; sus des vraies soudards? s'fit Lonore. Ne v'la memm&eacute;e qui n'veurt pus m'laissi la poussott&eacute;: &eacute;sche que je n'pouorais pas &egrave;tre empli&eacute;e pour de bon?&quot;<br/>
<br/>
La d'sus, yun des officiers nos dit: &quot;H&eacute; bin, pour vos en dithe le vrai, Ladies (Ladies, qui dit: j'en l&eacute;ve la main) ch'ne s'a pas d'sitot.&quot; Et i' nos fit part, en confiance, de ch'que j'disais au c'menchment: qu'les docteurs militaithes sont jaloux de not' capacit&eacute;, et ont pr&eacute;tendu n'voul&eacute; pon nos vais noss&eacute; a autchun compte. Ils ont peux qu'les malades se r'faichent trop vite souos nos soins, v'la m'n'id&eacute;e. Et dans d'pis qu'ch'est d'm&egrave;me, j'n'avons fait ni yeunne ni deux, m'n'&egrave;sfant et m&eacute;; j'avons r'touon&eacute; les livre de &quot;First Aid,&quot; et j'avons envi&eacute; not' d&eacute;mission - j'nos n'allons touon&eacute; not' capacit&eacute; de tchiq' aut' bord.<br/>
<br/>
Mais j'pliains les pouores soudards!<br/>
<br/>
<i><a href="brambilo.html">Laiz&eacute; Pain</a><br/>
Morning News 26/8/1914 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="ladies1914.html">Both Ladies Offer their Services</a><p>
<li><a href="painbothladies.html">Both Ladies Volunteer</a><p>

<li><a href="pmnurses.html">Merrienne on Nurses and Operations</a><p>
<li><a href="pmmus.html">Ph'lip Va Sus L'mus</a><p>
<li><a href="gdfnosses.html">Les nosses</a><p>
<li><a href="gdfahans.html">Av'-ous d's ahans?</a><p>
<li><a href="grippe1918.html">L&eacute; Caouain et la grippe en 1918</a><p>
<li><a href="janvi1917.html">Janvi, 1917</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

