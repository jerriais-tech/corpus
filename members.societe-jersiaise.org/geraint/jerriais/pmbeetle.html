<HTML>
<HEAD>
<TITLE>Merrienne Takes the Beetle in Hand</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne Takes the Beetle in Hand</h2></font></center><p>


 Moussieu l'Editeu, <br/>
<br/>
 N'y'a ni paix ni r'p&ocirc;s pour le pou&ocirc;re Ph'lip. <br/>
<br/>
 A l'&acirc;ge que j'ai absol&ucirc;ment j'd&eacute;v'thais pouv&eacute; av&eacute; un mio d'trantchillit&eacute;, mais d'p&icirc;s qu'la Merrienne vit s&ucirc;s la g&acirc;zette qu'la fichue beetle avait tait d&ecirc;'cou&eacute;rte j'ai tait s&ucirc;s mes gambes le long des jours, et souvent j'ai tait si l&acirc;ss&eacute; qu'j'ai yeu ben d'la peine &agrave; ramont&eacute; les d'gr&egrave;s pour me couochi. <br/>
<br/>
 Ch'est d'la faute &agrave; la maudite insecte, sans doute, mais &eacute;tout j'biaume la Merrienne tch'y s'est minse dans la t&ecirc;te que l'Portinf&eacute; en est remplyi, et tch'y n'pense qu'a chonna niet et jour. <br/>
<br/>
 La preumi&eacute; s&eacute;th&eacute;e, apr&egrave;s qu'ou m'avait fait examin&eacute; l'&ecirc;tablye, la tcherqu&eacute;thie, le poul&acirc;illyi, l'pr&acirc;inseu, les cottes &agrave; couochons et tout l'restant, dans la journ&eacute;e, oulle insistit tchi fallait cherchi partout la tchu&icirc;sine, et dans les onze heuthes j'avions parcouothu du haut en bas d'l'&ecirc;difice et quant &agrave; m&eacute; j'n'en pouvais p&ucirc;s. Mais d'vant nos couochi, ou m'fit m'mettre &acirc; g'nors pour faithe seux que n'y'avait rain sou&ocirc;s l'li&egrave;t, et m&ecirc;me j'eut &agrave; ouvri la f'n'&ecirc;tre et ch&acirc;chi ma qu'minsolle, sans p&acirc;sl&eacute; d'autre chose, car, comme ou s'faisait, &#8220;nou n'peut pas &ecirc;tre trop pr&eacute;c&ocirc;tieux.&#8221; <br/>
<br/>
 Quand vint l'matin ou voulait m'fliantchi hors du liet &agrave; trais heuthes et d'mie, et malgr&eacute; touos m's'ardg&ucirc;ments et mes pl&acirc;intes, j'fut forchi, pour av&eacute; un mio d'paix de d'scendre &agrave; quatre heuthes et d'm'en all&eacute; dans l'gardin fou&ocirc;illi parmi les g&eacute;r&eacute;miennes et je n'sait pon tchi pour vais si l'abominablye b&ecirc;te &eacute;tait muchie l&agrave;. <br/>
<br/>
 J'n'en trouvit pon, et j'r'entrit pour d&ecirc;jeun&eacute;, mais la Merrienne r'f&ucirc;sit de m'donn&eacute; m&ecirc;me une t&acirc;sse de tais, car oulle insistit que j'n'avais pas fini ma djobbe. <br/>
<br/>
 &#8220;J'tais a te r'gard&eacute; par la f'n'&ecirc;tre,&#8221; ou s'fit, &#8220;et tu n'as pas m&ecirc;me appr&eacute;chi d'la c&acirc;rre la-bas.&#8221; <br/>
<br/>
 &#8220;Ah, v&eacute;the, mais &ecirc;coute, Merrienne,&#8221; j'l'y dit, &#8220;ai un mio d'bou&ocirc;n sens. Veur-tu qu'j'aille fou&ocirc;illi dans d's'orttch&icirc;s?&#8221; <br/>
<br/>
 &#8220;Si tu-avais soigni d'tan gardin comme y faut,&#8221; ou m'raiponnit, &#8220;l'ortch&icirc;s ne s'saient pas l&agrave;. Allons, d&ecirc;p&ecirc;che-t&eacute;, et n'oublyie pas que j'peux t'vais d'ichin et sans mes lunettes.&#8221; <br/>
<br/>
 Ach'teu, Moussieu, avec tout l'respect que j'dait &agrave; ma bouonnefemme, je n'm'en allais pas m'faithe pitchi jusqu'au sang pour l'y pliaithe, ch'est-entchi j'empoignit une frouque, un r&acirc;t&eacute; et une ou&eacute;tte, et quand j'eu fini avec les sacc&eacute;tins ortchis j'vos auss&ecirc;uthe tchi pathaissaient ben malades. <br/>
<br/>
 &#8220;Tu n'en as pas trouv&eacute;?&#8221; tch&eacute;stchonnit la Merrienne, quand j'r'entrit, pas d'trop bouonne humeu. <br/>
<br/>
 &#8220;Pas yunne,&#8221; j'l'y raiponnit, &#8220;mais si par chance y s'en trouvait, se&ucirc;x et certain tchi sont ben &ecirc;gliamies, les sales b&ecirc;tes.&#8221; <br/>
<br/>
 &#8220;Tant-m&ucirc;s,&#8221; qu'ou s'fit. &#8220;Ach'teu d&ecirc;jeune tout-d'suite, et va t'en dans les clios. Tu'en &eacute;th&acirc;s pour tan jour l&agrave;, car y faut qu'tu r'garde en d'sous des fi&eacute;lles. Nou m'a dit qu'ch'est l&agrave; qu'nou les trouve. Et prend bouon soin d'rest&eacute; d'hors. St tu veur une bouochie &agrave; djais heuthes j'&icirc;thai t'la port&eacute;.&#8221; <br/>
<br/>
 &#8220;Mais, s&acirc;bre de bouais!&#8221; j'm'&ecirc;criyit, &#8220;sais-tu tch&ecirc;sque tu dit? Y'a b&eacute;t&ocirc;t chinq vr&eacute;gies dans l'b&eacute;tchet. Si faut qu'je r'garde souos toutes les fi&eacute;lles j'en ai pour le restant d'ma vie. Tch&ecirc;sque-est l'imb&eacute;cile tch'y t'a cont&eacute; chu gniolin-la? Je voudrais sav&eacute;, car j'l'y donn'nais tchiquechose tch'y n'aim'thait pon, l'k&eacute;tto.&#8221; <br/>
<br/>
 &#8220;Ch'n'est pas l&agrave; des d'vis.&#8221; dit Merrienne. &#8220;N&acirc;nin tu n'en &eacute;th&acirc;s pas d'autre. Tu'en as d&ecirc;ja yeu trais t&acirc;ss&eacute;es. Au clios, tout d'suite. Faut-y que j't'le diche un autre fais?&#8221; <br/>
<br/>
 Ch'est vendredi agniet, et oulle a ocquo chute mins&eacute;thablye peste dans la cabiche. Quant &agrave; m&eacute; j'donn'nais quatre sous pour en trouv&eacute; yunne de chais beetles, pour av&eacute; l'pli&acirc;isi d'la minchi en mi&ocirc;s avec mes bottes &agrave; cliou. Heutheusement v'la d&icirc;manche tchi veint. <br/>
<br/>
<i> <a href="lebrocq.html">Ph'lip</a></i> <br/>
<i> Morning News 7/6/1947(?)</i> <br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pestes.html">Les pestes dans not' gard&icirc;n</a><p>
<li><a href="coloradobeetle.html">Colorado Beetle</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

