<HTML>
<HEAD>
<TITLE>L&eacute; Tchian du Bou&ocirc;lay</TITLE>
<META  name="keywords" content="Jèrriais, ghosts, dogs, haunted houses, folklore, supernatural, superstitions folk beliefs, monsters, language, langue, Black Dog of Bouley Bay, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L&eacute; Tchian du Bou&ocirc;lay</h2></font></center><p>


<A HREF="tchian_bouolay2.html"><IMG SRC="tchiandubouolay.jpg" WIDTH=200 HEIGHT=166 border=0  align="right" ALT="L&eacute; Tchian du Bou&ocirc;lay" ></A>

L&eacute; Tchian du Bou&ocirc;lay 'tait suppos&eacute; aver sa d'meuthe sus Les Huthets en d'ssus du Bou&ocirc;lay &agrave; La Trinnet&eacute;, mais ch&eacute; n'tait pon qu'les Trinnetais tch'en avaient eune mortelle peux. Ch'tait un grand ni&egrave;r tchian atout des i&egrave;rs comme des sou&ocirc;tasses, et i' si&eacute;thait les gens la niet - autchun bord dans l'&Icirc;le! I' 'tait m&ecirc;me suppos&eacute; v'n&icirc;n jusqu'&agrave; St. Ou&euml;n, y'avait des p&egrave;rsonnes tchi criyaient l'aver ou&iuml; ou veu &egrave;s Ch&icirc;nq V&egrave;rges la niet. Y'en avait tchi disaient tch'il avait eune grand' cha&icirc;ne l&eacute; tou du co tchi 'tait si longue qu'ou tra&icirc;nait dans la route dri&eacute;the li, mais j'n'ai janmais connu autcheune p&egrave;rsonne tchi l'ont veu. L's anciens criyaient &egrave;s r'v&eacute;nants, tu sai, mais i' n'y'en a r&eacute;ellement pon, d&eacute; r'v&eacute;nants!<p>

Mais y'a tr&eacute;jous ieu des farceurs et des malfa&icirc;teurs. Y'avait eune ancienne tch'avait h&eacute;thit&eacute; eune vielle ma&icirc;son tch'&eacute;tait suppos&eacute; aver un tr&eacute;sor muchi d'tchiquebord dans la machon'nie, mais ou n'avait janmais &ecirc;prouv&eacute; &agrave; l'trouver. Ou n'avait autcheune ambition d'&ecirc;t' riche, et 'tait satisfait d'aller &agrave; san jour et d'vivre trantchillement &agrave; san tout seu, mais oulle avait tant ou&iuml; p&acirc;ler du Tchian du Bou&ocirc;lay qu'oulle avait eune fichue peux d'touos les tchians. Eune s&eacute;th&eacute;e en s'n allantilyi siez des va&icirc;th&icirc;ns, ou s'&icirc;nmaginnait qu'oulle avait veu chu mauvais tchian-l&agrave;, et oulle en 'tait &ecirc;pouvant&eacute;e. Oulle dit &agrave; tout l'monde, et un mauvais sujet tch'avait un grand ni&egrave;r tchian s'av&icirc;sit d'l'&ecirc;ffriter et d'&ecirc;prouver &agrave; trouver l'tr&eacute;sor dans sa ma&icirc;son.<p>

Eune s&eacute;th&eacute;e qu'nou viyait pon la main d'vant s&eacute;, i' la vit sorti d'siez lyi pour aller v&icirc;lyi siez ses anm&icirc;ns comme d'habitude et i' s'en fut siez lyi quand ou fut horte et amathit san tchian dans l'bel pour li faithe peux s'ou r'v&eacute;nait quandi tch'il 'tait &agrave; fouoilli pour l&eacute; tr&eacute;sor dans la ma&icirc;son. Dans les grandes &acirc;tres du temps p&acirc;ss&eacute;, y'avait tchiquesfais des creux muchis dans l'machonnage o&ugrave;'est qu&eacute; l's anciens gardaient lus sou, et i' c'menchit &agrave; haler les pi&egrave;rres du c&ocirc;t&eacute; d'l'&acirc;tre atout eune barre d&eacute; f&eacute; et eune bigorne pour t&acirc;chi d'trouver l'creux, pensant qu&eacute; ch'tait p't-&ecirc;t' l&agrave; tch'i' trouv'thait l'tr&eacute;sor &agrave; la bouonnefemme.<p>

D&eacute;vant tch'i' trouvisse autcheune chose, eune partie d'la cheunm'n&eacute;e l&icirc; tchit sus l'co et i' p&egrave;rdit connaissance et restit-l&agrave;, dans l'aithe &agrave; c&ocirc;t&eacute; d'l'&acirc;tre, couv&egrave;rt d&eacute; sie et d'pi&egrave;rres! Quand la bouannefemme &egrave;rv&icirc;nt siez-lyi, ou f&icirc;t des cris abominnabl'yes en viyant l'tchian dans san bel! Ou criyait qu&eacute; ch'tait L'Tchian du Bou&ocirc;lay et n'entrit pon dans l'bel. Ou s'en allit couothant siez l'Chentnyi tchi d'meuthait pas bein liain d'l&agrave;. L&eacute; Chentnyi r'connut l'tchian, l&icirc; f&icirc;t la f&ecirc;te et l&eacute; d'samathit et l'enm'nit auve l&icirc; dans la ma&icirc;son. L&eacute; tchian s'en fut tout drait &agrave; san ma&icirc;tre et auve la lueu d'sa lant&egrave;rne l&eacute; Chentnyi l'app&egrave;rchut souos la pile d&eacute; pi&egrave;rres. Il 'tait acouo sans connaissance, et i' l&icirc; v&egrave;rsit eune bouqu't&eacute;e dg'ieau sus la fache pour l&eacute; r&ecirc;vilyi, et pis il allit l'porter en ville dans san h&egrave;rnais et l'm&icirc;nt en pr&icirc;son!<p>

L&eacute; tr&eacute;sor tch'il en eut fut si&ecirc;x mais d'pr&icirc;son &egrave;s travaux forchis, et les va&icirc;th&icirc;ns aidg&icirc;drent &agrave; la bouannefemme &agrave; r'b&acirc;ti sa cheunm'n&eacute;e, mais i' patha&icirc;t qu'ou n'p&egrave;rdit janmais sa crianche qu&eacute; ch'tait L'Tchian du Bou&ocirc;lay qu'oulle avait veu dans san bel!<p>
&nbsp;<p>
<I><A HREF="lefeuvre.html">George d'la Forge</A><BR>
<FONT SIZE=2>(Auve un mio d'r&eacute;daction)</FONT></I>
<P>&nbsp;</P>

<CENTER>
<IMG SRC="tchandubouole.jpg" WIDTH=233 HEIGHT=250><p>
L&eacute Tchan du Bou&ocirc;l&eacute;<p></CENTER>

<P>&nbsp;</P>


<FONT SIZE=2>
<I>Viyiz &eacute;tout</I>:

<ul>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="ieaudvie.html">L'ieau d'vie</a><p>
<li><a href="pmfish.html">Merrienne and the big fish</a><p>
<li><a href="rvenants2.html">D's histouaithes d&eacute; r'v&eacute;nants</a><p>
<li><a href="rvenants.html">Les R'v&eacute;nants d'Aut'fais</a><p>
<li><a href="astrologie.html">L'astrologie et les crianches</a><p>
<li><a href="gdfblianche.html">La Blianche Femme</a><p>
<li><a href="rigodon.html">Rigodon d'Chorchel'lie</a><p>
<li><a href="halloween.html">Halloween</a><p>
<li><a href="tchandubuoulai.html">Le Tchan tchi n'paie pon de taxe</a><p>
<li><a href="gdfatre.html">&Agrave; l'entou d'l'&acirc;tre</a><p>
<li><a href="assembliee/folklore.html">L&eacute; folklore d&eacute; J&egrave;rri</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
