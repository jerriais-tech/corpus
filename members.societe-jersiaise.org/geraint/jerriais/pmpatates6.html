<HTML>

<!-- Mirrored from members.societe-jersiaise.org/geraint/jerriais/pmpatates6.html by HTTrack Website Copier/3.x [XR&CO'2014], Tue, 15 Jul 2025 13:58:50 GMT -->
<HEAD>
<TITLE>Mes patates, tchi en faithe?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Mes patates, tchi en faithe?</h2></font></center><p>

<font size="-1"><i>Vendredi au s&eacute;.</i><br/></font>
<br/>
Moussieu l'Editeu,<br/>
<br/>
Je r'veins chutte semaine au sujet des patates, car y m'semblye que la saison est fichue, et je n'sais pas tchi faithe des quatres vr&eacute;gies tchi m'restent pour le bridge. Je r'vint avec man viage Jeudi au s&eacute;, et j'ai yeu d'la peine &agrave; man d&ecirc;faithe agniet. N'y'a pas un marchand tch'y les veur, mes patates, et j'vait bein ach'teu qu'ch'est une m&ecirc;prinse de n'l&ucirc;s d'v&eacute; rain. Les siens tch'y peuvent tr&eacute;jous vendre quand d'autres ne peuvent pas, ch'est les fermiers tch'accatent tout &agrave; cr&eacute;dit en hiv&eacute;. A l'av'nin je f'thai comme yeux.<br/>
<br/>
Ben seux, la Merrienne me dit qu'ch'est tout d'ma faute. Oulle insiste que si j'avais print s'n'avis la s'maine pass&eacute;e, quand les patates taient ocquo &agrave; bouon prix, j'n&eacute; s'sais pas dans chu pit&eacute;-l&agrave;.<br/>
<br/>
Et quand j'l'y dit qu'man bouohomme de p&egrave;the n'&eacute;thait jamais d&ecirc;foui des patates tchi n'taient pas v'nues, ou m'fichi &agrave; la t&ecirc;te que si p&eacute;p&eacute;e avait yeu un mio d'bouon-sens et n'avait pas tait si t&ecirc;toigne, y'&eacute;thait yeu p&ucirc;s d'sous &agrave; la banque et sa ferme n'&eacute;thait pas tait cribli&eacute;e d'rentes quand nou l'mint souos-t&ecirc;rre.<br/>
<br/>
Ach'teu la tch&eacute;ston est, comme j'vos l'dit, tchi faithe de chin tchi m'reste.<br/>
<br/>
A matin, en d&ecirc;jeunant, j'ai d'mand&eacute; &agrave; Merrienne tch&egrave;sque ou f'thait dans les circonstances.<br/>
<br/>
Oulle a ch&acirc;tchi la t&ecirc;te. &quot;La b&ecirc;tisse est faite,&quot; ou m'a dit, &quot;et comment qu'nou peut d'en d&ecirc;shall&eacute;, je n'sais pas trop ben. Si nou pouvait craithe que l'prix hauchithait comme y fit l'ann&eacute;e pass&eacute;e, nous les laiss'sait dans la t&ecirc;rre pour une semaine ou d'm&ecirc;me, mais j'en doute hardi. Ch'est une chose tchi n's'arrive pas souvent.&quot;<br/>
<br/>
&quot;N'y'a autchune chance de chonna,&quot; j'y'ai dit. &quot;Y sont &agrave; foui &agrave; tie de corps en Angli&eacute;terre et n'ont pas besoin d'nos patates. Faut trouv&eacute; tchique autre plian.&quot;<br/>
<br/>
&quot;L'ann&eacute;e pass&eacute;e,&quot; oulle a dit, &quot;les <a href="etats.html">Etats</a> fites une offre de quarante ch'lins l'chent quand vint un temps. Nou n'sait jamais tchsqu'y s'en vont faithe, nos Etats, et y pouorraient nos aidgi chutte fais.&quot;<br/>
<br/>
&quot;N't&eacute; fis pas d's&ucirc;s,&quot; j'y'ai dit. &quot;Ch'n'est pas l's'Etats mais l'Comit&eacute; d'Agritchultuthe, et l'Comit&eacute; a de ben dr&ocirc;les d'id&eacute;es. Au moment tch'il est y sont a accat&eacute; des patates d'Irlande, tchi n'valent pas quatre so&ucirc;s, et ils en paient p&ucirc;s chi que l'prix du <a href="pmbridge.html">bridge</a>. Ch'est d'm&ecirc;me tch'ils aident au fermyi. Enfin, p't'&ecirc;tre tch'y veindront &agrave; vais qu'ch'est une folie. Mais y faut tch'y s'd&ecirc;p&ecirc;chent, car y'a dautre chose &agrave; craindre que des bas prix, comme le temps fait.&quot;<br/>
<br/>
&quot;V&egrave;the,&quot; oulle a dit, &quot;mais nou n'en p&acirc;sle pas, parsque che s'sait aggrav&eacute; nos malheurs. Crais-tu, Ph'lip, que nou pou&ocirc;rrais mettre chais quatre vr&eacute;gies-l&agrave; en c&acirc;sses? La pliante allait jusqu'&agrave; huit ou neuf ch'lins la bouaite &egrave;s vendues l'ann&eacute;e pass&eacute;e.&quot;<br/>
<br/>
J'y'ai dit qu'&agrave; qu'menchi j'n'ai pas les c&acirc;sses et qu'en autchun cas y'&eacute;tha tant de s'menche sus l'marchi ch't'ann&eacute;e que n'y'&eacute;tha pas d'vente. &quot;Les siens tch'ont accat&eacute; des patates s&ucirc;s pid pour l&ucirc;s pliante se sont br&ucirc;l&eacute;s les daights,&quot; j'ai ajou&ocirc;t&eacute;.<br/>
<br/>
&quot;Ichin &agrave; <a href="st_ouen.html">Saint-Ou</a> y'a un fermyi tch'a vendu siez vr&eacute;gies, mais ch'n'est pas tous tch'ont chutte chance-l&agrave;. Et l'ach'teur a probablyement r&eacute;fli&eacute;chi tch'y n'&eacute;thait pas p&egrave;rdu s'y n'avait pas si pr&ecirc;ssi. Mais, comme les Fran&ccedil;ais disent, le malheur des uns fait le bonheur des autres. Chen tchi nos perd ch't'ann&eacute;e ch'est que l's'Angliais n'ont pas yeu d'obg&eacute;l&eacute;e.&quot;<br/>
<br/>
&quot;Ch'est assez r'm&eacute;rquable,&quot; ou dit, &quot;car aut'fais ils en attrapaient touos l's'ans. Mais, p&acirc;slant d'obg&eacute;l&eacute;e, te r'souveins-tu de m'n onclye Lai&eacute;sse de la Ville au Bas.&quot;<br/>
<br/>
&quot;Damme oui. Il empruntit ne chivi&egrave;the siez nous et p&eacute;p&eacute;e eut &agrave; p&eacute;yi un &ecirc;tchu pour quand la veuve vendit san fait.&quot;<br/>
<br/>
&quot;Eh ben, ch'tait un homme comme chonnechin. Quand y se l'vait d'bouon matin apr&egrave;s une obg&eacute;l&eacute;e, il allait faithe le tou des clios et rentrait pour d&ecirc;jeun&eacute; d'si mauvaise humeur que ma tante n'&ocirc;sait pas l'y dithe un mot. Mais quand, p&ucirc;s tard, y r'venait pour une bouochie, y tait tout-&agrave;-fait content, car il avait veu qu'les patates de ses vaisins avaient souffert m&ecirc;me p&ucirc;s qu'les si&egrave;nes.&quot;<br/>
<br/>
&quot;Ma pou&ocirc;re fille,&quot; j'y'ai dit, &quot;n'y'a rain d'&ecirc;tonnant dans chen qu'tu m'dis car j'sommes tous d'm&ecirc;me.&quot;<br/>
<br/>
<i><a href="lebrocq.html">Ph'lip</a></i><br/>
<i>30/6/1951 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmroyale.html">Merrienne et la Royale</a><p>
<li><a href="potatostore.html">The Pains in a Potato Store</a><p>
<li><a href="painplianttie3.html">Les Pains et la pliant'tie</a><p>
<li><a href="pmpatates5.html">Ph'lip et les patates</a><p>
<li><a href="pmpentecote.html">La Pentec&ocirc;te et les patates</a><p>
<li><a href="painunsatisfactory.html">An unsatisfactory week's work</a><p>
<li><a href="patate.html">La Patate</a><p>
<li><a href="defouithie.html">La D&ecirc;fouithie</a><p>
<li><a href="pmdigs.html">Ph'lip Digs His Early Patch</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="painconduct.html">Most Reprehensible Conduct of Our Employe</a><p>
<li><a href="fermi.html">Les Mins&eacute;thes d'un Fermi</a><p>

<li><a href="potatoeradicator.html">Snatcher and Peelem's Potato Eradicator</a><p>
<li><a href="piantetis.html">La piante tis siez not'e biau fr&egrave;the</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates8.html">Les patates et l's'Etats</a><p>
<li><a href="pmpatates3.html">Nos patates et nos vaques</a><p>
<li><a href="laxton.html">Laxton's Early</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="tipperary.html">Dans Mes Poummes de Terre</a><p>
<li><a href="lettre1963.html">Eune lettre d&eacute; 1963</a><p>
<li><a href="bananarepublic.html">Un bailliage &agrave; bananes?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmpatates6.html by HTTrack Website Copier/3.x [XR&CO'2014], Tue, 15 Jul 2025 13:58:50 GMT -->
</HTML>

