<HTML>

<!-- Mirrored from members.societe-jersiaise.org/geraint/jerriais/cahouain_courses.html by HTTrack Website Copier/3.x [XR&CO'2014], Tue, 15 Jul 2025 13:49:15 GMT -->
<HEAD>
<TITLE>&Egrave;s Courses</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>&Egrave;s Courses</h2></font></center><p>

 Comme je n'avions pas grand'chose &agrave; faithe &agrave; la boutique Jeudi, et l'Boss &eacute;tant, pour un change, d'assez bouanne humeur, je n'eus pas l'embarras d'habitude d'obtenir permission d'aller &egrave;s Courses. <br/>
<br/>
 ''Mais,'' i'm'dit, ''ergarde bain &agrave; t&eacute;, Caouain, ou bain tu s'ras oquo vol&eacute; comme l'ann&eacute;e pass&eacute;e! Nou m'a dit qu'y a pus d'deux chents de ches aventuriers-l&agrave; dans l'&icirc;le chute semaine, ch'est pourtchi n'emporte pas trop d'sous sus t&eacute;!'' <br/>
<br/>
 Ch'tait pour se fichi d'm&eacute; qu'i'm'disait chenna, car i'savait bain que j'n'avais pas seulement chinq chelins &agrave; man nom. <br/>
<br/>
 Je li d'mandi de m'avanchi un louis ou deux sus mes gages, mais i'r'fusi nette, en 'm'disant qu'i n's'en allait pas m'encouothagi &agrave; gaspillyi mes sous d'la sorte. <br/>
<br/>
 Nos imprimeurs, qui sont tous d'bouans gar&ccedil;ons, eurent pitchi d'm&eacute;, et firent une petite collecte entre ieux pour qu'i' n'fusse pas dit que j'&eacute;tais hors &egrave;s Courses sans deustrais coppeurs dans ma pouchette pour mes menu debours. <br/>
<br/>
 Quand j'arrivi l&agrave; bas, je n'eus autchune diffitchult&eacute; &agrave; entrer sus l'terrain. Il est vrai qu'un jeune policemainne tendit sa main pour man billet, mais l'ex-Chant'nyi Jack Le Bro du Pont Martchet li dit comme chenna ''All right, Press,'' et tout-d'suite i'm fit du run &agrave; passer. <br/>
<br/>
 Je vis un p'tit troup&eacute; d'gens sur la mielle qui m'avaient la m&icirc;ne bain inter&ecirc;ssis &agrave; r'garder tchiquechoses et je m'appr&eacute;chi pour vaie, criyant qu'i'y avait p't'&ecirc;tre ieu un accident. Mais nouffait, ch'tait un moussieu avec trais cartes sus une petite tablye, qui donnait un louis &agrave; touos les siens qui pouvaient trouver le valet d'tr&ecirc;flye. <br/>
<br/>
 Oh! mais ch'tait simplye comme tout, et si j'avais ieu un louis sus m&eacute; je crai que j'aithais fait du bisnesse. <br/>
<br/>
 Un jeune fermi que j'connais, d&ecirc;halli deux louis d'sa pouchette et les pliaichi sus une carte qui li sembliait &ecirc;tre le valet d'tr&ecirc;flye, car nou la r'connaissait bain facilement &agrave; cause que iune des cartes &eacute;tait un mio tou&acirc;n&eacute;e en haut. <br/>
<br/>
 Mais quand i' la l'vi, chose assez dr&ocirc;le, che n'tait pas l'valet du tout, oulle 'tait, comme nou dit ''blank.'' <br/>
<br/>
 Le moussieu d'Birmingham ne donnit autchune explication comment qu'chenna s'&eacute;tait fait, mais les deux louis &agrave; not'e fermi se trouvithent englot&eacute;es dans sa pouchette comme des dgerbes d'grain dans le t'ambour d'une machine &agrave; battre. <br/>
<br/>
 Ch'est justement chein qui d'[a]vait s'arriver. <br/>
<br/>
 Ches ouaisseaux-l&agrave; ne veinnent bain seux pas en J&ecirc;rri pour nos apporter des sous, mais au contraithe, font une sp&eacute;cialit&eacute; de remporter l'argent des siens qui sont b&ecirc;tes assez de lus tou&ocirc;llyi avec ieux. <br/>
<br/>
 Le Caouain vit deux trais messieux d'sa connaissance, qui sont bain trop sages pour se m'suther avec ches aventuriers-l&agrave;, mais qui pr&eacute;f&egrave;thent, un jour de Courses, d'aver une petite sp&eacute;tchulation avec les parieurs, ch'est &agrave;-dithe, les ''bookmakers.'' <br/>
<br/>
 Cheux chin, au mains, sont suppos&eacute;s d'&ecirc;tre d'honn&ecirc;tes gens, et i' n'y a pas d'doute que tchqu'uns de parmi ieux son parfait&egrave;ment honorablyes. <br/>
<br/>
 Mais i' y a des exceptions. <br/>
<br/>
 L'ann&eacute;e pass&eacute;e, d&egrave;s qu'la derni&eacute; course avait 'tait couothue et gagnie, les siens qu'avaient mins lus sous sus le ch'va qui g&acirc;gni, s'en furent naturellement pour erchever le montant qui lus &eacute;tait deu, mais la plus grand' partie des ''bookies'' se plaignithent qu'i' n'avaient pas l'moyen d'payi, et comme preuve, montrant lus ''bag'' au public pour faithe vaie qu'i' n'y avait rain d'dans. <br/>
<br/>
 Et pis ch'tait l&agrave; qu'i'y en eut du tintamarre! <br/>
<br/>
 Nou s'attendait qu&acirc;siment &agrave; r'vaie une r&eacute;p&eacute;tition des m&ecirc;mes tactiques ch'tte ann&eacute;e, mais v'l&agrave; qui n'fut pas justement si pi&eacute;the, malgr&eacute; qu'i'y en eut deustrais qui mantchaieut quand lus clients vinrent pr&eacute;senter lus billets. <br/>
<br/>
 Y en avait iun sustout qu'avait san nom en grandes lettres sus s'n enseigne, et qui s'&eacute;tait install&eacute; en d'dans du ''paddock'' une position que nou suppose, g&eacute;n&eacute;rallement, &ecirc;tre accord&eacute;e raique &agrave; des ''firms'' au-dessus de tout soup&ccedil;on. I' s'appelait 'Harry Shooter' ch'tis-chin, et n'annon&ccedil;ait autchune adresse. <br/>
<br/>
 Eh bain oppr&egrave;s iune des courses, I's'fit un p'tit attroupement alentou d'san ''stand,'' compos&eacute; de gens touos joyeurs que le ch'va sus tchi qu'ils avaient pathi&eacute; avait g&acirc;gni et s'attendant &agrave; un prompt r&eacute;gli&eacute;ment de la part du sieur ''Shooter.'' <br/>
<br/>
 Mais l'moussieu d'chu nom-l&agrave; n'&eacute;tait pas l&agrave; &agrave; les r'chever. Evidemment il avait 't&eacute; appel&eacute; ailleurs pour tchique affaithe urgente. <br/>
<br/>
 Et il avait emport&eacute; ses sous et les sous du public avec li! <br/>
<br/>
 Iun d'ses cr&eacute;anciers, qu'avait ou&iuml; p&acirc;ler qu'i' y a une pliaiche en Angli&eacute;terre qui s'appelle ''Shooter's Hill'' s'est imagin&eacute; que ch'est p't-&ecirc;tre l&agrave; qu'i d'meuthe et il a envi&eacute; une lettre &agrave; ch'tte adrese-l&agrave;, mais au moment d'&ecirc;crithe, je n'sais pas s'il a oquo ieu une ra&icirc;ponse. <br/>
<br/>
 Mais, tout badinage &agrave; part, il est temps que l'Jersey Race Club, si ch'est qu'i' veurt pr&ecirc;server le patronage et le support du public, faiche tchiquechose pour sa protection contre patheille volelie. <br/>
<br/>
 Je ou&iuml; l'aut'e jour, plusieurs messieux sugg&eacute;ther que l'Comit&eacute; dev'thait exigi un d&eacute;p&ocirc;t d'au mains chinquante louis de chaque ''bookmaker'' comme une garantie de bouanne fouai, li r'touanant, sans doute, ses sous &agrave; la fin du ''meeting.'' <br/>
<br/>
 Je vos donne la suggestion pour chein qu'ou vaut, mais i' m'semblye que l'id&eacute;e n'est pas du tout mauvaise. <br/>
<br/>
 Ou voulez p't-&ecirc;tre saver comment que l'Caouain s'en d&eacute;halli chu jour-l&agrave;. <br/>
<br/>
 Eh bain, oppr&eacute;s iun ou deux p'tits d&eacute;sappointements, et un p'tit mio d'succ&egrave;s, quand i' vint &agrave; caltchuler, i'trouvi qu'il avait oquo trente-siex sous d'bouan, de profit sus la journ&eacute;e, ch'est-&agrave;-dire, quand i' r'arrivi en ville. <br/>
<br/>
 Et il en connait bain des pi&eacute;ches qui n'peuvent pas en dithe autant! <br/>
<br/>
<i> <a href="gwdec.html">Caouain</a> <br/>
 4/8/1923 <br/></i>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="courses.html">&Egrave;s courses</a><p>

<li><a href="pmcourses.html">Les Courses</a><p>
<li><a href="pmcourses2.html">Ph'lip va &egrave;s courses</a><p>
<li><a href="pmcourses3.html">Pas d'chance &egrave;s courses</a><p>
<li><a href="coursespliemont.html">Les Courses &agrave; Pli&eacute;mont</a><p>
<li><a href="pmpoint.html">Ph'lip Wants to go to the Point to Point</a><p>
<li><a href="pmhorse.html">Ph'lip backs a horse</a><p>
<li><a href="coursesjt.html">Les Courses</a><p>
<li><a href="dreg_honts.html">Les &#147;Dreg Honts&#148;</a><p>
<li><a href="hunt.html">Le Caouain va au Hunt</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_courses.html by HTTrack Website Copier/3.x [XR&CO'2014], Tue, 15 Jul 2025 13:49:15 GMT -->
</HTML>

