<HTML>
<HEAD>
<TITLE>L'y'a des jannes hommes pouor touos les go&ucirc;ts!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'y'a des jannes hommes pouor touos les go&ucirc;ts!</h2></font></center><p>
<br/>
<br/>
<i><div align="center">(Un dgialogue, pouor deux femmes, en St. Ouonnais)</div></i><br/>
<br/>
<table cellspacing="0" cellpadding="4" border="0" width="80%">
  <tr>
    <td>
      <b>
        R&acirc;chel:<br/>
      </b>
    </td>
    <td>
        Bon! Tch'est qu'tu'es &agrave; ouvrer l&agrave;, Jeanneton?
    </td>
  </tr>
  <tr>
    <td>
      <b>
        Jeanneton:
      </b>
    </td>
    <td>
      Ch'est un corset pouor l&eacute; jour d&eacute; naissance &agrave; L&icirc;sab&eacute;!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Tchil &acirc;ge qu'ou s'en va aver, L&icirc;sab&eacute;?<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Oulle &eacute;tha v&icirc;ngt-iun an D&icirc;nmanche tchi veint. H&eacute;las! Comme l&eacute; temps s'p&acirc;sse! I' m'sembl'ye qu&eacute; ch'tait l'aut' jour qu'oulle 'tait &agrave; apprendre &agrave; marchi - et la v'l&agrave; grande assez pouor s&eacute; mathier!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      A-t-alle un gallant?<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Eh bein: Ch'n'est pas viyant qu'ch'est lyi, mais oulle &eacute;thait peu en aver eune d&eacute;mi&eacute;- douzaine d&eacute;pis qu'ou tchittit l'&ecirc;cole! Ou tcheint d'm&eacute; pouor ch'la, tu vai !<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      V&eacute;the : Mais tch'est qu'ch'la vaut, d'en aver eune d&eacute;mi&eacute;-douzaine ? La louai n'vouos p&egrave;rmet pas d'en mathier pus qu'iun!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      J'sai bein, - mais ch'est pouor dithe ! Tu sai bein, oulle est belle, not' L&icirc;sab&eacute;. L'y'en a, tchi disent qu'ou m&eacute; r'sembl'ye !<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Eh bein: P't-&ecirc;t' bein, don, - &agrave; ch't'heu qu'tu l'dis, - l'y'a eune p&eacute;tite &egrave;rsembliance, - ou marche un mio en pithette comme t&eacute;!<br/>
    </td>
  </tr>
  <tr>
    <td>
      <b>
        J. (En s&eacute; r'dr&eacute;chant:)
      </b>
    </td>
    <td>
      &Ecirc;coute, R&acirc;chel:  J&eacute; n'tais pon &agrave; p&acirc;ler d'ses pids, - Quant &agrave; ch'la, comment qu'est ta tante tch'a un' yi tchi dit m'luque &agrave; l'autre?<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      N'en p&acirc;lons pon, ma fille ! J'nouos sommes connues trop longtemps pouor s'entr'h&egrave;rtch&icirc;ngni. Bein souvent un p'tit mot d'trav&egrave;rs fait feu par la tchulasse! Quant &agrave; ch'la, j'ai tr&ecirc;jous admith&eacute; L&icirc;sab&eacute;!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Eh bein: Pouor t'en dithe la v&eacute;thit&eacute;, R&acirc;chel,_- j'ai un janne homme en veue pouor lyi - mais san p'p&egrave;e n'est pon du m&ecirc;me avis qu'm&eacute;. I' voudrait qu'ou mathi&ecirc;thait un f&egrave;rmyi.<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Tch'est qu'est ch't&icirc;-l&agrave; qu'tu'as dans l'id&eacute;e ?<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      L&eacute; janne Mess Raul&icirc;n des Caudeville!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Ch't &ecirc;m&acirc;nue-l&agrave; d'la Ville? Tu n'es pas bein dans ta t&ecirc;te, don! Il est b&ecirc;te comme eune ouaie tchi coue sus des pi&egrave;rres! Si j'avais eune fille &agrave; mathier, j'n'&ecirc;prouvethais pon &agrave; attriotchi un &acirc;mice comme ch't&icirc;-l&agrave; siez m&eacute;!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Pouortant, j'l'aime bein, m&eacute;!  J&eacute; l'vis en Ville la s'maine p&acirc;ss&eacute;e, et i' m'fit un bieau salut! Il a bein pus d'avis qu'nouos jannes hommes d&eacute; campangne, mon Doue! J'voudrais qu't'&eacute;thais veu comme i' halit san chap&eacute; quand i' m'vit! Et quand i' m'dit d'faithe bein ses comply&icirc;ments &agrave; L&icirc;sab&eacute;, i' m'dit qu&eacute; j'pathaissais si janne tch'i' m'avait qu&acirc;si pr&icirc;nse pouor lyi. Et i' m'appelit &quot;Madanme&quot; &ecirc;tout!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Bah!  J&eacute; n'sis pon ravie qu'tan bouanhomme n&eacute; l'aime pon! Et tu voudrais un mistenfli&ucirc;te d&eacute;-m&ecirc;me pouor tan bieau-fis? Si j'avais eune fille j&eacute; n'voudrais c&egrave;rtainement pas la mathier &agrave; un col&icirc;n-feunmelle comme ch't&icirc;-l&agrave;, danme!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Eh bein: En connais-tu iun, t&eacute;, tchi pou&ocirc;rrait l&icirc; faithe, &agrave; L&icirc;sab&eacute;?<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Ah, man Doue oui, - mais j'en choua&icirc;sithais iun d'la campangne, m&eacute;! Les villais sont pus b&ecirc;te qu&eacute; poule! &Egrave;rvai-tu tan Raul&icirc;n des Caudeville &ecirc;prouver &agrave; traithe les vaques? I' n'saithait m&ecirc;me pon d'tchi but d'la vaque mett' la scabelle!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Quant &agrave; ch'la, R&acirc;chel, - j'ai eune id&eacute;e tch'i' s'y r'conna&icirc;t &agrave; f&egrave;rmer! I' n'est pas sans en aver appr&icirc;ns tchiquechose, car i' m'dit qu'san p'p&egrave;e avait 't&eacute; grand f&egrave;rmyi en Afrique d&eacute;vant tch'i' f&ucirc;sse mangi par un lion!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Mangi par un lion? Eh bein, s&eacute;mn&acirc;ge! Et tu crai d'it&eacute; niol&icirc;n? Ma pou&ocirc;rre fille! Et, f&egrave;rmer en Afrique? Ch'n'est qu'sablion et rotchi, l&agrave;-bas!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      En bein, - il' y cra&icirc;ssent p't-&ecirc;t' bein des tonmates, dans l'sablion! &Egrave;rgarde &agrave; St. Cli&eacute;ment, valet!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Bah ! Tu r'dotes, don, ma pou&ocirc;rre Jeanneton ! Nou n'peut pas compather l'Afrique &agrave; St. Cli&eacute;ment!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Mais, pouortchi pas? Enf&icirc;n, tu n'm'as pon acouo dit tch'est qu't'&eacute;thais en veue pouor L&icirc;sab&eacute;!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Pouor t'en dithe l&eacute; vrai, j&eacute; n'y'avais pon pens&eacute;! Ch'est seux qu' l'y'en a pus d'iun tchi l&icirc; f'thait un bouan homme. Tch'est qu'tu craithais d'Ph'lippe L'&Ecirc;caud&eacute;, du Creux Baillot ? N&eacute; v'l&agrave; un homme ! Il est l'grand, et san p'p&egrave;e a septante vr&eacute;gies d't&egrave;rre et un tas d'rente &agrave; r'ch&eacute;ver!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Ah, mon Doue d'la vie ! Ou n'l&eacute; voudrait pon, ch't&icirc;-l&agrave;! Il a des dents comme des madelles d&eacute; h&egrave;che!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Bon! N'en v'l&agrave;, des raiethons! Ch'n'est pon auve des dents tch'i' g&acirc;ngne sa vie! Es'sais-tu par chance &agrave; penser au lion tchi mangit l'p&eacute;the &agrave; tan villais?<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      N&acirc;nn&icirc;n, mais j'sai bein qu' L&icirc;sab&eacute; n'l&eacute; voudrait pon, ch't&icirc;-l&agrave;! Peux-tu penser &agrave; un autre ?<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Oui-dgia! Ly'a Nicolas L'Cras, d'la Tann'nie &agrave; L'&Ecirc;ta. Les vi&egrave;rs ont fait des sou comme des &ecirc;cales et il &eacute;tha la f&egrave;rme quand i' s'en ithont!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      V&eacute;the: Ch't&icirc;-l&agrave; en a fait d'toutes les sortes s&eacute;non la bouanne. Et i'disent tch'il est si avare tch'i' cartel'lait un liard en quatre! Et pis il est si maigre qu'nou dithait tch'il a l'ventre cliut&eacute; au dos! N&acirc;nn&icirc;n! J'aim'thais mus vaie L&icirc;sab&eacute; rester vielle fille qu&eacute; d'&ecirc;t' enh&egrave;rm&eacute;l&eacute;e auve chu bachouard-l&agrave;! Pense &agrave; un autre, ma fille !<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Eh bein: Tch.'est qu'tu penses d'Aaron Rob&icirc;n? I' va &agrave; la p&ecirc;que et il est propri&ecirc;taithe de quat' batchieaux-p&ecirc;tcheurs, et i' conna&icirc;t toutes les houles, car l&eacute; bouanhomme Ma&icirc;t' Douard L&eacute; Feuvre d&eacute; Gros Nez li'a montr&eacute; iou qu'i'sont. Quand i' va &agrave; b&acirc;sse- ieau i' rapporte tr&eacute;jous un coupl'ye d'chents livres d'andgulle. Au prix du pa&icirc;sson aujourd'aniet ch'est seux tch'i' fait un tas d'sou !<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Absol&ucirc;ment, R&acirc;chel, - tu n'voudrais pas l'vaie mathier L&icirc;sab&eacute;! Il a d&ecirc;j&agrave; 't&eacute; engagi deux-s'trais fais et les hardelles l'ont tchitt&eacute; viyant tch'i' n'pouvaient pon enduther l'odeu d'pa&icirc;sson siez li! S'n appentis et san parleux sont plieins d'vi&egrave;rs cliavieaux et gr&eacute;ements! &Ecirc;prouves acouo eune fais!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      L'y'a l'fis &agrave; Cap'taine B&ecirc;ch&egrave;rvaise! L'bouanhomme Cap'taine fit eune forteune dans les pays cauds et l'fis veint d'acater eune f&egrave;rme &agrave; L'&Ecirc;totchet!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Tu'es folle, don! I' ouait haut comme eune chouque! Et pis sa m&eacute;the a eune langue d'aspi. &Egrave;rvai-tu ma fille auve eune belle-m&eacute;the d&eacute; m&ecirc;me?<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Sapresti, - mais tu'es h&ecirc;nitcheuse, Jeanneton! Arr&ecirc;tes, valet! L'y-a un vi&egrave;r St. Ouonnais tch'est r'v&eacute;nu d'l'Am&eacute;thique, tch'est veuvi! I' pathait tch'i' ch&egrave;rche femme! Nou m'a dit tch'il a tout pliein d'h&egrave;rp&icirc;ns, &eacute;tout!<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      Eh bein, R&acirc;chel, ma L&icirc;sab&eacute; n'voudrait danme pon un vyi comme ch't&icirc;-l&agrave;, - pas m&ecirc;me s'il 'tait ca&ucirc;chi d'or! J'sai bein l'chein qu't'entends. Il est haut comme un pot d'cidre et gros comme un bathi d'quat' cabots! N&acirc;nn&icirc;n, ma fille! Tu n'en as pas acouo mentionn&eacute; iun qu'jaime mus qu' Raul&icirc;n des Caudeville!<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Eh bein, Jeanneton: Dans touos les cas j'n&eacute; s'sais pon ravie qu&eacute; j'sommes &agrave; p&egrave;rdre not'temps toutes les deux. En as-tu p&acirc;l&eacute; &agrave; L&icirc;sab&eacute;?<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      N&acirc;nn&icirc;n-dgia! Les jannes hommes veinnent la r'condithe d&eacute; la Chapelle au D&icirc;nmanche au s&ecirc;, mais d'en par ich&icirc;n ou n'patha&icirc;t pon s'attachi &agrave; iun pus qu'&agrave; l'autre.<br/>
    </td>
  </tr>
  <tr>
    <td>
      <b>
        R.
      </b>
    </td>
    <td>
      Nouos y v'l&agrave;! J'pouvons penser &agrave; ch't&icirc;-ch&icirc;n ou ch't&icirc;-l&agrave;, mais en f&icirc;n d'compte tu v&egrave;rras qu'ou f'tha san chouaix lyi-m&ecirc;me. Tch'il ait des dents comme des madelles d&eacute; h&egrave;che, ou les gambes v&egrave;rques ou l'nez crotchi, s'oulle en est enamouothachie ch' es'sa ch't&icirc;- l&agrave; qu'ou voudra et qu'ou finitha par mathier !<br/>
    </td>
  </tr>
  <tr>
    <td>
      <b>
        J.
      </b>
    </td>
    <td>
      J'pense bein qu'tu'as raiethon, ma fille. Enf&icirc;n, i' faut prendre l&eacute; temps comme l&eacute; Bou&acirc;n Dgieu l'donne. Esp&eacute;thons qu'ch'en s'sa iun tchi li'apport&eacute;tha bonheu. En f&icirc;n d'compte, ch'est l'bonheu et l'contentement tch'est l'pr&icirc;ncipa. Veins-t'en auve m&eacute; dans la tchu&icirc;sinne; tu pou&ocirc;rrais m'a&icirc;dgi &agrave; graie l'th&eacute;e! <br/>
    </td>
  </tr>

</table>
<p>&nbsp; </p>

<i><a href="lefeuvre.html">George d'La Forge</a></i>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="mathiage.html">L'amour et l'mathiage en J&egrave;rriais</a><p>
<li><a href="hommes.html">Les hommes - n'm'en p&acirc;lez pas </a><p>
<li><a href="pmpeace2.html">Peace and Quiet in the Home</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
