<HTML>

<!-- Mirrored from members.societe-jersiaise.org/geraint/jerriais/gdforth.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>Orthographique</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<P><center><font color="#215e21"><h2>Orthographique</h2></font></center></P>

<font size="-1"><i>Fort Lauderdale, Florida,<br>
U.S.A.<P>

L&eacute; 28 f&eacute;vri, 1970.<P></i></font>

<P>Moussieu l'R&eacute;dacteu,</P>

<P>Y'a des mots J&egrave;rriais tch'ont 't&eacute; apport&eacute;s dans l'&Icirc;le par les naviguants du temps des navithes &agrave; vailes. Quand j'tais mousse &agrave; La Forge, et qu&eacute; m'n oncl'ye Charles v'nait passer la s&eacute;th&eacute;e auve nous siez Papa, et tch'i' ventait raide, i' disait: "I' vente la p&eacute; d'un oringna &agrave; ces s&eacute;!" Sans doute, Papa eut &agrave; m'explyitchi tch'est qu&eacute; ch'tait qu'un oringna. J'tais pi&eacute;the qu&eacute; les femmes pour &ecirc;t' tchuthieux dans chu temps-l&agrave;. J'pense bein qu'touos les mousses y sont. </P>

<P>L'oringna &eacute;tant natif du <a href="cannada.html">Cannada</a> et qu'Papa n'pouvait pon m'en montrer iun en J&egrave;rri, il eut &agrave; &agrave; m'explyitchi qu&eacute; ch'tait un annima fait comme un ch&egrave;r, mais pus grand, et tch'il avait des cornes sus l'haut d'la t&ecirc;te comme les rennes, s&eacute;non plus &eacute;paisses. Comme i'n'pouvait pon m'montrer un ch&egrave;r ni n'tout, il eut &agrave; m'explyitchi qu'un ch&egrave;r &egrave;rsembliait p&ucirc;t&ocirc;t &agrave; eune vaque mais tch'il 'tait pus haut et pus mince, et un renne &eacute;tout. Et pis j'&ecirc;calis l's i&egrave;rs quand i'm'dit qu&eacute; ch'tait auve un tra&icirc;n&eacute; hal&eacute; par eune d&eacute;mi&eacute;-douzaine ou pus d'rennes qu&eacute; <a href="fatherchristmas.html">Papa Nou&eacute;</a> v'nait du P&ocirc;le Nord en J&egrave;rri &agrave; <a href="noue/bouannoue.html">Nou&eacute;</a>! D'vait-i' en aver d'la pacienche, l&eacute; pouorre vi&eacute;r Papa, quand j'tais &agrave; l'tchestchionner d'm&ecirc;me. Quand au tra&icirc;n&eacute;, j'en avais veu, car l&eacute; tra&icirc;ne &agrave; bouais; et l'tra&icirc;n&eacute; &agrave; vrai 'taient acouo en usage dans chu temps-l&agrave; et les naviguants en avaient apport&eacute; tchitchuns en f&eacute; d'La C&ocirc;te pour faithe s&egrave;rvi quand y'avait d'la n&eacute;.</P>

<P>Eune aut' s&eacute;th&eacute;e, m'n oncl'ye Charles nouos dit qu'un homme y'avait d'mand&eacute; si L'Pinnacl'ye 'tait haut comme Belle-Isle.  Quand j&eacute; d'mandis &agrave; Papa tch'est qu' m'n oncl'ye Charles voulait dithe par Belle-Isle, i' m'explyitchit qu' Belle-Isle 'tait un haut rotchi, gros et estch&egrave;rp&eacute;, formant eune esp&egrave;ce d&eacute; p'tite &icirc;le, auve un phare sus l'haut, &agrave; l'entr&eacute;e du Golfe d'St. Louothains et qu&eacute; quand les naviguants passaient par-l&agrave; dans lus navithes en allant &agrave; <a href="gdfcote.html">La C&ocirc;te</a>, il' avaient &agrave; r'garder en haut pour vaie la veue du phare et il' avaient rapport&eacute; l'expression "Haut comme Belle-Isle" en J&egrave;rri! </P>

Un aut' mot qu'nou ouiyait en J&egrave;rri quand j'tais mousse et tch'avait 't&eacute; apport&eacute; en J&egrave;rri par les naviguants, 'tait l'mot "Cadgiousse". La preunmi&eacute; fais que j'ou&iuml;s l'mot 'tait quand Papa dit &agrave; m'n oncl'ye Charles eune s&eacute;th&eacute;e qu' Mess Powell, Charles, avait mathi&eacute; eune Cadgiousse &agrave; La C&ocirc;te. "V&eacute;the", m'n oncl'ye Charles li dit, "et Douard L&eacute; Maistre &eacute;tout !" <P>

"Tchi Douard L&eacute; Maistre?" Papa li d'mandit. <P>

"Il est prov'nu d'la fanmile d&eacute; La Carri&egrave;the," m'n oncl'ye Charles li dit. "I' s'en fut comme forgeux pour les Robins quand il avait &agrave; peine apprins sa voc&acirc;tion !" <P>

"Oh', ch'ti-l&agrave; !", s'fit Papa, - "J'ai ou&iuml; tch'il a fait hardi bein l&agrave;-bas mais tch'i' n'est pus pour les Robins. I'pathait tch'il est sus l'sien &agrave; ch't heu d'tchiqu'aut' bord du Cannada." Quand m'n oncl'ye Charles s'en allit i'n'm&eacute; prins pon longtemps d'vant d'mander &agrave; Papa tch'est qu&eacute; l'mot "Cadgiousse voulait dithe, et i' m'explyitchit qu&eacute; ch'tait eune p&egrave;rsonne n&eacute;e &agrave; La C&ocirc;te. <P>

<P>Plus tard dans la vie j'eus l'pliaisi d'renconrer et d&eacute; v'nin &agrave; conna&icirc;tre M&ecirc;ssieux Charles Powell et Douard L&eacute; Maistre tch'avaient mathi&eacute; des Cannadgiennes. L&eacute; Sieur Powell d'meuthait &agrave; Grande Rivi&egrave;the sus La C&ocirc;te d&eacute; Gasp&eacute;, et est ent&egrave;rr&eacute; dans l'chinm'tchi&egrave;the d&eacute; l'&eacute;glyise Anglicanne &agrave; l'Anse du Cap, et j'all&icirc;nmes vaie sa tomb&eacute;, l&eacute; D&eacute;put&eacute; P.M. de Veulle et m&eacute;, en passant par-l&agrave; l'ann&eacute;e pass&eacute;e. L&eacute; Sieur L&eacute; Maistre d'meuthait &agrave; Almonte dans la province d'Ontario, et est ent&egrave;rr&eacute; l&agrave;. Dans san vivant il 'tait d&eacute;v'nu ieune des grosses t&ecirc;tes d&eacute; la ville. </P>

<P>Un aut' mot qu'ou pouvez trouver dans l'dictionnaithe J&egrave;rriais mais tch'est v'nu d'La C&ocirc;te, est l'mot "Grave" fait s&egrave;rvi entouorre la p&ecirc;que d&eacute; la mouothue. L&eacute; Sieur Charles Powell 'tait "Ma&icirc;tre d'Grave" pour les Robins &agrave; Grande Rivi&egrave;the. "Ma&icirc;tre" voulait dithe homme d&eacute; confiance d&eacute; la maison d'conmerce, et "Grave" voulait dithe l'empliaichement "gravel&eacute;" o&ugrave;'est qu'la mouothue 'tait &ecirc;tendue &agrave; stchi au sol&eacute;. </P>

<P>N'&egrave;rv&eacute;chin un mot qu'j'ai connu en J&egrave;rri d&egrave;s mes p'tits jours tch'est Cannadgien. Ch'est l'mot "Mic-Mac". Nou disait: "Tout ch'tch'il a dit, ch'tait du mic-mac qu&eacute; personne n'ont compr&icirc;ns! " Eh bein, quand Moussieu Charles Robin s'en allit s'&ecirc;tabl'yi &agrave; La C&ocirc;te, il y trouvit la tribu d'Indgiens appel&eacute;e Mic-mac tch'otchupait La Gasp&eacute;sie, et ch'tait auve ieux et les  Fran&ccedil;ais-Cannadgiens tch'appellaient l's Indgiens des "sauvages", tch'i' c'menchit &agrave; faithe du conm&egrave;rce. Ch'est seux qu'les J&egrave;rriais tchi s'en f&ucirc;drent-l&agrave; pour travailli pour Moussieu Robin n&eacute; comprannaient pon l'lang&acirc;ge des Mic-mac, et tch'i s'disaient entr' ieux-m&egrave;mes "Ch'est du mic-mac - nous n'y comprend - rein!" Ch'est sans doute les naviguants tch'apport&icirc;drent l'expression en J&egrave;rri!</P>

<P>Papa et m'n oncl'ye Charles et  lus deux fr&eacute;thes tch'avaient tout 't&eacute; &agrave; La C&ocirc;te avaient-i' rencontr&eacute; des sauvages "Mic-Mac"? J'en doute. J'ai l'id&eacute;e qu&eacute; par chu temps-l&agrave;, les sauvages 'taient dans l'territouaithe appel&eacute; "Indian Reservation" qu&eacute; l'gouv&egrave;rn&eacute;ment Cannadgien avait mins &agrave; part pour ieux.</P>

<i><P><a href="lefeuvre.html">George d'la Forge</a></P>
<P>Jersey Evening Post 17/3/1970</P></i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="cannada1911.html">Nuous Jersiais au Canada</a><p>
<li><a href="gdfheutheuse.html">He&ucirc;theuse rencontre</a><p>
<li><a href="gdfrares.html">Des rares mots</a><p>
<li><a href="gdfreunminnant.html">En reunminnant</a><p>
<li><a href="gdfmeprinses.html">Un tas d'm&ecirc;pr&icirc;nses!</a><p>

<li><a href="ecrivoc.html">&Ecirc;crithe et li&eacute;the</a><p>
<li><a href="groundhogday.html">D'la marmott'tie et du mic-mac</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdforth.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
