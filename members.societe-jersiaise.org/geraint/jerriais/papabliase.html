<HTML>
<HEAD>
<TITLE>Dans la bli&acirc;se siez Papa</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Dans la bli&acirc;se siez Papa</h2></font></center><p>
&nbsp;<p>

&#147;Nou n'viyait dg&eacute;the l&eacute; Ch&acirc;t&eacute; L&icirc;zab&eacute; dans la baie aniet,&#148; j'dis &agrave; Papa, &#147;quand j't&ecirc;mes &agrave; aller en Ville. Y'avait tant d'bli&acirc;se.&#148;<br>
<br>
&#147;V&eacute;the,&#148; dit Papa, &#147;Et j'n'ai pon r'chu ma g&acirc;zette nitout pa'ce qu&eacute; l'A&eacute;roport 'tait freunm&eacute; &agrave; mat&icirc;n. Mais y'avait d'la bli&acirc;se chent fais pi&eacute;the qu&eacute; chennech&icirc;n quand j'tais janne - nou-s'&eacute;thait dit qu&acirc;siment d'la bli&acirc;se &#147;&agrave; soupe d&eacute; pais ronds&#148; coumme nou soulait dithe &agrave; Londres.&#148;<br>
<br>
&#147;Tch'est qu'chenna veurt dithe, Papa, eune <I>bli&acirc;se &agrave; soupe d&eacute; pais ronds</I>?&#148;<br>
<br>
&#147;Bein, tu sai qu'les St. Cli&eacute;mentais et les Grouvillais sont m&ecirc;nomm&eacute;s l's Enfuntchis pa'ce qu'au temps p&acirc;ss&eacute; i' br&ucirc;laient du vrai pouor faithe d'l'engrais et il' en enfuntchaient ches deux p&acirc;ra&icirc;sses-l&agrave; auve la feunm&eacute;e.&#148;<br>
<br>
&#147;Ch'est-i' vrai, Papa?&#148;<br>
<br>
&#147;Bein seu qu'ch'est vrai,&#148; i' m'r&ecirc;ponnit. &#147;Et &agrave; Londres, les Londronni&egrave;rs soulaient graie d'la soupe d&eacute; pais ronds tout l'temps, pouor lus d&ecirc;je&ucirc;ner, pouor lus d&icirc;nner et pouor lus souper, et y'avait don tant d'tchu&icirc;sinnes &agrave; bouoilli chutte soupe, et tant d'cheunm'n&eacute;es dans chutte grande ville, qu&eacute; v'l&agrave; tchi causait la bli&acirc;se &agrave; soupe d&eacute; pais ronds.&#148;<br>
<br>
&#147;J'avons-t-i' ieu d'chutte bli&acirc;se en J&egrave;rri, Papa?&#148;<br>
<br>
&#147;N&acirc;nn&icirc;n, man p'tchiot. Mais avant la ca&ucirc;ff'thie globale d'achteu, y'avait d'la bli&acirc;se ich&icirc;n quand nou n'viyait pon la main d'vant s&eacute;. J&eacute; m'rappelle du temps quand j'tais janne - ta Manman et m&eacute; 't&ecirc;mes des nouvieaux mathi&eacute;s - et j'all&ecirc;mes &egrave;rmuer dans eune nouvelle ma&icirc;son. M&eacute;, j'faithais eune djobbe d'extra pouor g&acirc;ngni acouo tchique louis pouor pouver affa&ucirc;rder les d&ecirc;penses d'&egrave;rmuer les meubl'yes. J'avais trouv&eacute; eune djobbe en Ville - vendeux dans eune tch&icirc;ncaill'lie.&#148;<br>
<br>
&#147;Tch'est qu'nou vend dans eune tch&icirc;ncaill'lie?&#148;<br>
<br>
&#147;Nou n'trouve pon les tch&icirc;ncaill'lies au jour d'aniet coumme aut'fais. Nou vendait du bliatch&icirc;n cailli, des j&egrave;rtch&icirc;ns caillis, des cotch&icirc;ns caillis, du litch&icirc;n cailli et du m&acirc;tch&icirc;n cailli...&#148;<br>
<br>
&#147;Oh Papa!&#148;<br>
<br>
&#147;...Et des parmaf&eacute;v&eacute;thes caillis et des mannes'-&agrave;-fou caillis. En tout cas, ch'tait eune p'tite djobbe - j'travaillais eune heuthe au s&eacute; dans la boutique &agrave; man tout seu tandi qu'l&eacute; tch&icirc;ncailli allait mangi eune bouochie, ou pust&ocirc;t baithe eune fais. Mais un jour, y'avait eune bli&acirc;se &agrave; coper au cout&eacute;. Nou n'viyait rein - ch'tait eune bli&acirc;se coumme un blianket. Nou n'viyait pon les gens p&acirc;sser d'vant la boutique, et les p&acirc;ssants tchiyaient barbe &agrave; co les iuns auve les aut's tout l'temps pa'ce qu&eacute; ch'tait vra&icirc;nment &icirc;mp&ocirc;ssibl'ye d&eacute; vaie par io&ugrave; qu'nou-s'allait. Tout 'tait blianc et tout l'monde 'tait &ecirc;dg&eacute;th&eacute; dans chutte bliancheu. Ch'tait coumme vivre dans du ouadinne.&#148;<br>
<br>
&#147;Et tch'est qu'tu fis, Papa?&#148;<br>
<br>
&#147;Y'avait un &ecirc;critchieau sus l'trottouaithe d'vant la boutique, et i' m'v&icirc;nt &agrave; l'id&eacute;e qu&eacute; j'd&eacute;v'thais l&eacute; haler d'ilo &agrave; seule f&icirc;n qu'les gens n'e&ucirc;ssent pon un accident en tchiyant tchu par sus t&ecirc;te en tchulbutant l'&ecirc;critchieau. Et don j'la&icirc;ssis l'compteux et j'sortis d'la boutique. Un pas hors, et m&eacute; v'l&agrave; &ecirc;dg&eacute;th&eacute;. J&eacute; n'viyais rein - la boutique avait dispathu dans la bli&acirc;se et j&eacute; n'viyais pon m&ecirc;me l'&ecirc;critchieau d'vant m&eacute; sus l'trottouaithe. J'crapa&ucirc;dais et aupr&egrave;s tchiques s&eacute;condes j&eacute; trouvis l'&ecirc;critchieau. J'l&eacute; pr&icirc;ns, et en r'broussant c'm&icirc;n, j'&egrave;rtrouvis la porte d'la boutique. Malheutheusement, en la&icirc;ssant ouv&egrave;rte la porte, j'avais la&icirc;ssi entrer la bli&acirc;se &eacute;tout et nou n'viyait don rein d'aut' dans la tch&icirc;ncaill'lie nitout.&#148;<br>
<br>
&#147;Ch'est-i' p&ocirc;ssibl'ye d'aver d'la bli&acirc;se dans les b&acirc;tisses, Papa?&#148;<br>
<br>
&#147;J'n'avons pon d'bli&acirc;se dans les ma&icirc;sons achteu car ch'est bein a&icirc;si d'chuchi la bli&acirc;se auve un aspithateu. Temps p&acirc;ss&eacute;, ch'tait bein d&ucirc; d'br&icirc;ngi la bli&acirc;se hors auve eune vielle br&icirc;nge. En tout cas, j'n'avais ni br&icirc;nge ni aspithateu, et la boutique 'tait remplyie d'bli&acirc;se. Tchi faithe? J'd&eacute;cidis d'&egrave;rtrouver ma pliaiche dri&eacute;the l&eacute; compteux &agrave; t&acirc;tons et d'rester l&agrave; &agrave; attendre l&eacute; r'tou du tch&icirc;ncailli. Et en attendant, d'un co j'ou&iuml;s la cliochette sus la porte sonner et n&eacute; v'l&agrave; la vouaix d'eune cliente tchi sortit d'la bliancheu d'vant l'compteux: 'J'peurs-t-i' aver eune livre d&eacute; steak et deux r&icirc;ngnons, s'i' vos plia&icirc;t?' 'Madanme', qu&eacute; j'lyi dit, 'ous &ecirc;tes dans la tch&icirc;ncaill'lie. Voul'-ous un r&eacute;tch&icirc;n cailli?' 'N&acirc;nn&icirc;n, m&egrave;rcie. Extch&ucirc;thez-m&eacute;, j'm'en vais t&acirc;chi d'trouver la bouochel'lie dans ch't' affreuse bli&acirc;se.&#148; Et ou s'en fut. La cliochette &egrave;rsonnit. 'Bou&ocirc;njour. Av'-ous eune g&acirc;che au chocolat?' 'N&acirc;nn&icirc;n,' qu&eacute; j'lyi r&ecirc;ponnis. 'Chennech&icirc;n n'est pon la boulangu'thie. J'ai du fr&ecirc;tch&icirc;n cailli et du r&acirc;tch&icirc;n cailli - ch'est ich&icirc;n la tch&icirc;ncaill'lie.' Et pis il appathut un aut' client quand chette-l&agrave; m'avait tchitt&eacute; - ou pust&ocirc;t l'client n'appathut pon, ch'fut sa vouaix tchi m'adr&eacute;chit d&eacute; dri&eacute;the la bli&acirc;se: 'Combein qu'ch'est pouor m'faithe tr&icirc;nmer?&#148; 'Malheutheusement, Moussieu, j&eacute; n'sis pon l'barbyi. J'peurs-t-i' vos &icirc;nt&eacute;r&ecirc;ssi dans du h&egrave;rtch&icirc;n cailli? N&eacute; v'ch&icirc;n la tch&icirc;ncaill'lie.' Et i' s'en fut &eacute;tout.&#148;<br>
<br>
&#147;I' n'pouvaient pon vaie qu'ch'tait la tch&icirc;ncaill'lie, Papa?&#148;<br>
<br>
&#147;Tu vai qu&eacute; ch'tait eune bli&acirc;se d&eacute; l'enf&eacute;, et tout l'monde 'tait &ecirc;dg&eacute;th&eacute;. Enf&icirc;n, i' v&icirc;nt l'heuthe du r'tou du patron, et n&eacute; v'l&agrave; tchitch'un tch'arrivit dans la boutique et tchi p&acirc;ssit dri&eacute;the l&eacute; compteux. Mais quand j'fe&ucirc;nmes fache &agrave; fache, j&eacute; r&eacute;alisis qu'ch&eacute; n'tait pon l'tch&icirc;ncailli. 'Tch'est qu'ous &ecirc;tes &agrave; faithe ich&icirc;n?' qu&eacute; j'fis. 'Chennech&icirc;n est la tch&icirc;ncaill'lie.' Et l'aut' r&ecirc;ponnit, 'Nou-fait-dgia, man pou&ocirc;rre bouonhomme! J'sis l'marchand d&eacute; p'tun, m&eacute;, et ous &ecirc;tes dans ma boutique. La tch&icirc;ncaill'lie est &agrave; c&ocirc;t&eacute;!'&#148;<br>
<br>
&#147;Coumment chenna, Papa?&#148;<br>
<br>
 &#147;Tu vai, man p'tit, en allant ch&egrave;rchi l'&ecirc;critchieau dans la bli&acirc;se, j'rentris par la mauvaise porte. Coumme d&eacute; ra&icirc;son, la boutique d&eacute; p'tun 'tait d&ecirc;j&agrave; toute enfuntchie et j&eacute; n'r&eacute;alisis pon ma m&ecirc;pr&icirc;nse. J'avais 't&eacute; dans la bli&acirc;se!&#148;<br>
<br>
M&eacute;, j'sis tr&eacute;jous dans la bli&acirc;se quand Papa m'a racont&eacute; tchiquechose, car il est un fichu vi&egrave;r menteux.<p>

&nbsp;<p>

<i><a href="jerpoem.html">Geraint Jennings</a><br>
F&eacute;vri 2003</I><br>
<br>
<br>
<br>
<font size="2">L'auteu s'extch&ucirc;the humbli&eacute;ment pouor l'obstchuthit&eacute; du vocabulaithe dans ch't' histouaithe. Ch'n'est qu'pouor du fanne. Pouor les cheins tchi n'ont pon d'Dictionnaithe d'amain, n&eacute; v'ch&icirc;n eune explyic&acirc;tion des mots en <I>-tch&icirc;n</I>:<br></font>
<br>
<CENTER><table  width="50%" border="0" cellspacing="0" cellpadding="3">
	<tr>
		<td >
			du bliatch&icirc;n
		</td>
		<td >
			ch'est pouor bliatchinner les souli&egrave;rs et les bottes
		</td>
	</tr>
	<tr>
		<td >
			un j&egrave;rtch&icirc;n
		</td>
		<td >
			ch'est eune manni&eacute;the d&eacute; veste
		</td>
	</tr>
	<tr>
		<td >
			un cotch&icirc;n
		</td>
		<td >
			ch'est tchitch'un d&eacute; tchi i' faut s'm&ecirc;fier
		</td>
	</tr>
	<tr>
		<td >
			du litch&icirc;n
		</td>
		<td >
			ch'est eune esp&ecirc;ce d&eacute; vrai
		</td>
	</tr>
	<tr>
		<td >
			du m&acirc;tch&icirc;n
		</td>
		<td >
			ch'est d'la nou&ocirc;rrituthe d&eacute; b&acirc;sse qualit&eacute;
		</td>
	</tr>
	<tr>
		<td >
			un r&eacute;tch&icirc;n
		</td>
		<td >
			ch'est eune esp&ecirc;ce d&eacute; cheurque
		</td>
	</tr>
	<tr>
		<td >
			du fr&ecirc;tch&icirc;n
		</td>
		<td >
			ch'est eune esp&ecirc;ce d&eacute; poumme
		</td>
	</tr>
	<tr>
		<td >
			du r&acirc;tch&icirc;n
		</td>
		<td >
			ch'est eune esp&ecirc;ce d&eacute; vrai
		</td>
	</tr>
	<tr>
		<td >
			du h&egrave;rtch&icirc;n
		</td>
		<td >
			ch'est du troubl'ye entre les gens
		</td>
	</tr>
</table><p>

</CENTER>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papagalettes.html">Papa et ses galettes</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papaouaithelin.html">L'Oua&icirc;thel&icirc;n et les Mo&ucirc;ques &agrave; Myi</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_pizzas.html">Les Pizzas &agrave; Papa</a><p>
<li><a href="papa_halloween.html">Papa m'a explyitchi tout entouor Halloween!</a><p>
&nbsp;<p>

<li><a href="tempsvoc.html">L&eacute; temps</a><p>
<li><a href="picard.html">Dans la bli&acirc;se Picarde</a><p>
<li><a href="valentin_bliase.html">Saint Valent&icirc;n dans la bli&acirc;se</a><p>
<li><a href="dgi2.html">La bli&acirc;se du Nord ouachinne les clios d&eacute; gris</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
