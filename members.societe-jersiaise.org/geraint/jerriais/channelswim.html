<HTML>

<!-- Mirrored from members.societe-jersiaise.org/geraint/jerriais/channelswim.html by HTTrack Website Copier/3.x [XR&CO'2014], Tue, 15 Jul 2025 14:04:10 GMT -->
<HEAD>
<TITLE>Man &quot;Channel Swim&quot;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Man &quot;Channel Swim&quot;</h2></font></center><p>
<CENTER><TABLE><TR><TD>
J'ai souvent oui qu'chaque homme a s'n ambition,<br/>
Y'en a sans doute qui mithent gentiment haut,<br/>
Certains aspithent &agrave; tchique bouanne position;<br/>
D'autres veulent &ecirc;tre procliam&eacute;s de grands h&eacute;ros.<br/>
<br/>
Pour quant &agrave; m&eacute;, d&egrave;s qu'j'eu tchittai l'&ecirc;cole,<br/>
Je dis &quot;Y faut tchique jour que j'nage la Manche,&quot;<br/>
Et comme j'ai tr&eacute;jous 'tait homme de pathole,<br/>
Je joigni l'Club; v'l&acirc; man <i>training</i> qui qu'menche.<br/>
<br/>
Je m'mins entre les mains de George Pitch&egrave;t,<br/>
Et sapresti! je faisions du progr&egrave;s,<br/>
Dans mains d'siex s'maines j'nageais comme un critch&egrave;s;<br/>
Les membres &eacute;taient touos &ecirc;bahis d'm&eacute; vais.<br/>
<br/>
Mais Rome ne fut pas b&ecirc;tie dans un jour;<br/>
Mes <i>swims</i> &eacute;taient bain modestes en qu'menchant,<br/>
La prumi&eacute; fais j'gagni la Prumi&eacute; Tour,<br/>
Et pis pus tard j'nagi au &quot;Nid des Tchans.&quot;<br/>
<br/>
George 'tait charm&egrave;s. Y m'dit &quot;Cristo, man vi<br/>
Je vai qu'tu f'thas honneur &agrave; tan tra&icirc;neux,<br/>
Qu'nou p&acirc;le acheteu du R&eacute;v&eacute;rend Quarrie,<br/>
Tu peux lis faithe la barbe faire plaie man vieux.&quot;<br/>
<br/>
Demain, j'&icirc;thons pus liain, ti startethas<br/>
Dans la cauchie, tout pr&egrave;s d'la store &agrave; vin,<br/>
M&eacute; j'prendrai l'train et pis tu m&eacute; r'trouvethas<br/>
En temps pour lannetchi&nbsp;&agrave; la Tour Janvrin.<br/>
<br/>
Quand vint un temps le public en eu l'vent,<br/>
Tout l'monde voulait conna&icirc;tre le grand nageux,<br/>
Ch'la m'emb&ecirc;tait, je n'savais pon comment<br/>
M'y prendre pour &ecirc;viter touos les tchuthieux.<br/>
<br/>
Un jour j'arrangimes pour une grande bord&egrave;e,<br/>
Ch'tait Jack Allix qui proposi l'affaithe,<br/>
Y dit qu'en sortant avec la math&egrave;e<br/>
Je d'vais facilement reatchi la Corbi&egrave;the.<br/>
<br/>
Y vint sans san bat&eacute; nouos piloter,<br/>
Pour nouos inditchi les pus forts couothants,<br/>
Y print d'l'Embrocation pour me frotter,<br/>
Et l'<i>umpire</i> 'tait Phlip Le Sueur Mouothant.<br/>
<br/>
(En l'acceptant je fus un imb&eacute;cile,<br/>
J'aithais deu m'&ecirc;tre m&ecirc;fi&egrave; d'un tai gaillard.<br/>
Si j'l'avais laissi cribyer ses groua&icirc;silles* -<br/>
Mais j'vos dithai t'chest que t'chest qui fit, pus tard.)<br/>
<br/>
Quand Jack m'eut bain frottai, je m'pique &agrave; yiau,<br/>
Et j'sorti comme une fliaiche de la cauchie,<br/>
Ch'tait raique deux heuthes oppr&egrave;s que j'touanne sus l'dos<br/>
Pour b&eacute;the une feis et mangi une bouochie.<br/>
<br/>
J'&eacute;tions dans l'temps au large de <a href="st_brelade.html">St. Brelade</a>,<br/>
La m&eacute; 'tait d&ecirc;j&agrave; un mio cavilli&egrave;te,<br/>
Et Jack Allix criyi &quot;Si tu es malade<br/>
J'ai une bouait&egrave;e d'<i>Tablets</i> dans ma pouchette.<br/>
<br/>
J'lis raiponni, &quot;Man vi, prend les t&eacute;-maimme!&quot;<br/>
Et j'm'&ecirc;lanchi du c&ocirc;tai d'la Corbi&egrave;the,<br/>
Je passais comme un steame par sus les loua&icirc;mes,<br/>
Et j'laissi l'bat&eacute; un biau but dri&egrave;the.<br/>
<br/>
A la <i>Lighthouse</i> j'tais fais comme un pinchon,<br/>
Nous aithait creu qu'la fraid m'aithait saisi,<br/>
Alors je dis, &quot;Que l'bat&eacute; suive ou pon<br/>
J'm'en vais filer tout dr&eacute;t pour Djern&eacute;si.<br/>
<br/>
Je vit l'<i>keeper</i> qui faisait des signaux,<br/>
Pour dithe &agrave; Jack Allix ma position;<br/>
Mais quoiqu'y mint un coupl&eacute; d'velles &agrave; haut,<br/>
Quand y m'happi, j'avais pass&eacute; Riguedon.<br/>
<br/>
Jack Allix m'dit &quot;Faut monter vite &agrave; bord,<br/>
En v'l&agrave; ma f&eacute; pas mal pour une bord&egrave;e,<br/>
Sais-tu que j'ai un steame &agrave; mettre d&eacute;hors<br/>
Et les chances sont que j'perdrai ma math&egrave;e.<br/>
<br/>
Je r'fusi net. (J'sis t&eacute;touogne comme une chouque),<br/>
Mais li, y n'en fit pon tant d'embarras,<br/>
Le v'l&agrave; qui m'crochte avec san grand <i>boat-hook</i>,<br/>
V'l&agrave; man costume rippai du haut en bas!<br/>
<br/>
Y n'avaient pas id&egrave;e de m'charlotter,<br/>
Y m'enfoncithent une gaffe d'andjule dans l'corps,<br/>
Nu comme le ver y m'hallirent dans l'bat&eacute;;<br/>
Ch'tait un bonheur qu'y'avait pas d'dames &agrave; bord.<br/>
<br/>
Oppr&egrave;s chenna man trainage fut compli&egrave;t,<br/>
Et je qu'mench&icirc;mes &agrave; faithe nos arrangements,<br/>
Pour faithe le <i>Channel Swim</i> au mais d'Juillet,<br/>
A la prumi&eacute; morte-yiau qui f'thait biau temps.<br/>
<br/>
Chein qui va suivre est une bain triste histouaithe,<br/>
Che fut l'maudit Samuel qui m'd&ecirc;routi,<br/>
J'sai pas comment que j'vins &agrave; l'laissi l'faithe,<br/>
Oh! que j'fus mille fais b&ecirc;te quand j'l'&ecirc;couti.<br/>
<br/>
Y m'dit que de tout temps les grands nageurs,<br/>
Lus mettaient compli&egrave;ement entre les mains<br/>
D'un homme capable, enfin d'un <i>Manager</i>,<br/>
Et qu'li, Samuel m&eacute; prendrait souos ses soins.<br/>
<br/>
Enfin nouos v'l&agrave; land&egrave;s en Angli&eacute;terre;<br/>
Samuel accati tout ch'qui nouos fallait,<br/>
Et pis il engagi deux bouans bateliers<br/>
Pour nouos condithe &agrave; travers du D&ecirc;trait.<br/>
<br/>
Un biau matin de vier trais heuthes et d'mie,<br/>
Y m'dit &quot;Chest aujourd'hui qu'faut faithe la trique,<br/>
Che s'a pour t&eacute; le grand jour de ta vie,<br/>
Faut envier un wiyeur &agrave; la <i>Chronique</i>.<br/>
<br/>
Enfin quand y m'eu trimmai pour le viage,<br/>
Je vis qui m'avait mins attouo du corps,<br/>
Une belt en tchui, sans m'dithe pour tchil usage,<br/>
Et v'l&agrave; you qu'je maintchains qu'il eut grand tort.<br/>
<br/>
Nouos v'l&agrave; partis. J'nagi toute la journ&egrave;e,<br/>
Mais j'tais au but d'mes forches &agrave; la niet v'nue,<br/>
J'criyi &agrave; Sam, &quot;Le v'l&agrave; la job path&egrave;e,<br/>
Erp&ecirc;tchis-m&eacute;, ou bain je sis fichu!&quot;<br/>
<br/>
&quot;<i>What does he say?</i> Does he want anything?&quot;<br/>
Yun d's hommes d'&agrave; bord demandi &agrave; Samuel.<br/>
<i>Only a drink</i>. Et y m'crocheti par la ring,<br/>
Et l'menteux dit, <i>He's doing very well</i>.<br/>
<br/>
M&eacute;, j'm'&ecirc;vanni et quand je r'prins mes sens,<br/>
J'tais sus un banc dans un bureau d'police.<br/>
J'avais oquo la maudite corde &egrave;s fliancs,<br/>
S'en fallit pas un rain que j'n'affollisse!<br/>
<br/>
Quand &agrave; man <i>Manager</i>, y n'fut pon r'veu<br/>
Que par un Douanier qui vit tchiquechose couorre<br/>
Amont la gr&egrave;ve, et qu'allait comme le feu,<br/>
Et dispathu dri&egrave;the le s&eacute;maphore.<br/>
<br/>
V'chin la copie du fameux telegram<br/>
Qui fut print&eacute; dans les papiers Angliais.<br/>
<i>&quot;Cape Grisnez Station. 8 o'clock a.m.<br/>
The Swim's a fraud! We towed him all the way!!&quot;</i><br/>
<br/>
<i>Monte Cristo<br/>
1911<br/></i>
<p>
</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="chna.html">Ch'est l&eacute; Ch'na qu&eacute; chenna!</a><p>
<li><a href="tonnelle.html">La Tonnelle souos la Manche</a><p>

<li><a href="pmbagnie.html">Ph'lip veur s'bagni&eacute;</a><p>

<li><a href="painbath.html">How Lonore took a forbidden bath</a><p>
<li><a href="bogne.html">A l'Editeu de la "Nouvelle Chronique"</a><p>


<li><a href="rouogeme.html">Eune Exp&eacute;thience d'un autre Monde</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/channelswim.html by HTTrack Website Copier/3.x [XR&CO'2014], Tue, 15 Jul 2025 14:04:10 GMT -->
</HTML>
