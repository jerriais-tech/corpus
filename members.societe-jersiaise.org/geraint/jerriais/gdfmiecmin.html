<HTML>

<!-- Mirrored from members.societe-jersiaise.org/geraint/jerriais/gdfmiecmin.html by HTTrack Website Copier/3.x [XR&CO'2014], Tue, 15 Jul 2025 14:01:39 GMT -->
<HEAD>
<TITLE>Rencontre &agrave; mi&eacute;-c'min!</TITLE>
<META  name="keywords" content="Jèrriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Rencontre &agrave; mi&eacute;-c'min!</h2></font></center><p>

<font size="-1"><I>Fort Lauderdale, Florida<br>
U.S.A.<P>
<P>L&eacute; 31 d&eacute; mar, 1973</P></I></font>

<P>Moussieu l'R&eacute;dacteu,</P>
<P>J'tais &agrave; ramasser des preunelles dri&eacute;the un foss&eacute; dans l'clios tchi longe La Rue &agrave; la Pendue &agrave; <a href="st_ouen.html">St. Ou&euml;n</a>, pour Manman &agrave; faithe d'la g'l&eacute;e, quand j'tais mousse. J'viyais une ancienne tchi s'en v'nait des Landes, hampionnant d'eune gambe. J'ou&iuml;yais san b&acirc;ton tapoter dans la route d&eacute;vant qu&eacute; j'la visse. J'la connaissais bein. Oulle 'tait r'nomm&eacute; d'&eacute;t' tchuthieuse et d'aver un mauvais yi, et un tas d'monde en avaient peux car i' criyaient qu'ou pouvait lus jouer un tou.</P>
<P>Un mousse, en c'min pour les Landes, atout un pangni couv&egrave;rt auve un grand rouoge mouoch&eacute; au bras, vint &agrave; la rencontre d&eacute; la bouannefemme &agrave; bein pr&egrave;s endrait l&agrave; o&ugrave;'est qu&eacute; j'tais dri&eacute;the l&eacute; foss&eacute; dans l'clios. I' n'm&eacute; viyaient pon, et j'n'&ocirc;sais pon bouogi d'peux tchi criyissent qu&eacute; j'm'&eacute;tais mins l&agrave; pour l's &ecirc;couter. D&eacute; chein qu&eacute; j'm'en vais appeler la bouannefemme "B" et l'mousse "M".</P>

<TABLE CELLSPACING=0 BORDER=0 CELLPADDING=7 WIDTH=568>
<TR><TD WIDTH="8%" VALIGN="TOP">
<I>B:</I></TD>
<TD WIDTH="92%" VALIGN="TOP">
<P>T&eacute; v'lo p'tit!</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>V&eacute;the.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>V&eacute;the tchi? Est-ch' d&eacute; m&egrave;me qu&eacute; nou p&acirc;le au monde?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<i>(la r'gardant d'la carre d&eacute; s'n'yi)</I>: V&eacute;the, Missis!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Tch'est tch'est tan nom?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>L&eacute; m&egrave;me comme p'p&egrave;e!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Et tch'est tch'est l'nom d'tan p'p&egrave;e?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>L&eacute; m&ecirc;me comme l&eacute; main!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Et l'nom d'ta m'm&egrave;e?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Ou l'p&egrave;rdit quand ou s'mathyit.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Tch'est tch'est l'nom &agrave; tan fr&eacute;the?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>J'n'en ai pon, d'fr&eacute;the.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Et ta soeu?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>J'n'ai pon soeurs ni n'tout</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Pouorre p&eacute;tit baloque! Comment qu'ta m'm&egrave;e t'appelle quand ou t'crie pour diner?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Ou n'm'appelle pon. J'sis tr&eacute;jous, l'preunmyi &agrave; tabl'ye!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Sai-tu que j'peux t'faithe m&eacute; l'dithe, tan nom?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Ou n'pouvez pon, car j'ai eune Crouaix sus m&eacute;!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>N'en v'la-t-i', du niolin! Je n'vai pon d'crouaix m&eacute;!</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>J'l'ai sus eune chaine l&eacute; tou d'man co. Voul'ous la vaie?</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Nannin. Tch'est tchi t'la donn&eacute;e?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Moussieu P&eacute;pin.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Bon! Ch'est seux tchi t'la vendue. Les minnistres ont un yi au Ciel et l'aut sus la pi&eacute;che d'&ecirc;tchu!</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Nou-fait. I'm'a dit qu' ch'est un charme contre la chorchel'lie.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>I'n'y a pon d'chorchi&egrave;rs par les c'mins &agrave; ch't heu.</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>J&eacute; n'sai pon, mais y'a des tchuthieurs et man p'p&egrave;e m'a dit d'&ecirc;t' sus mes gardes quand I' m'tchestchionnent.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Bah! Il est pus b&ecirc;te qu' eune ouaie tchi coue sus des pi&egrave;rres, tan p'p&egrave;e. Tch'est qu' tu'as dans tan pangni?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Des m'luqu&ecirc;s et d'la castafouinne!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>O&ugrave; est qu' tu' as apprins d'it&eacute;?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Ch'est m'n oncl'ye tchi m'a dit d'dithe chenna &egrave;s tchuthieurs.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Tch'est tch'est san nom, t'n oncl'ye?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>San nom est san nom, et l'v&oacute;tre est fricache-torchon souos….</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>N'en v'la assez, p'tit affront&eacute;! Veus'tu qu&eacute; j'te fiche eune talmo&ucirc;se?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>I' n'm'en est pon d'rein s'ou-s-avez la patte ligi&eacute;the!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Tu n'as pon d'peux?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>J'n'ai pas pus d'peux d'vous qu' des c&ocirc;nes d'eune b&ecirc;te &agrave; saie!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Tu n'pathais pon trop esprit&eacute;, mais tu'as du couothage.</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>I' vaut mus n'&ecirc;t' pon trop esprit&eacute; qu' d'aver l'esprit pointu comme eune brioche carr&eacute;e. Et j'prends man couothage &agrave; deux mains, et cach dans la dgeule des loups!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Tu n'est pon si b&ecirc;te comme tu pathais</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>J'aime mus &ecirc;t' d&eacute; m&egrave;me qu&eacute; d'&ecirc;t' b&ecirc;te comme l'&acirc;ne &agrave; Jean V&egrave;nement tchi rit d'ses sottises.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Es-tu finni d'l'&ecirc;cole?</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>J'ai acouo un an &agrave; faithe.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>S'tu'&eacute;tais man mousse, j't'envi&ecirc;thais &agrave; l'&ecirc;cole industrielle!</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Si j'tais vouot' mousse, les gens m'appell'laient "Le P'tit Albert"!</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Fiche m&eacute; tan camp d&eacute;vant qu&eacute; j'me m&acirc;rrisse!</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>L&eacute; chein tchi s'marris a deux peines - la peine d&eacute; s'm&acirc;rri et la peine d&eacute; s'&egrave;rcontenter.</TD>
</TR>
<TR><TD WIDTH="8%" VALIGN="TOP">
<i>B:</I></TD>
<TD WIDTH="92%" VALIGN="TOP">
<P>Va-t-en, p'tit insolent! T'en sai trop pour t&eacute;n age et tu finnithas mal.</TD>
</TR>
<TR><TD WIDTH="8%" VALIGN="TOP">
<i>M:</I></TD>
<TD WIDTH="92%" VALIGN="TOP">
<P>Ch'est la fin tchi couronne l'oeuvre. A b&eacute;t&ocirc;t, Missis!</TD>
</TR>
</TABLE>

<P>(Le mousse s'en va, et la bouannefemme continnue san c'min, honnant, hampionnant et barb&eacute;lotant!)</P>
<P>&nbsp;</P>

<P><i> <a href="lefeuvre.html">George d'La Forge</a></i> </P>
<P>&nbsp;</P>

<FONT SIZE=2>
<I>Viyiz &eacute;tout:</I><p>
<UL>
<li><a href="innocence.html">L'Innocence</a><p>
<li><a HREF="gdfaspi.html">Eune langue d'aspi!</a><p>
<li><a href="gdfsaipon.html">J&eacute; n'sai pon!</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmiecmin.html by HTTrack Website Copier/3.x [XR&CO'2014], Tue, 15 Jul 2025 14:01:39 GMT -->
</HTML>
