<HTML>

<!-- Mirrored from members.societe-jersiaise.org/geraint/jerriais/brambiloparis4.html by HTTrack Website Copier/3.x [XR&CO'2014], Tue, 15 Jul 2025 13:39:37 GMT -->
<HEAD>
<TITLE>Bram Bilo &agrave; l'Exposition &agrave; Paris en 1889</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Bram Bilo (Chent'nyi d'St. Ou) &agrave; l'Exposition &agrave; Paris en 1889</h2></font></center><p><br>
<a href="brambilo4.jpg"><img src="brambilo4.jpg" align="right" border="0" width="226" height="350" alt="Bram Bilo" title="" /></a>
<i>Hotel des Ambassadeurs, Paris. <br/>
</i><br/>
Man chi&egrave;r Moussieu Le Feuvre,<br/>
<br/>
J'avoue veu ben des choses ed'pis ma derni&egrave;the: J'avons tai au Louvre, l&agrave; yiou qu'y'a un tas d'biaux portrais, qu'ont cou&euml;t&eacute; hardi d'sou. J'avons tai &agrave; eunne pliaiche ous'qu'y'a eunne raccachie d'anim&ocirc;s de toutes les &eacute;sp&egrave;ces: des lions, des liopards, des &ocirc;truches, des marmouzets, et un fliotchet d'serpens &#8212;yieun des gardiens nos en montri yieun &agrave; sounettes, seulman y'n sounni pon tandi que'j taimes l&agrave;... <br/>
<br/>
Nancy vouli &agrave; toute forche av&eacute; eunne ride sus 'l'dromadaithe. Vla tchi lis qu&ocirc;ti chinquante centimes, mais ou s'en r'penti. Ou fu orriblieman ch&acirc;tchie, et, en d'vallant, ou's tr&eacute;butchi suous l'annima et salli san fro. Y nos fallu (j'donni un franc &agrave; un gardien pour qu'y'm dounnisse un cou d'main) la frott&eacute; avec sept gazettes pour la r'mettre un mio propre, et quan' m&ecirc;me, y resti eunne mauvaise odeur &ocirc;tuore de yi tou l'restan du jour. <br/>
<br/>
Mais l'principa des tchuthiosit&eacute;s, ches' &agrave; l'Esposicion tchi f&ocirc;s les vaies - y'en a de toutes sortes et pus. <br/>
<br/>
Chein tchi nos a l'pus &eacute;stounnai jusqu'ichin, chest eunne <b>Pondeuse Acc&eacute;l&eacute;r&eacute;e</b>:<br/>
<br/>
Nancy voulai en accat&eacute; yieunne, mais l'fabriquan n'es pon dispos&eacute; &agrave; la mettre en vente pour ach'teu; faudra que j'dounne s'n'adresse au cou&euml;sin l'Bliancq pour tchi'l en s&eacute; l'agent eu Jerry. Ch'est eunne moni&egrave;the de bo&euml;te a schiedam, mont&eacute;e sus quat' pis; su'l'haut y'a un emmense nid d'poule en ouaddine, grand' coumme un cabot&eacute;, et a yieun des c&ocirc;t&eacute;s, ennne chainolle avec un &quot;fly-wheel.&quot; Suous la bo&euml;te y'a eunne lampe &agrave; paraffine pour gard&eacute; l'fond caud, et le d'dans de chute bo&euml;te es pien d'reux eoumme eunne auluoge. H&eacute; bon, tandi que j'taimes la, le marchand prin eunne poule grasse dans un pannyi, la mins su' l'nid en ouaddine, la r'couvri avec tchiq'chose tchi r'sembliai &agrave; eunne rueuque; la t&ecirc;te d'la poule sortait par eunne p'tite lutcherne au c&ocirc;t&eacute;. Quan' tout fut pr&egrave;s, l&eacute; v'la tchi happe la chainolle et s'met &agrave; touenn&eacute;, et la poule s'met &agrave; quaq't&eacute;. <br/>
<br/>
Opr&egrave;s tchi'l eu touenn&eacute; pour djix ou douze minutes (la poule quaq't&eacute; tou' l'tems) y s'arr&ecirc;t&icirc;, et la poule &eacute;tou, et pis, il &ocirc;ti la moni&egrave;the de rueuque tchi r'couvrai l'ou&egrave;s&eacute;. M&eacute; cr&eacute;thous quan' j'vos dithai tchi'a y'avait pas d'poule dans l'nid d'ouaddine - seul'man eunne puognie d'plieummes, les deux pis, le co, et tchique os&#8212;et dans l'nid y'avai (Nancy y'i m&ecirc;me les conti) nonante-sept &oelig;us, de tchi les derniers trais sans cruque......<br/>
<br/>
Ne v'la che'que j'app&egrave;le eunne belle invention. Avec chute machine l&agrave;, pas besoin d'nuorri eun' ou&egrave;s&eacute; eunne ann&eacute;e d'temps, et l'av&eacute; &agrave; galvaud&eacute; dan l'bel, suous les pis, pour av&eacute; tchiques douzaines d'&oelig;us: nou n'&eacute;tha qu'a accate un couplle de poules pour quatr' ou chinq chellins et dan mains d'eunne dem'y'euthe vos vlo avec eunne pan'n&eacute;e de tchinze ou seize douzaines d'&oelig;us. Ech'pon qu'ches tout-&agrave;-fait r'merquablle. <br/>
<br/>
Opr&egrave;s chounna, j'nos proum'nimes d'un bor et d'l'autre dans les gardins, bras d'sus bras d'sous. J'avaimes entr&eacute; dans la section des biaux-ars, mais coumme Nancy ne voulait pon m'laissi r'gard&eacute; les portrais, j'en sortimes; j'em promins ben d'y v'n&eacute; tou-seu tchique jour si moyen, pour v&ecirc;s ches belles femmes l&agrave; d'pus pr&egrave;s. <br/>
<br/>
Faut vos dithe que ben des gens s'd&egrave;touonais &agrave; nos r'gard&eacute;, y s'appercheuvais beu que j'taimes pas du p&eacute;ltas - y'eu un jeun' houmme tchi voulai que'j l'y vendisse man chapp&eacute;, y voulai l'mettre au Mus&eacute;e des Antichit&eacute;s; a'ch qui disait, et y d'mandi &agrave; Nancy d'lis dounn&eacute; sa potografie - J'lis dis d'nos port&eacute; r'pos, et y s'nalli. <br/>
<br/>
Enfin, nos v'la &ocirc;pr&egrave;s d'la tour Effel. Rein n'pu d&eacute;cid&eacute; Nancy &agrave; mont&eacute; d'dans; pour d&eacute; m&eacute;, j'voulais y'all&eacute;, pour pouv&eacute; en p&acirc;ll&eacute; dan nos assembli&egrave;s d'police pus tar, ches-tan-tchi j'dis &agrave; Nancy d's'assiethe sus un banc &ocirc;pr&egrave;s d'eunne fontaine, et j'men fut tout seu. <br/>
<br/>
J'nai pas l'temps d'vos dithe tche'que nou v&eacute; la haut; car ma lettre k'monche &agrave; &ecirc;tre longue; j'vos dithai seul'man qu&eacute; tandi qu'je r'gardais atoure de m&eacute;, v'la un cou d'ven qu'envie man topper &agrave; bas - je'l vi touenn&eacute;, touenn&eacute; en tchiyiant, et pis dr&eacute;t dan un p'tit vivi plien d'ieau. <br/>
<br/>
V'la q'j'r'd&eacute;valle aussi vite que p&ocirc;ssiblle, mais quan j'vins l&agrave;, pus d'chapp&eacute;! Tchiq'un l'ave gaff&eacute; et s'en 'tai all&eacute; oveu - Chest eunne perte pour m&eacute; et pour mes paraissiens, tch&eacute;tais accouetum&eacute;s &agrave; v&eacute;s chu topper l&agrave;, tuous les Dimanches &agrave; l'Eglyise, d&eacute;pis ben d's'ann&eacute;es sus la t&ecirc;te d'lus prummi chantnyi. <br/>
<br/>
Chute perte l&agrave; m'attristi, et, r'prenant Nancy tchi n'av&eacute; pas buogi de d'sus son banc, je r'prinmes un tr&eacute;mouais et j'rentrimes &agrave; not' hotel ; en rentrant, l'ouaiteur m'apporti deux lettres yieunne de ma belle-m&eacute;the, tchi nos dit qu'y'a eunne g'niche de malade et qu'ou q'monche &agrave; s'ennyi&eacute; (ma belle-m&eacute;the, pas la g'niche) ; et l'autre, eunne grand' env'lop, ouais que j'lus chounchin :<br/>
<br/>
<i>H&ocirc;tel de l'Elys&eacute;e,
<br/>Septembre 14, 1889.
<br/> Monsieur le Pr&eacute;sident de la R&eacute;publique et Madame Carnot, prient Monsieur et Madame Bilo, de St-Ou, de leur faire l'honneur de passer chez eux la soir&eacute;e du 16 Septembre. 
<br/>R. S. V. P. <br/>
<br/>
</i>J&eacute; d'mande au ouaisteur comnman Moussieu Carnet av&eacute; seu que j'taimes &agrave; Paris, et i'm r&eacute;pondi qu&eacute; l'Pr&eacute;sidan av&eacute; l'habitude d'envi&eacute; san val&eacute;t dans toutes les hotels, v&eacute;s si y'av&eacute; des jens distindgis d'arriv&eacute;s, et que l'valet av&eacute; copi&eacute; man nom sus l'registre; i'm dit &eacute;tou qu'les lettres R. S. V. P. &eacute;tait du latin, et tchi tall&eacute; faithe assav&eacute; au Pr&eacute;sidan si j'ithaimes. <br/>
<br/>
J'd&eacute;cidimes qu&eacute; j'ithaimes, et j'y'envyi deux mots qu&eacute; v'chin. <br/>
<br/>
<i>Moussieu Bram Bilo, esquire, Chantnyi d'St.-Ou et Missis Bilo, s&eacute; f'thont l'plyiaisi d'all&eacute; b&eacute;the eunne tass&eacute;e d't&eacute;e siez vous d'main-&ocirc;-s&eacute;. <br/>
Yours truly, <br/>
Bram Bilo. </i><br/>
<br/>
La d'sus, good-bye man chi&egrave;r anmin l'Feuvre. Opr&egrave;s qu'j&eacute;thons dinn&eacute;, j'avons id&eacute;e d'all&eacute; v&eacute;e tchique th&eacute;atre ou autre pli&egrave;che d'amuseman. J'vos r'escrithai au pus t&ocirc;t. <br/>
<br/>
<i><a href="brambilo.html">Bram Bilo</a> <br/>
<br/>
</i>S'ou viyis l'co&euml;sin Clem, dites li que'j soummes allright et qu'Nancy n'veut pon oui p&acirc;ll&eacute; d'&eacute;rv&eacute;nn&eacute; d'si-t&ocirc;t. <br/>
<br/>
<br/>

<P>&nbsp;</P>
<P>&nbsp;</P>

<FONT SIZE=2>
<P><i>Viyiz &eacute;tout:</i></P>

<ul>
<li><a href="brambilo1889.html">Eune Lettre d&eacute; Bram Bilo</a><p>
<li><a href="brambiloparis3.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis5.html">Bram Bilo &agrave; l'Exposition &agrave; Paris en 1889</a><p>
<li><a href="brambiloopinion.html">L'opinion d'un Jersiais &agrave; Londres, sur Bram Bilo</a><p>
<li><a href="painlarmor.html">Larmor ch&egrave;s preumi S'tembre, 1911</a><p>
<li><a href="gdfparis.html">Paris</a><p>
<li><a href="gdfparis2.html">Paris</a><p>
<li><a href="jan1889.html">A Moussieu C.L.F. d'la &quot;Nouvel Chronic de J&ecirc;rri.&quot;</a><p>
<li><a href="buonvier.html">Un Buon Vier Jerriais</a><p>
<li><a href="france.html">Tchiq' jours a viagi en France</a><p>
<li><a href="gdfparis1948.html">Les D'vis du Bouan'homme George</a><p>
<li><a href="gdfnouor.html">En Nouormandie</a><p>
<li><a href="nouormandie1955.html">Un viage en Nouormandie</a><p>
<li><a href="napoleon.html">Napol&eacute;on</a><p>
<li><a href="bastille.html">Qu'i' mangent des m&egrave;rvelles!</a><p>
<li><a href="limericks1907c.html">Nos Limericks</a><p>
<li><a href="limericks1907d.html">Nos Limericks</a><p>
</ul>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/brambiloparis4.html by HTTrack Website Copier/3.x [XR&CO'2014], Tue, 15 Jul 2025 13:39:37 GMT -->
</HTML>
