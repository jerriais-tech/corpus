<HTML>
<HEAD>
<TITLE>Pr&eacute;dithe l&eacute; temps</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Pr&eacute;dithe l&eacute; temps</h2>
Ph'lip est incr&eacute;dule</font></center><p>


Moussieu l'Editeu,<br/>
<br/>
Quand j'rentrit pour b&egrave;the le tais m&egrave;credi au s&eacute;, apr&egrave;s av&eacute; fauchi tout l'jour, la Merrienne me d'mandit si j'avais trouv&eacute; caud.<br/>
<br/>
&quot;Si j'ai trouv&eacute; caud?&quot; j'l'y dit. &quot;Estche une tch&eacute;stchon &agrave; d'mand&eacute;. J'ai puth&eacute; d'sueu toute l'arlev&eacute;e, et je n's'y pas trop seux que j'n'ai pas attrap&eacute; un coup d'sol&eacute;, car j'me trouve ben faillyi. Donne-m&eacute; tchique chose pour me ravigott&eacute; j't'en prie.&quot;<br/>
<br/>
&quot;J'm'en vais t'faithe une bouonne tasse de tais,&quot; ou dit. &quot;V'la tchi t'raffraishitha, mais chen qu'j&eacute; n'comprends pas, Ph'lip, ch'est pourtchi qu'j'avons yeu chutte chaleu-l&agrave; agniet. Y'a tchiquechose de ben drole l&agrave;-d'dans.&quot;<br/>
<br/>
Ach'teu, Moussieu, y faut que j'vos diche que y'a tchique temps la Merrienne s'en fut en ville et accatit un wireless. En qu'menchant ou voulait dithe qu'ou voulait ou&iuml; les nouvelles et la m&ucirc;sique, mais apr&egrave;s deus-trais jours j'vint &agrave; vais que chen tchi l'int&eacute;r&ecirc;ssait l'p&ucirc;s ch'tait ch't'individu tch'y pr&eacute;tend sav&eacute; tchi temps qu'j'allons av&eacute; en J&ecirc;rri et Dj&eacute;rnezi touos les jours. Jeudi matin le pe&ucirc;le avait dit qu'y'&eacute;thait des nuages, des achies et du vent, et la Merrienne, tch'avait l'intention d'sorti dans l'arlev&eacute;e s'&eacute;tait pr&eacute;path&eacute;e pour du mauvais temps. M&ecirc;me oulle avait mint san parapluie dans une c&acirc;rre de la tchu&icirc;sine et avait bli&eacute;tchin&eacute; ses bottes de lastic qu'ou met tr&eacute;jous quand y'a des mathes d'iau dans les routes. ch'tait pour chonna qu'ou n'comprenait pas pourtchi que l'temps avait tait si b&eacute;.<br/>
<br/>
&quot;N'y'a rain d'dr&ocirc;le,&quot; j'l'y dit. &quot;Y faut qu'tu s'sais achocre si tu crait qu'y'a un homme dans l'monde tch'y peut pr&eacute;dithe le temps. Tout chonna ch'est du gniolin d'&ecirc;fant.&quot;<br/>
<br/>
&quot;Oh, je n'sais pas,&quot; ou dit. &quot;L'autre jour le wireless dit l'matin que tout probablyement j'&eacute;thions un orage dans l'arlev&eacute;e, et tu'avais grand peux qu'la maladie s'mett'rait dans les patates. V'l&agrave; tchi montre ben qu't'y crai aussi ben comme m&eacute;.&quot;<br/>
<br/>
&quot;Ch'tait parsque j'n'avais pas r&eacute;fl&eacute;chi,&quot; j'l'y dit. &quot;J'&eacute;thais deu sav&eacute; m&ucirc;s, et t&eacute; &eacute;tout. Et ch'est aussi ben qu'nou n'peut jamais sav&eacute; tchi temps qu'nous &eacute;tha d'un jour &agrave; l'autre, car autrement tout l'monde s'sait en brit.&quot;<br/>
<br/>
La Merrienne dit qu'ou n'pouvait pas l'vais. &quot;Ergarde,&quot; ou continuit, &quot;si nou savait qu'y'&eacute;thait un tremlyement d'terre apr&egrave;s d'main, nous s'en &icirc;thait dans les clios et nous n'ristch&eacute;thait pas d'&ecirc;tre &ecirc;cras&eacute;s si la maison s'en'allait en morciaux.&quot;<br/>
<br/>
&quot;P't'&ecirc;tre ben,&quot; j'l'y dit, &quot;mais tch&egrave;sque y s'arriv'thait si m&eacute; j'voulais du s&eacute;c pour rentr&eacute; man fain tandis qu'man vaisin voulait d'la plyie pour ses raves. Et si tu voulais une belle arlev&eacute;e pour un picnic et qu'ta vaisine d'mandait d'iau pour san gardin, tch&egrave;sque en s'sait? J'te dis qu'ch'est un merci que l'homme n'a autchun contr&ocirc;le s&ucirc;s le temps.&quot;<br/>
<br/>
&quot;Mais, pourtant,&quot; ou dit, &quot;tu n'me f'thas pas craithe que chais experts s&ucirc;s l'wireless ne savent pas tchiquechose, autrement y n'pou&ocirc;rraient pas g&acirc;gni l&ucirc;s sous. Ch'est ben seux tch'y n'le font pas pour rain.&quot;<br/>
<br/>
&quot;Damme, nan,&quot; j'l'y dit, &quot;tu peux t'fi&eacute; d's&ucirc;s. Mais &ecirc;stche que tu n'a pas connu, ichin en J&ecirc;rri des gens qu'ont fait des sous comme des &ecirc;cales pr&eacute;tendant tch'y pouvaient vos dithe tch&egrave;sque-y s'n'allait vos arriv&eacute; p&ucirc;s tard? Eh ben, ch'est d'm&ecirc;me avec chais experts du wireless, comme ch'est d'm&ecirc;me avec chais individus tch'y vos disent chaque jour tchi bidets d'course tchi s'en vont g&acirc;gni. Par bord&eacute;e, par un coup d'chance le bidet gagne, mais neuf fais hors de djix y n'en appr&egrave;che pas. Quand m&ecirc;me, y continuent, et touos les jours un t&acirc;s d'imb&eacute;ciles craient chen tchi l&ucirc;s disent, et perdent l&ucirc;s sous. Un grand savant caltchulit un jour que y'avait un pou&ocirc;re b&ecirc;tasse de n&eacute; toutes les minutes, mais je s'y p&eacute;suad&eacute; que d'nos jours y'en a au mains une do&ucirc;zaine. Et parmi yeux y'a des gens comme t&eacute; tch'y craient qu'nou peut predithe le temps.&quot;<br/>
<br/>
&quot;J'te r'mercie pour le compliement,&quot; ou dit, toute marrie.<br/>
<br/>
&quot;Et j'te r'mercie,&quot; j'l'y dit, &quot;pour av&eacute; dit &agrave; un pou&ocirc;re balloque tch'avait tait &agrave; r&ocirc;ti dans l'clios tandis qu'tu tais &agrave; l'ombre dans la tchuisine que chen tchi l'y fallait pour le raffraichi ch'tait une t&acirc;sse de tais.&quot;<br/>
<br/>
<i><a href="lebrocq.html">Ph'lip</a><br/>
Les Chroniques de Jersey 16/6/1951<br/></i>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmchaleu.html">Merrienne et la chaleu</a><p>
<li><a href="pmchaleu2.html">D'la chaleu &agrave; Saint-Ou</a><p>
<li><a href="pmcaud.html">Y fait trop caud</a><p>
<li><a href="pmwater.html">Water is short at Portinfer</a><p>
<li><a href="pmcodpid.html">Ph'lip attrape un cod'pid dans l'dos</a><p>

<li><a href="pmtempete.html">La Temp&ecirc;te</a><p>
<li><a href="tchitemp.html">Tchi Temps!</a><p>
<li><a href="tchitemps2.html">Tchi Temps!</a><p>
<li><a href="gdfplyie.html">D'la plyie av&egrave;rse</a><p>
<li><a href="gdfieau1951.html">Les d'vis du Bouan'homme George</a><p>
<li><a href="gdfdluge.html">L&eacute; d'luge</a><p>
<li><a href="pmmouoillituthe.html">D'la mouoillituthe au Portinf&eacute;</a><p>
<li><a href="painstorm.html">Piteur Pain Reports on the Storm</a><p>
<li><a href="pmfin.html">Merrienne et la f&icirc;n du monde</a><p>
<li><a href="pmouragan.html">L'Ouragan &agrave; Portinf&eacute;</a><p>
<li><a href="pmfraid2.html">Merrienne et l'temps fraid</a><p>
<li><a href="hurrican.html">Des d'gats d'la derni&eacute;the temp&ecirc;te</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

