<HTML>
<HEAD>
<TITLE>Ph'lip et les Baillis</TITLE>
<META  name="keywords" content="Jèrriais, language, langue normande, Bailiff, bailiwick, jersiais, langue jersiaise, minority languages, philology, philologie, dialectology, dialectologie, linguistique, Channel Islands, îles anglo-normandes, langues d'oïl, langues régionales, Normandy, Normandie">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et les Baillis</h2><p><br>
La Bus de L'Et&acirc;<br></font></center>

<font size="-1"><i>&agrave; Portinf&eacute;,<br>
Jeudi au s&eacute;<br></i></font>
<br>

Moussieu l'Editeu<br>
<br>
J'n'ai pas b&eacute;soin d'vos d'mander s'ous avez veu d'la n&eacute; par siez vous agniet, car ch'est seux que y'en a yeu partout. Ichin, j'en avons yeu une vraie couoche, et i'n'y a autchun signe d'amendement pour tchique temps.<br>
<br>
Un p'tit accident a arriv&eacute; &agrave; la Merrienne &agrave; la matin, car en allant pour sa p'tite prom'nade au bas du gardin (notre salle de bain &eacute;tant ocquo hors de commission), ou s'est &ecirc;trav'l&eacute;e tout san long dans la n&eacute;. Pour tchiques instants je n'savais pas tchi faithe, car, avec toute la bouonne volont&eacute; du monde, je n'pouvais pas me l'ver d'ma tchaise pour aller &agrave; s'n aide. Heutheusement, &agrave; travers la f'n&ecirc;tre, j'l'ai veu se r'lever et continuer &agrave; sa destin&acirc;tion. Quant oulle a rentr&eacute; un mio p&ucirc;s tard, ou m'a joint dans un v&eacute;rre caud et s'est r'trouv&eacute;e tout a fait ravigott&eacute;e. Mais, la pou&ocirc;re garce n'est pas heutheuse, car touos les jours ou prend l'deu pour ses flieurs, tchi sont &agrave; ch'teu, apr&egrave;s aver souffert par les vents d'est, endormies souos la n&eacute;. Comme ou s'fait, ch'est mins&eacute;the s&ucirc;s mins&eacute;the! <br>
<br>
J'ai 't&eacute; bein content d'vaie s&ucirc;s la g&agrave;zette &agrave; ces s&eacute; que Moussieu l'Bailli, tch'est &agrave; l'H&ocirc;pita, s'trouve un mio m&ucirc;s et j'esp&egrave;the que dans p'tit d'temps nou le r'v&ecirc;rra dans l's <a href="etats.html">Etats</a> et la <a href="assembliee/cour.html">Cour Royale</a>. I'n'ont pas tous yeu trop d'chance, nos Chefs Magistrats. J'me r'souveins de Messire George Cl&eacute;ment Bertram, tchi connaissait touos les partitchuliers d'la Louai, mais tchi 'tait maladif et souvent absent. Apr&egrave;s li, vint l'c&eacute;l&egrave;bre Moussieu Vernon, tchi 'tait fort comme un ch'va et otchupit l'poste pour trente-deux ans. I'fut succed&eacute; par Moussieu Malet d'Carteret, mais ch't'ichin n'y fut pas bein longtemps. Bein diff&eacute;thent, Moussieu Coutanche, tch'est &agrave; ch'teu parmi la noblyesse en Angli&eacute;t&ecirc;rre et membre d'la Haute Chambre du Parlement. Le Sieur Harrison, comme tout l'monde sait, fut attachi par une mauvaise maladie, et toute l'Ile r'grettit hardi quand vint la nouvelle d'sa mort.<br>
<br>
 I n'est pas v'nu d'bus par siez-nous agniet et quand Merriene en a fait la r'merque j'li ai d'mand&eacute; s'ou se r'souvenait d'la vielle bus tch'allait de l'Et&acirc; en ville touos les samedis. Ou m'a dit qu'nennin et don j'ai rapp'l&eacute; &agrave; m&eacute;mouaithe l&eacute; bouonhomme tchi sortait de l'Et&acirc; avec sa bus &agrave; deux ch'vaux touos les samedis &agrave; neuf heuthes et r'venait p&ucirc;s ou mains quand i'pouvait. I'li prenait b&eacute;t&ocirc;t deux heuthes &agrave; faithe la distance et nou payait douze sous pour aller et douze sous pour r'v&eacute;nin. Les patchets et le p'tit baggage allaient s&ucirc;s l'haut. A r'v&eacute;nin jamais nou n'pouvait s'faithe seux de chein tchi s'en allait arriver, car le bouonhomme avait trouv&eacute; trop d'amins en Ville et, n'y'viyant pas cliait, houtchait les foss&eacute;s, les muth&acirc;lles et les pierres de heches. Une bord&eacute;e un bouon St Ouennais fut bein pr&egrave;s d'&ecirc;tre un St Pi&egrave;rrais car sa m&egrave;the n'&eacute;thait pas deu &ecirc;tre l&agrave; du tout et arrivit siez-li justement en temps. Sans doute, s'ou n'avait pas sorti d'la bus au bas d'Bieaumount pour aidgi &agrave; la pousser jusqu'au haut, la naissance &eacute;thait 't&eacute; un mio prolongie.<br>
<br>
Nou-s-entend hardi, chais jours, de chein tchi s'app&egrave;le le Marchi Commun. Eh bein, Moussieu, chein qu'ch'est chu Marchi Commun j'n'y connais rein, mais si je n'me trompe pas, chenna voudra dithe d&eacute; p&ucirc;s hauts prix pour tout chein que nou voudra accater et j'souffrons d&ecirc;j&agrave; de chutte maladie-l&agrave;. I'pathait que le Sieur de Gaulle n'en veur rein et chenna n'me surprend pas, mais quand i'voudrait s'pather l'Europe de l'Am&eacute;thique, i'p&acirc;sle comme un imb&eacute;cile, et b&eacute;t&ocirc;t i'l'v&ecirc;rra.<br>
<br>
Par les chiffres qu'ont pathu s&ucirc;s la g&acirc;zette, i'pathait que nos visiteurs l'ann&eacute;e pass&eacute;e d&eacute;pensitent une &ecirc;norme somme dans l'Ile et nou s'attend que y'en &eacute;tha ocquo p&ucirc;s ch't ann&eacute;e. Tout ch'que j'ai &agrave; dithe l&agrave;-d's&ucirc;s ch'est que rein de chais millions ne vintes &agrave; Portinf&eacute;, chein tchi fait qu'la Merrienne et m&eacute;, je n'sommes pas int&eacute;rr&ecirc;ssis. J'avons cachi sans l'aide des visiteurs toute notre vie et j'pouvons ocquo l'faithe avec l'aide d'la Providence.<br>
<br>
I'faut f&eacute;liciter le Sieur Gaudin et san Comit&eacute; des Louogements pour aver d&eacute;montr&eacute; au Conn&eacute;tablye d'la Ville, au D&eacute;put&eacute; Jeune et deus-trais autres tch'&eacute;thaient voulu mettre le Comit&eacute; &agrave; la porte, que ch'n'est pas si facile comme tout chenna. Sans autchune doute le Comit&eacute;, comme touos l's autres tch'avaient 't&eacute; &agrave; d'vant yeux, ont fait des b&ecirc;tises. Mais la grande m&acirc;jorit&eacute; des membres d'la Chambre sont bein lyien d'&ecirc;tre satisfaits que l's hommes tchi voudraient l&ucirc;s djobbe f'thaient m&ucirc;s, ou m&ecirc;me aussi bein. I'veulent aller trop vite, chais m&ecirc;ssieux-l&agrave; et ch'n'est pas d'm&ecirc;me que nou r&eacute;ussi dans la politique en J&eacute;rri. Ils apprendront l&ucirc;s l&eacute;&ccedil;on t&ocirc;t ou tard. <br>
<br>
Il a 't&eacute; annonc&eacute; que y'eut une perte de p&ucirc;s de trais chents louis l'ann&eacute;e pass&eacute;e s&ucirc;s l'<a href="eisteddfod.html">Eisteddfod</a>. Le fait est, Moussieu, qu'les gens en sont engni&eacute;s, comme ils avaient fait y'a d's ann&eacute;es, dans l'temps de Doyen Falle. Il est vrais que la S&eacute;th&eacute;e J&eacute;rriaise va ocquo, mais m&ecirc;me-la, j'n'avons pas les caract&eacute;thes comme la Missis Trachy et l'<a href="gwdec.html">George de Cart'ret</a>. Quant &agrave; la danse ch'est, et ch'a tr&eacute;jous 't&eacute;, pour le b&eacute;n&eacute;fice des maitresses de danse, mais l'Eisteddfod l&ucirc;s donne trop d'temps, et le monde ont qu'menchi &agrave; l&ucirc;s en l&acirc;sser. Avec toutes chais cl&acirc;sses i'y'a trop d'd&ecirc;penses et le Comit&eacute; G&eacute;n&eacute;ral &eacute;tha a trouver tchique moyen d'les r&eacute;duithe.<br>
<br>
Nou dit, Moussieu, que les compagnies d'asseuthance s'en vont &agrave; payi pour hardi du ma tch'a 't&eacute; fait par la g'l&eacute;e. Chenna n'me g&ecirc;ne pas, car j'ai payi pour un grand nombre d'ann&eacute;es et j'n'ai jamais yeu un sou d'l'asseuthance.<br>
<br>
Merrienne crie pour sa m&eacute;d'cine et une goutte ne me f'tha pas d'ma ni'n'tout.<br>
<br>
A b&eacute;t&ocirc;t <br>
&nbsp;<p>
<i><a href="lebrocq.html">Ph'lip</a></i><br><br>
<br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="bailli.html">Le Bailli M&egrave;ne un' Vie De Tchean!</a><p>
<li><a href="marett.html">Messire Robert Pipon Marett</a><p>
<li><a href="pmceremonie.html">La C&eacute;r&eacute;monie &agrave; Londres</a><p>


<li><a href="adlmnus.html">L&eacute; Bailli et les nus</a><p>
<li><a href="gdfhonneur.html">&Agrave; tout seigneur tout honneur</a><p>

<li><a href="adlmtomes.html">Tchi qu'tu crai d&eacute; l'affaithe d&eacute; Vernon Tomes?</a><p>
<li><a href="gdfgaz7.html">Dans la g&acirc;zette...</a><p>
<li><a href="pmpaques1962.html">La S'maine de P&acirc;ques</a><p>
<li><a href="courroyale1879.html">La Cour Royale en 1879</a><p>
<li><a href="assembliee/cour.html">Visite &agrave; la Cour Rouoyale</a><p>
<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="viagebus.html">Un viage par 'bus'</a><p>

<li><a href="pmdeputebailli.html">Merrienne n'a pas d'aide</a><p>

</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
