<HTML>

<!-- Mirrored from members.societe-jersiaise.org/geraint/jerriais/metivier.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
<HEAD>
<TITLE>Laelius au Rimeux du C&acirc;t&eacute;</TITLE>
<META  name="keywords" content="Jèrriais, guernesiais, Georges Métivier, language, langue normande, Channel Islands, îles anglo-normandes, langues d'oïl, romance philology">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Laelius au Rimeux du C&acirc;t&eacute;</h2></font></center><p>
<CENTER><TABLE><TR><TD>

Amin Rimeux 'ous avez p't&ecirc;tre<br>
Creu tout chu temps que je d'vais &ecirc;tre<br>
Unn sorte d' corps ben mal &eacute;lev&eacute;,<br>
De n'av&eacute; pon ocquo env'y&eacute;<br>
Unn mot d'r&eacute;ponse &agrave; votre &egrave;pitre,<br>
O&ugrave;-est qu'on m'donnez, pardingue, un titre,<br>
Et m'comblez d'un tas d'complimens,<br>
Qui m' fraient pus orguilleux qu' les paons,<br>
Si je n' me doutais que j' les dai,<br>
Ben mains au m&eacute;rite que j'ai<br>
Qu'&agrave; votre g&eacute;n&eacute;rosit&eacute;,<br>
Qui vos engage &agrave; m'dire dit&eacute;. -<p>

Il est donc bouon d'vos expliqui<br>
La raison qui m'a emp&ecirc;chi<br>
De vos &eacute;crir'. - Quand premier j'vis<br>
Vos vers aimabl's, che fut l'samedi<br>
Qu' i' furent produits dans <I>La Patrie</I>,<br>
J'sortais alors d'un' maladie,<br>
Qui, triste &agrave; dir', m'avait gard&eacute;<br>
Pour pr&egrave;s d' chinq s'mains' souffrant au li&eacute;,<br>
Et en m' quittant m'avait laissi<br>
Dans un &eacute;tat &agrave; faire pityi.<br>
Etal&eacute; sus le fil du dos,<br>
Sans forche et min&eacute; jusqu' &egrave;s os,<br>
R&eacute;muant &agrave; peine et gamb's et bras,<br>
Obligi de prendr' touos mes r'pas,<br>
Comme un &eacute;fant, &agrave; la cuilli,<br>
Ne pouvant m'tou&agrave;ner ni m'aidji,<br>
Et n'ayant pour me consoler,<br>
Qu'un appetit &agrave; fair' tremblier,<br>
Si d&eacute;vorant que j'crai, v&egrave;re-ja,<br>
Si nou m' avait donn&eacute; du ch'va',<br>
Ou ben de la vaque enragie,<br>
J'n'en airais pas laissi un'mie,<br>
Ou pensez ben que che n' 'tait pon,<br>
Quand j' 'tais dans un' tell' condition,<br>
Que j'allais m'mettre &agrave; versifier;<br>
J' songeais ben pus &agrave; man d&icirc;ner! -<br>
Et pis, (tant &agrave; forche d' souffri<br>
J'avais changi et enlaidi.)<br>
Si j'avais voulu &eacute;prouver<br>
D'app'ler la muse &agrave; m'assister<br>
A vos arrangi quiqu's versets,<br>
En viyant l'&egrave;tat o&ugrave;-est qu'j'&eacute;tais,<br>
Couochi sans mouv'ment sus l' &eacute;chine<br>
Ov mes joues creus's, ma triste mine,<br>
O ulle airait yeu un' si graud' peu'<br>
Qu'ou se s'rait r'paquie j'en sis se&ucirc;!<p>


Mais &agrave; ch't'eu que les chos's vont mus,<br>
Que Dieu merci je n' souffre pus,<br>
Qu' &agrave; forche d' b&egrave;re et de mangi,<br>
Je m'sis ravigot&eacute; un p'tit,<br>
J' n'ai pus d'excus' pour diff&eacute;rer<br>
De vos r&eacute;pondre, et vos r'mercier,<br>
De la mani&egrave;re si fliatteuse<br>
Et &agrave; la fais si g&eacute;n&eacute;reuse,<br>
Dont votre adresse fait allusion<br>
A quiqu's chansons de ma faichon<br>
Qui ont, sign&eacute;es d'un nom latin,<br>
Paru dans les gazett's d'ichin.<br>
J' l'ai dej&agrave; dit, je dai chenna<br>
A vot' bont&eacute;, je l'sais; ch'est chla<br>
Ben pus qu'la bont&eacute; de mes vers,<br>
(Rim&eacute;s trop souvent tout d'travers),<br>
Qui fait qu' 'ous en p&acirc;lez si ben;<br>
Mais ov tout chla i' n'en est ren,<br>
J'admettrai franch'ment sans biaisi,<br>
Que votre &egrave;pitr' m'a fait pliaisi.<br>
N'y a pon d'rimeux qui n'aim' l'enchens,<br>
Et tout p&egrave;r' ch&eacute;rit ses &egrave;fants,<br>
Or entre l's autr's rimeux et mai<br>
I' n'y a pon l'&egrave;paisseur d'un daigt,<br>
Et faut dir' pour n'en menti pas,<br>
Je r'ssemble assez &egrave;s autr's papas. -<br>
Quand donc j' apprins qu'mes chansonnettes,<br>
Que j' craignais n'&ecirc;tr' que des sornettes,<br>
Etaient pourtant assez d'vot' go&ucirc;t,<br>
J'en fus fort content je l'avoue.<br>
Chla les r'hauchi dans m'n opinion,<br>
Je m'dis, i' faut qu'il y ait du bon<br>
Parmi l'mauvais, car comment craire<br>
Qu'ils airaient, autrement, peu pliaire<br>
A un' personn' de qui l' esprit<br>
Est cultiv&eacute;, et ben nouorri<br>
De tout ch'que chaque fameux auteur,<br>
Connu pour sa joyeuse humeur,<br>
A laissi pour &egrave;guayer l' monde:<br>
Et dou&eacute;e li&eacute;-m&ecirc;m' d'un' vein' f&eacute;conde. -<br>
Un' tell' personn' ne s'm&egrave;prend pon,<br>
Dans mes chansons il y a du bon!<p>

Mais chu titre d'Anacr&eacute;on<br>
En v&eacute;rit&eacute; ne m' convent pon,<br>
Oh! si j'avais le rai' talent<br>
De l'auteur de <I>Seul et Content</I>,<br>
La vive imagination<br>
Qui cr&eacute;a <I>La Nency Pinson</I>,<br>
Si j' poss&eacute;dais l'&egrave;sprit comique,<br>
L'humeur enjou&eacute;e et satirique,<br>
La guai't&eacute; si divertissante,<br>
Qui brill'nt dans l'portrait de <I>Ma Tante</I>,<br>
Alors je pouorrais l'ver la t&ecirc;te,<br>
Et r'clamer le biau nom de po&egrave;te.-<br>
Mais j'n' ai pas de tell' pr&eacute;tention,<br>
Mon humble Mus' ne r'ssemble pon,<br>
A chell's qui, plienn's d'un' verve fi&egrave;re,<br>
D&eacute;daign'nt de marchi sus la terre,<br>
Et comm' l'alouett', d&eacute;vers les cieux<br>
Se lanchant d'un vol audacieux,<br>
Vont, en s'&eacute;l'vant de pus en pus,<br>
Se perdre en chantant dans les nues.<br>
Ch'est un' modeste criature,<br>
Qui s'lasse en l'heure et n'est pon dure,<br>
Qui rar'ment tente un hardi vol,<br>
Par chouaix voltigeant pr&egrave;s du sol,<br>
Sachant que s'oulle en faisait trop<br>
On finirait par s'casser l'co.<br>
L&agrave; s'n amus'ment est de r'marqui<br>
Les faits qui s'pass'nt autour de lyi,<br>
Les moeurs et les capric's du monde,<br>
Les ridicul's dont il abonde,<br>
Ses follies et ses sott's faichons,<br>
Et pis oulle en fait des chansons;<br>
Mais sans malice ou dessein d'ni&egrave;re,<br>
San grand objet est pust&ocirc;t d'pliaire:<br>
Et quand ou peut fair' rir' les gens,<br>
Et l's aidji &agrave; passer leux temps<br>
Quand l'd&eacute;mon d' l'ennyi les tormente,<br>
Chest tout ch'qu'ou cherche, - oule est contente.<p>

Quaiqu' j' aie trop allouogni chutt' lettre.<br>
Je n' peux et ne veux pas omettre,<br>
Avant d' fini, de vos r'mercier<br>
D'&ecirc;tre si poli que d' m'inviter<br>
D'aller vos vais &agrave; <a href="dgernesy.html">Guern&eacute;zi</a>,<br>
Si par hasard j'y mets le pi'.<br>
Permettez-mai, de man c&ocirc;t&eacute;,<br>
D'ajouter que je s'rai charm&eacute;<br>
S'ou visitez jamais J&eacute;ri,<br>
De vos r'chever et de bargouaichi<br>
Ov vous sus toutes sortes d'sujets,<br>
Sans oublier nos viers patouais,<br>
Au pliaisi donc, Amin Rimeux,<br>
En attendant s&eacute;yiz heureux.<p>

&nbsp;<p>
<a href="marett.html">LAELIUS.</a><br>

</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="sonnet_metivier.html">Sonnet &agrave; Monsieur Georges M&eacute;tivier</a><p>
<li><a href="anacreon.html">&Agrave; l'Anacr&eacute;on en Braies</a><p>

<li><P><A HREF="rimeurs.html">Rimeurs J&egrave;rriais</A></P>
<li><A HREF="avisrime.html">Avis es Cheins qui Voudraient Rimer</A><p>
<li><A HREF="rimeux.html">Rimeux - Pli&egrave;rcheux</A><P>
<li><a href="hugo.html">Salut d'un pouor Rimeux &agrave; un Po&egrave;te</a><p>
<li><a href="2mots.html">Deux mots - Adr&eacute;chis sp&eacute;cialement &egrave;s auteurs Jerriais</a><p>
<li><a href="900e.html">En J&egrave;rriais</a><p>
<li><a href="aaalg.html">&Ecirc;pitre &agrave; m&eacute;n anm&icirc;n A.A.L.G.</a><p>


</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/metivier.html by HTTrack Website Copier/3.x [XR&CO'2014], Tue, 15 Jul 2025 14:04:08 GMT -->
</HTML>
