<HTML>

<!-- Mirrored from members.societe-jersiaise.org/geraint/jerriais/lettrejerriaise23.html by HTTrack Website Copier/3.x [XR&CO'2014], Tue, 15 Jul 2025 13:57:57 GMT -->
<HEAD>
<TITLE>La Lettre J&egrave;rriaise - 13 d&eacute; Juilet 2014</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Lettre J&egrave;rriaise - 13 d&eacute; Juilet 2014</h2></font></center><p>


Bou&ocirc;njour, bouonnes gens. N&eacute; v'ch&icirc;n la lettre J&egrave;rriaise pouor D&icirc;nmanche, l&eacute; treize d&eacute; Juilet et ch'est Jill Bartholomew tchi vos p&acirc;le aniet.<br/>
<br/>
Ma f&icirc;ngre, tchi diff&eacute;thence qu&eacute; ch&icirc;n mais peuvent faithe!! Quand j'vos p&acirc;lis la dreine fais en f&eacute;vri j'tais &agrave; commenter sus les conditions m&eacute;t&eacute;orologiques &ecirc;pouvantabl'yes qu&eacute; j'av&ecirc;mes enduth&eacute; pouor bein d&eacute;s s&eacute;maines, et chenna auve des astronomiquement grandes math&eacute;es tch'e&ucirc;tent l&eacute; r'&ecirc;ffet d'grands d'g&acirc;ts par les c&ocirc;tes. En contraste total, D&icirc;nmanche p&acirc;ss&eacute; au s&eacute;, j&eacute; m'trouvais &agrave; Sainte-Catherine, &agrave; l'agriabli&eacute;ment caud sol&eacute;, &agrave; r'garder la math&eacute;e tchi cliapotait sus les rotchi&egrave;rs, si douochement qu&eacute; l'ieau n'&egrave;rmuait dg&eacute;the du tout. Coumme tchitch'un tch'&egrave;rv&icirc;nt sus l'bat&eacute; &agrave; vaituthes chutte s&eacute;th&eacute;e-l&agrave;,  m'dit aupr&egrave;s, lus viage en m&eacute; 'tait plus pliat qu'&egrave;rcachi siez ieux pus tard, viyant l'&ecirc;tat de tchiques routes de J&eacute;rri! Chennech&icirc;n prouve s&icirc;mpli&eacute;ment qu'nou n'peut janmais souos-est&icirc;nmer la dominn&acirc;tion de la M&eacute;the Nature pouor du temps.<br/>
<br/>
Ches deux s'maines ont 't&eacute; bein affaith&eacute;es pouor nouos membres d's <a href="etats.html">&Ecirc;tats</a> - si j'&ocirc;se dithe qu'il' ont g&acirc;ngni lus salaithe dreinement ! La s'maine p&acirc;ss&eacute;e, j'e&ucirc;nmes l&eacute; d'bat sus l'exp&eacute;th&icirc;nment propos&eacute; d'la boutiqu'sie du D&icirc;nmanche, tchi, coumme eune r&eacute;sidente de <a href="st_helyi.html">Saint-H&eacute;lyi</a>, j'm'en r&ecirc;jouis, a &eacute;t&eacute; vot&eacute; contre pa'ce qu&eacute; j'avons b&eacute;soin d'aver UN jour de trantchilit&eacute; dans la ville, sans l'pataflias des habituelles vaituthes de comm&egrave;rce tout alentou &agrave; sinnette du jour, suivie d'eune massive arriv&eacute;e de vaituthes &agrave; abouler les travailleurs et les gens &agrave; voster &eacute;tout, auvec les probli&egrave;mes de st&acirc;tionnement. Chennech&icirc;n a &eacute;t&eacute; suivi par les hardi controv&egrave;rs&eacute;es d&eacute;lib&eacute;th&acirc;tions entouor l'alib&ecirc;le d&eacute; Pl&eacute;mont, tch'a finalement 't&eacute; apport&eacute; &agrave; t&egrave;rme - satisfaisante d&eacute; man point d'veue &#8211; avec l'acat du site, v'l&agrave; tchi p&egrave;rmettra qu'la natuthe y'en r'g&acirc;ngne par le <a href="nationaltrust.html">N&acirc;tional Trust d&eacute; J&egrave;rri</a>. Chutte s'maine, ch'est l'tou du d'bat acouo pus cauff&eacute; et controv&egrave;rs&eacute; du mathiage du m&ecirc;me sexe. Coumme j'sis &agrave; faithe man brouoillon d'chutte lettre mardi au mat&icirc;n j'sis &agrave; si&eacute;the les distchussions sus Twitter et tchiqu's'uns des commentaithes passionn&eacute;s faits s&egrave;rvi, et pouor et contre l'ardgument, v'l&agrave; tch'est d'la lectuthe &icirc;nt&eacute;r&ecirc;ssante! Si la d&eacute;cision tchait d'chu bord ou d'l'aut', y'&eacute;tha tchiques gens bein he&ucirc;theurs mais tchiques gens egalement malhe&ucirc;theurs &eacute;tout  pa'ce qu&eacute; nou n'peut pon aver du comprom&icirc;ns sus chutte tcheschion, ch'est l'ni&egrave;r ou l'blianc.<br/>
<br/>
S'ous &ecirc;coutez chutte lettre quand ch'est &ecirc;true&ucirc;l&eacute;e en l'air d&eacute; vrai &agrave; v&icirc;ngt minnutes d&eacute; chinq  (16:40) l' d&icirc;manche, j'ai r'gret d&eacute; n'pouver pon vos r'jouaindre : au lieu j&eacute; s'sai &agrave; gabather tout l'long du c'm&icirc;n d'&egrave;rtou du <a href="elizabeth_castle.html">Ch&acirc;t&eacute; Lizab&eacute;</a> &agrave; la siette du <a href="hela2k.html">P&egrave;lerinnage</a> annuel d&eacute; Saint H&eacute;lyi, tchi, pouor nouos &laquo; Clyichards&raquo;, est l&eacute; c'menchement d'eune s'maine d&eacute; c&eacute;l&eacute;br&acirc;tions pouor nouotre saint patron, ch'est en tchi l'r&eacute;el jour est l'<a href="helyi2008.html">seize de juilet</a>. Ou autr&eacute;ment s'ous &ecirc;tes &agrave; l'&eacute;coute sus l'radio de vouotre vaituthe &agrave; cachi ava&ucirc; l'Esplanade, si'en cas qu'ou v&egrave;rrez tchiquechose tchi r'sembl'ye &agrave; un rat n'y&eacute; ou &agrave; un honmard radigot&eacute; tchi s'sa &agrave; croua&icirc;si la route l'avant &agrave; vouos, s'lon l'temps tch'i' f'tha, ch&eacute; s'sa probabli&eacute;ment m&eacute;! &Egrave;s p&egrave;lerinnages au temps p&acirc;ss&eacute; j'avons 't&eacute; sait r&ocirc;tis sait tremp&eacute;s &agrave; la p&eacute; l'pus souvent, quouaiqu' y'a deux'trais ans , ch'f&ucirc;sse l&eacute; vent tchi 'tait l'probli&egrave;me, auvec tout l'monde tch'avaient du train &agrave; n'&ecirc;t' pon so&ucirc;ffli&eacute;s hors du C'm&icirc;n du Chat&eacute;! I'y avait &eacute;tout l'ann&eacute;e quand les math&eacute;es avaient 't&eacute; mal caltchul&eacute;es et j't&ecirc;mes oblyigis d'attendre &agrave; West Park pouor l'&egrave;rpitchant pouor la promenade &agrave; c'menchi!! V'l&agrave; tch'&ecirc;mo&ucirc;tchit inn&ecirc;vitabli&eacute;ment du badinnage au sujet de la capacit&eacute; ou autr&eacute;ment de c&egrave;rtaines gens pr&eacute;sentes d&eacute; marchi sus l'ieau ; Malheutheusement les cheins conc&egrave;rn&eacute;s n'taient pon prepath&eacute;s &agrave; mettre la th&eacute;orie &agrave; l'&ecirc;preuve! <br/>
<br/>
La pr&eacute;chaine seth&eacute;e pouor les Membres d'l'Assembli&eacute;e d'J&egrave;rriais s'sa vendr&eacute;di l&eacute; vingt-chinq d'Juilet Membres et anm&icirc;ns sont invit&eacute;s &agrave; rencontrer dri&eacute;the la bangn&eacute;r&ecirc;sse &egrave;s Tchennevais, <a href="st_brelade.html">St. Br&eacute;lade</a> &agrave; si&ecirc;x heuthes et d'mie, pouor eune gamme de p&eacute;tanque, suivi par l&eacute; souper. les titchets, au prix d&eacute; &pound;10 (dg&icirc;ex louis) ch&acirc;tchun et pon coumme annonchi d'vant, sont &agrave; obt&eacute;n&icirc;n de Maureen Le Brun sus 739341 (sept trais neuf trais quat ieune) Enfin, ch'est d'vos ram&eacute;mouaither que'ch't'ann&eacute;e ch'est l&eacute; tou d&eacute; membres d&eacute; l'Assembli&eacute;e d'J&egrave;rriais &agrave; v&icirc;siter nouos fr&eacute;thes et soeux Dg&egrave;rn&eacute;siais: chennechin &eacute;tha lieu tchique temps duthant Ao&ucirc;t, les dates sont &agrave; t&egrave;rmier.<br/>
<br/>
M&egrave;rcie bein des fais pouor m'aver &ecirc;cout&eacute; et &agrave; b&eacute;t&ocirc;t pouor ach'teu.<br/>
<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pelerinnage2003.html">L&eacute; P&egrave;lerinnage d&eacute; St. H&eacute;lyi 2003</a><p>
<li><a href="hela2k.html">L&eacute; P&egrave;lerinnage d&eacute; St. H&eacute;lyi 2000</a><p>
<li><a href="lizabeth.html">L&eacute; Chat&eacute; Lizabeth</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/lettrejerriaise23.html by HTTrack Website Copier/3.x [XR&CO'2014], Tue, 15 Jul 2025 13:57:57 GMT -->
</HTML>

