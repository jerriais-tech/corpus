<HTML>

<!-- Mirrored from members.societe-jersiaise.org/geraint/jerriais/rvenants.html by HTTrack Website Copier/3.x [XR&CO'2014], Tue, 15 Jul 2025 13:59:57 GMT -->
<HEAD>
<TITLE>Les R'v&eacute;nants d'Aut'fais</TITLE>
<META  name="keywords" content="Jèrriais,  ghosts, dogs, haunted houses, folklore, supernatural, superstitions folk beliefs, monsters, hauntings, sailors, maritime, language, langue, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les R'v&eacute;nants d'Aut'fais</h2></font></center><p>

<A HREF="rvenants2.html"><IMG SRC="rvenant.jpg" WIDTH=100 HEIGHT=176 align="left" alt="un r'v&eacute;nant" border=0></A><p>

Nou criyait hardi &egrave;s <B>R'v&eacute;nants</B> aut'fais. Et, ma fingre, y'a hardi d'gens tch'y craient acouo. Combein d&eacute; fais &eacute;tout, dans nouot' janne temps, avons-je ou&iuml; dithe &egrave;s vi&egrave;rs: "Ch'est un av&egrave;rti"! L&eacute; tout temps p&acirc;ss&eacute;, sans doute, y'avait des gens m&ecirc;me tch'arrangeaient lus affaithes et faisaient lus testament aupr&ecirc;s aver ieu un av&egrave;rti! V&eacute;the, nou-s-avait tchiquefais d's av&egrave;rtis, et, nou vivait des r'v&eacute;nants la niet, sustout &agrave; c&egrave;rtaines pliaiches dans un vaisinn&eacute; ou l'autre. <p>

Pis &eacute;tout, nou pouvait &ecirc;tre <B>enfa&ucirc;t&ocirc;m&eacute;s</B>. Nou-s-&eacute;thait prins un c'min d'clios au lieu d'la bouonne route et nou s'p&egrave;rdait, &eacute;tant en risque d'marchi toute la niet en s'&egrave;rtrouvant tr&eacute;jous &agrave; la m&ecirc;me pliaiche. Ch'tait un fant&ocirc;me tchi vouos t'nait! Y'a m&ecirc;me des parties d'l'Ile tchi sont nomm&eacute;es &agrave; cause d&eacute; ches raisons-l&agrave;. Par exempl'y'e, <a href="creux_fantomes.html">Les Creux Fant&ocirc;mes</a>, &agrave; <a href="st_brelade.html">St. Br&eacute;lade</a>.<p>

Eune sup&egrave;rstition &eacute;tout &eacute;tait qu&eacute; <B>l's esprits des morts</B> &egrave;rv&eacute;naient souos diff&eacute;thentes formes, tchiquefais en souothis ou en blianches papillottes. Et don, i' n'faut sustout janmais faithe d&eacute; ma &agrave; ches blianches papillottes, car ch'est l's esprits d'nouos vielles gens tchi r'veinnent nouos r'vaie. C&egrave;rtaines d&eacute; ches crianches sont vrainment pittoresques et souvent sont commeunes &agrave; plusieurs pays.<p>

C&egrave;rtaines maisons 'taient <B>hant&eacute;es</B> (et y sont p't-&eacute;tre acouo!). Nou ouiyait les r'v&eacute;nants - du dr&ocirc;le d&eacute; brit, et les portes ouvraient toutes seules, (quand eune porte ouvre toute seule nou dit &eacute;tout qu' ch'est Moussieu L'Hardy et nou crie: "Entrez!" Il est "hardi" d'ouvri sans taper, sans doute!) ou y'avait d'la tap'sie &egrave;s f'n&ecirc;tres ou &egrave;s portes mais corps d'&acirc;me l&agrave; quand nou-s-allait y vaie.<p>

 Tchiquefais la vaisselle &eacute;thait tch&eacute;e d'sus l'dr&eacute;cheux, ou un portrait &eacute;thait d&ecirc;pendu tout seu. Ch'la ch'tait un <B>Av&egrave;rti</B>, comme d&eacute; raison. Et un <a href="ouaise.html">oua&icirc;s&eacute;</a> tch'entrait par l'us ou par la f'n&ecirc;tre ch'tait s&icirc;ngne d&eacute; mort dans l'couothant d'l'ann&eacute;e. Si un oua&icirc;s&eacute; tapait &agrave; la f'n&eacute;tre d&eacute; jour ch'tait qu' nou-s-&eacute;thait d'la visite ou des nouvelles, mais d&eacute; niet s&icirc;ngne d&eacute; mort &eacute;tout. Un tchian tchi heurlait sans c&ecirc;sse "heurlait &agrave; la mort" et l'cri du cahouain ou d'la huppe (un "oua&icirc;s&eacute; tchi vole les pids en l'air") - un av&egrave;rti &eacute;tout d&eacute; maladie ou d'la mort. Et si eune p&egrave;rsonne s'&egrave;rviyait tchiquefais (chein tchi n's'arrive pon souvent) oulle 'tait seuse d&eacute; patchi ses tailes dans l'couothant d'un an!<p>

 Y'avait bein des sortes d'&egrave;rv&eacute;nants. Nou pouvait rencontrer la <B>Blianche Femme</B> (La Blianche Danme, dans l'&Ecirc;st). H&eacute;, nou n'n'a veu s&eacute;-m&ecirc;me - tchitch'un habilyi dans un blianc l&icirc;ncheu, assez pouor &ecirc;pouvanter les cr&eacute;dules!<p>

Et pis y'avait l'<B>Ou&eacute;thou</B>, tch'&eacute;tait &agrave; maintchi homme et &agrave; maintchi loup (<i>loup-garou</i> en Fran&ccedil;ais) et tch'avait tr&eacute;jous la faimvalle. Malheu au chein tchi l'rencontrait, s'i' n'pouvait pon cou&ocirc;rre! Nou dit acouo d'nouos jours "mangi comme un ou&eacute;thou" d'eune p&egrave;rsonne tchi mange hardi. Et pis &eacute;tout, pouor dithe qu&eacute; tchitch'un a mangi trop nou dit: "Ch'est l'ou&eacute;thou tch'en est la cause!" D'autres disaient qu&eacute; nou viyait tchiquefais l'ou&eacute;thou (l'ou&eacute;tho, l'ouotho, l'ou&ocirc;so ou l'vathou) dans la forme d'eune grand' balle tch'avait dans les quat' pids d'dg&egrave;rte et tchi rou&ocirc;lait l'avant &agrave; s&eacute; vouos emp&ecirc;chant d'faithe qu&eacute;min. Si ch'est qu' nou-s-&ecirc;prouvait &agrave; p&acirc;sser &agrave; drouaite ou &agrave; gauche v'l&agrave; tchi s'rou&ocirc;lait &agrave; la vaie. Mais s'nou r'tou&ocirc;nnait v'l&agrave; tchi n'vouos si&ecirc;thait pon. <p>

Nou p&acirc;lait d'un <B>Ourteu</B> &eacute;tout (ou Orteu). Ch'tait un &ecirc;tre &icirc;nmaginnaithe mais p&egrave;rsonne n&eacute; pathaissait janmais en aver veu iun!<p>

<A HREF="tchian_bouolay.html"><IMG SRC="tchiandubouolay.jpg" WIDTH=200 HEIGHT=166 align="right" border=0 ALT="L&eacute; Tchian du Bou&ocirc;lay" ></A>

 V&eacute;the, y'avait des r'v&eacute;nants souos bein des diff&eacute;thentes formes. Nou pouvait vaie l&eacute; <B>Tchian du Bou&ocirc;lay</B>, et ch&eacute; n'tait pon qu' les <a href="la_trinnete.html">Trinnetais</a> tch'en avaient eune mortelle peux. J&eacute; l'connaissions bein &eacute;tout &agrave; <a href="st_ouen.html">St. Ou</a>. Ch'tait un grand ni&egrave;r tchian atout d's i&egrave;rs comme des sou&ocirc;t&acirc;sses tchi sortait d'sus Les Huthets, en d'ssus du Bou&ocirc;lay, et si&ecirc;thait les gens la niet, autchun bord dans l'Ile. Les uns disaient tch'il avait eune grand' cha&icirc;ne l&eacute; tou du co auve eune londgeu tra&icirc;nant dri&eacute;the li, et d'aut' qu&eacute; quand nou l'viyait ch'tait s&icirc;ngne d'eune temp&ecirc;te. Nou s'rappelle acouo comme tchi qu&eacute; quand nou 'tait avi&egrave;rs tout ch'la nouos faisait fr&eacute;mi, car nou viyait ch'la souvent dans s'n id&eacute;e grand comme eune maiethon, ou en tout cas tchiquechose d&eacute; bein &ecirc;pouvantabl'ye! Pouor les St. Ouonnais y'avait un aut' ni&egrave;r tchian atout eune cha&icirc;ne tra&icirc;nante, tch'allait d'la Ville au N'veu &egrave;s Ch&icirc;nq V&egrave;rges, et, danme, dans nouot' janne temps bein des gens n'&eacute;thaient pon 't&eacute; par Les Ch&icirc;nq V&egrave;rges la niet. Nou disait aut'fais qu&eacute; les gens tchi s'm&ecirc;faisaient soulaient &ecirc;t' ent&egrave;rr&eacute;s tchiquebord l&agrave; &egrave;s Ch&icirc;nq V&egrave;rges. Ch'tait p't-&ecirc;t' l&agrave; eune raison pouortch'est qu' chu carrefour 'tait tant craint.<p>

 Mais l'originne d&eacute; chutte crianche du Tchian du Bou&ocirc;lay date pe't-&ecirc;tre d&eacute; la fin du dgiex-huiti&egrave;me si&egrave;cl'ye quand les Chouans (Rouoyalistes Fran&ccedil;ais) s'&eacute;taient havr&eacute;s en J&egrave;rri. I' pathait tch'i' prannaient lus plia&icirc;si &agrave; jouer des farces et vengi les gens dans les campangnes. Et don, il est p&ocirc;ssibl'ye qu&eacute; iun d'ieux s'd&ecirc;dgisait en tchian et qu' nou v&icirc;nt &agrave; dithe l&eacute; "Chouan du Bou&ocirc;lay" et pis pus tard l&eacute; "Tchian du Bou&ocirc;lay".<p>

 Les Trinnetais et les <a href="st_jean.html">St. Jeannais</a> disaient &eacute;tout qu&eacute; nou viyait des r'v&eacute;nants au <a href="sabat.html">Betchet &egrave;s Cats, les chorchi&egrave;rs transform&eacute;s en <B>cats</B></a> y faisant lus sabbat l&eacute; vendr&eacute;di au s&eacute;.<p>

 Et pis &agrave; <a href="st_jean.html">St. Jean</a> nou rencontrait (au s&eacute;, sans doute) l&eacute; <B>Sourd et Muet</B> tchi portait sa t&ecirc;te souos san bras, tout pr&egrave;s Les Clyiquarts. I' patha&icirc;t qu'un sourd et muet avait 't&eacute; tu&eacute; l&agrave; l'temps p&acirc;ss&eacute; et muchi ou ent&egrave;rr&eacute; souos des fagots d'bouais.<p>

 Dans la Rue des Bouais (m&ecirc;me p&acirc;raisse) nou-s-y rencontrait un <B>Ent&egrave;rrement</B> la niet eune fais par an.<p>

 L&eacute; <B>Ni&egrave;r Cat du Carrefour &agrave; Chendre</B> 'tait, sustout pouor les <a href="st_pierre.html">St. Pi&egrave;rrais</a>, tchiquechose d'&ecirc;pouvantabl'y'e &eacute;tout. Nou l'avisait tout d'abord comme un p'tit cat, of&ucirc;che l&eacute; long du r'li&eacute;. I' mia&ucirc;lait pouor qu&eacute; nou l'pr&icirc;nsse et pis un co qu' nou l&eacute; t'nait &agrave; sa braichie i' craissait et gr&ocirc;ssissait d&eacute; pus en pus et n'y'avait pon mouoyen d'l'&egrave;rmett' bas. La seule manni&eacute;the d&eacute; s'en r'd&ecirc;faithe &eacute;tait d'&egrave;rbrousser c'min jusqu'au carrefour et l'la&icirc;ssi cou&ocirc;rre l&agrave;. I' r'd&eacute;v'nait tout p'tit et m&ecirc;me souo-disant dispathaissait tout &agrave; fait. Enf&icirc;n, n&eacute; v'l&agrave; ieune des histouaithes entouor chu gros ni&egrave;r cat du Carrefour &agrave; Chendre, mais y'en avait d'aut' v&egrave;rsions &eacute;tout.<p>
<img src="vioge.jpg" width="449" height="143" alt="La Vioge" title="" border="0" align="right" />
 Eune <B>Vioge</B> pouor nouos vielles gens &eacute;tait un r'v&eacute;nant ou fant&ocirc;me malfa&icirc;sant. Ch'tait eune &ecirc;m&acirc;nue tchi faisait peux, un r'v&eacute;nant tchi vivait dans un creux (ou eune cave) et les cheins tch'&eacute;taient happ&eacute;s par yi 'taient entra&icirc;n&eacute;s dans san creux pouor &ecirc;t' mangis. Y'a eune ruette tch'est bein raide, dans la Vingtaine St. Nicolas &agrave; St. Pi&egrave;rre, tchi s'appelle acouo d'nouos jours La Ruette &agrave; la Vioge.<p>

 Y'a bein des <B>lieux d'hant&eacute;s</B> en J&egrave;rri des chents et des chents Dans la p&acirc;raisse d&eacute; St. Ou, seulement, beint&ocirc;t toutes les rues sont r'nomm&eacute;es comme &eacute;tant l'hant d&eacute; tchique &egrave;rv&eacute;nant. Dans les V&icirc;nchelez nou-s-y rencontrait des soudards auve des faches d&eacute; tchuivre, dans la Rue des Geonnais eune h&egrave;rse, et dans l'<a href="mangnistou.html">Mangni d'St. Ou&euml;n</a> eune f&eacute;n&ecirc;tre s&eacute; trouvait tr&eacute;jous d'pichie car oulle 'tait hant&eacute;e. Dans la Rue d'L&eacute; (Rue de Lecq) nou ouiyait la huppe, et eune c&egrave;rtaine pi&egrave;rre dans un d&ecirc;tou 'tait hant&eacute;e. J'la connaissons tout &agrave; fait bein, chutte pi&egrave;rre-ch&icirc;n, et quant &agrave; la huppe j'avons ou&iuml; chenna bein souvent la niet. Il est tout probabl'ye qu&eacute; bein des g&eacute;n&eacute;th&acirc;tions d'huppes ("tchi volent les pids en l'air") ont ieu lus hant dans l'va&icirc;sinn&eacute; d'chutte Rue d'L&eacute; et san cri est c&egrave;rtainement assez pouor &ecirc;ffriter les gens tchi craient &egrave;s r'v&eacute;nants et &agrave; tout chenna. Chose &icirc;nt&eacute;r&ecirc;ssante est qu&eacute; nou-s-y'entend la huppe au s&eacute; en hiv&eacute; acouo d'nouos jours.<p>

 Acouo &agrave; St. Ou, La Rue d'L'&Ecirc;totchet, La Rue des Fou&ocirc;nnaises, La Rue d'la Capelle, La Rue d'la Croute (tout pr&egrave;s l'Mangni) la Rue d'la Cour, L&eacute; Gibet au haut du Mont Ross&icirc;ngno (o&ugrave;'est qu' l&eacute; Seigneu d'St. Ou&euml;n pendait les malfaiteurs aut'fais), un but d'route dans La Pret'tie, l&eacute; haut du Mont Hue&ucirc;lin dans l'd&ecirc;tou qu' nou-s-appelle acouo &agrave; ch't heu Les Cris, La Vallette au Meurtre souos les Monts d'Grantez et au nord des Vaux Tchi&ecirc;ss&icirc;n, et bein d'autres.<p>

 Les cheins tchi fa&icirc;saient la fraude avaient belle chance sans doute d'&ecirc;carter les cr&eacute;dules &agrave; l'occasion! Quand nou veurt muchi d'tchi y'a pus d'eune manni&eacute;the, aussi bein comme pouor ag'ver un cat. La h&egrave;rse dans La Rue des Geonnais, par exempl'ye, pouvait d'charme &ecirc;t' les fraudeurs tchi connaissaient l'mouoyen d'garder les gens au-d'l&agrave; pouor qu&eacute;, ieux, eussent libre p&acirc;ssage!

 Nou ouiyait les <B>Cris d'la M&eacute;</B>, &eacute;tout &agrave; St. Ou&euml;n, du bord d&eacute; Pli&eacute;mont, d'<a href="greve_de_lecq.html">La Gr&egrave;ve d&eacute; L&eacute;</a>, L'Dou d'la M&eacute; ou du c&ocirc;t&eacute; des Gr&egrave;ves d&eacute; St Ou&euml;n. V'l&agrave; tch'annon&ccedil;ait d'mauvais temps. Y'a deux'trais chents ans <a href="gdfdecarteret.html">H&eacute;lyi d'Cart'ret</a>, Seigneu d'St. Ou, s'en fut s'&ecirc;tablyi en <a href="ser.html">S&egrave;r</a> auve quarante fanmil'yes d&eacute; J&egrave;rri (d'St. Ou sustout). Ch'tait en 1565. Iun des batchieaux heurtit souo-disant sus les Pi&egrave;rres d&eacute; L&eacute; et plusieurs &ecirc;fants f&ucirc;drent n'y&eacute;s. Nou dit qu'ches cris sont les cheins d'ches avi&egrave;rs et qu' ch'est s&icirc;ngne d&eacute; mauvais temps. D&eacute;pis chutte ni&ecirc;zole les naviguants disaient eune pri&eacute;the en p&acirc;ssant par les <a href="pierres_de_le.html">Pi&egrave;rres d&eacute; L&eacute;</a>, et ch'est ch'tchi fait qu&eacute; y'en a tchi l's ont app'l&eacute;es d'enpis les "Paternosters". Enf&icirc;n, n&eacute; v'l&agrave; ieune des histouaithes entouor ches cris. <p>

En allant &Ecirc;st nou p&acirc;le des <B>Cris &egrave;s Pi&egrave;rres</B>, Les Pi&egrave;rres &eacute;tant Les Dizouil'yes, &agrave; l'&ecirc;st des Pi&egrave;rres d&eacute; L&eacute;, et nou dit qu' ch'est "les cris des femmes". N&eacute; v'l&agrave; chein qu' des <a href="grouville.html">Grouvillais</a> et des St. Martinnais nouos ont dit.<p>

 L&eacute; <B>Cri des S&egrave;rtchais</B> veint d's alentours du Rotchi S&egrave;rtchais tch'est en d'houors d'la pointe d&eacute; La Salinne, &agrave; St. Jean, car souo-disant eune bat'l&eacute;e d'S&egrave;rtchais y'avaient 't&eacute; naufragis.<p>

 Sans doute y'a &eacute;tout la l&eacute;gende des <B>Clioches d'&Eacute;glyises en M&eacute;</B> (ou les Clioches au vent). C&egrave;rtains dans l'&Ecirc;st ont tr&eacute;jous ou&iuml; dithe qu&eacute; nou ouait ches Clioches en M&eacute; (tchi sont enfouies dans l'seingl'ye tout pr&egrave;s L'Angu's&eacute; - qu&eacute; nou-s-appelle &eacute;tout L&eacute; Long&icirc;n - au large d'La Pliatte Rocque, <a href="st_cliement.html">St. Cli&eacute;ment</a>) l'avant au mauvais temps.<p>

Pis y'a acouo l'histouaithe entouor <B>La Pi&egrave;rre Femme</B>, ou La Pi&egrave;rre &egrave;s Femmes, tchi s'trouve en <a href="ecrehos.html">&Ecirc;cr&eacute;ho</a> - histouaithe qu&eacute; nou oua&icirc;t &eacute;tout dans l'&Ecirc;st. Eune femme fut trouv&eacute;e assise sus chutte pi&egrave;rre (un rotchi, sans doute) par des p&ecirc;tcheurs tchi l&icirc; f&icirc;drent d'la m&icirc;ns&eacute;the et l&icirc; vol&icirc;drent ses habits. La niet en r'v&eacute;nant il' entendaient tr&eacute;jous <I>"Souky Gaud&icirc;n est man nom, Souky Gaud&icirc;n est man nom......"</I> Nou-s-a oubli&eacute; l'restant d'l'histouaithe, mais l&eacute; Cri des Femmes veint d'l&agrave; devant eune brise d&eacute; vent.<p>

Ah &ccedil;a, i' n'y'en manque don pon, d'ches histouaithes entouor des Cris, sus m&eacute; ou sus t&egrave;rre, d's histouaithes d'Av&egrave;rtis et d&eacute; R'v&eacute;nants. Mais les gens n's&eacute; badrent pus hardi d'tout ch'la, comme aut'fais, et n&eacute; v'l&agrave; eune vingtaine d'ann&eacute;es sustout qu&eacute; nou vait comme tchi qu' toutes ches crianches n&eacute; s'racontent pus. Et &agrave; ch't heu, bein seux, toutes nouos vielles traditions, bouonnes ou mauvaises, dispathaissent qu&eacute; d'pus b&eacute; l'avant &agrave; la T&eacute;l&eacute;vision!<p>

<I><a href="lemaistre.html">FLM</a></I><p>

<P>&nbsp;</P>

<FONT SIZE=2>
<I>Viyiz &eacute;tout</I>:

<ul>
<li><A HREF="rvenant.html">Un R'venant</A><p>
<li><a href="rvenants2.html">D's histouaithes d&eacute; r'v&eacute;nants</a><p>
<li><a href="rvenants3.html">Les R'venants</a><p>
<li><a href="gdf60ans.html">En J&egrave;rri y'a souoxante ans</a><p>
<li><a href="gdf80ans.html">Y'a huiptante ans</a><p>
<li><a href="cacheuxdtaxi.html">Not' cacheux d&eacute; taxi vit un r'v&eacute;nant</a><p>
<li><a href="gdfblianche.html">La Blianche Femme</a><p>
<li><a href="blianchefemme.html">La Blianche Femme</a><p>
<li><a href="bianchedamme.html">La Bi&acirc;nche Damme</a><p>
<li><a href="gdftasdsou.html">Les d'vis du Bouan'homme George</a><p>
<li><a href="mardijt.html">Mardi, comme d'habitude</a><p>
<li><a href="danmevivi.html">La Danme du Vivi</a><p>
<li><a href="mangni.html">L&eacute; Mangni d'La Trin't&eacute;</a><p>
<li><a href="cordoungni.html">L&eacute; Cordoungni et l&eacute; r'v&eacute;nant</a><p>
<li><a href="crismannier.html">Les Cris des Vi&egrave;r' Manni&egrave;r'</a><p>
<li><a href="creux_fantomes.html">Les Creux Fant&ocirc;mes</a><p>
<li><a href="sabat.html">Le Sabat des Chorchi&egrave;r'</a><p>
<li><a href="fantome.html">L&eacute; Fant&ocirc;me </a><p>
<li><a href="astrologie.html">L'astrologie et les crianches</a><p>
<li><A HREF="dgiablye.html">L&eacute; Dgi&acirc;bl'ye</A><p>
<li><a href="gdfcrianches1.html">Vielles crianches</a><p>
<li><a href="gdfcrianches2.html">Acouo des crianches</a><p>
<li><a href="gdfcrianches3.html">Crianches et cou&ocirc;teunmes</a><p>
<li><a href="gdfcrianches4.html">Et acouo des crianches</a><p>
<li><a href="gdfcrianches5.html">L's annees et les crianches s&eacute; p&acirc;ssent</a><p>

<li><a href="assembliee/folklore.html">L&eacute; folklore d&eacute; J&egrave;rri</a><p>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>

<li><a href="rocqueber.html">Rocque B&egrave;r</a><p>
<li><a href="roquit.html">L&eacute; Roquit d'Rocqu'bert</a><p>

<li><a href="belengi.html">L&eacute; B&eacute;lengi</a><p>
<li><a href="cahouain_belengi.html">L&eacute; B&eacute;lengi</a><p>
<li><a href="belangi.html">Le B&eacute;l&acirc;ngi</a><p>

<li><a href="brelade_legende.html">La l&eacute;gende d&eacute; l'&eacute;glyise d&eacute; St Br&eacute;lade</a><p>
<li><a href="nierjva.html">La l&eacute;gende du ni&egrave;r ch&eacute;va</a><p>
<li><a href="rigodon.html">Rigodon d'Chorchel'lie</a><p>
<li><a href="vioge.html">La vioge</a><p>
<li><a href="halloween.html">Halloween</a><p>
<li><a href="halloween3.html">Halloween et la S&eacute;thee d'Guy Fawkes</a><p>
<li><A HREF="halloween4.html">La Tche&ucirc;t'tie d&eacute; Halloween</A><P>
<li><a href="mefioushalloween.html">M&ecirc;fi'-ous!</a><p>
<li><a href="halloween5.html">La Tche&ucirc;t'tie d'la S&eacute;th&eacute;e &egrave;s Chorchi&egrave;rs</a><p>
<li><a href="bouonrmiede.html">Un Bouon R'miede</a><p>
<li><a href="rvenantjlm.html">Le R'v&eacute;nant</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/rvenants.html by HTTrack Website Copier/3.x [XR&CO'2014], Tue, 15 Jul 2025 13:59:57 GMT -->
</HTML>
