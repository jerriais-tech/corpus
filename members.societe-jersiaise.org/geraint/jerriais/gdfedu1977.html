<HTML>
<HEAD>
<TITLE>En r'v&eacute;nant d'l'&ecirc;cole</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En r'v&eacute;nant d'l'&ecirc;cole</h2></font></center><p>

<font size="-1"><i>Fort Lauderdale, Florida,<br/>
USA.<br/>
L&eacute; 12 d&eacute; mar, 1977.<br/></font>
</i><br/>
Moussieu l'R&eacute;dacteu,<br/>
<br/>
Quand j'tais en J&egrave;rri l'&ecirc;t&eacute; p&acirc;ss&eacute; et qu&eacute; j'ouiyais l'catchet b&ecirc;tasse des mousses dans la beusse tchi v'naient d's &ecirc;coles en ville, riant &agrave; hahas et criyant &agrave; tue-t&ecirc;te tout l'long du c'm&icirc;n jusqu'au Haut du Mathais, j'avais bieau &ecirc;prouver &agrave; d&ecirc;couvri tch'est tch'i' s'ente disaient tch'&eacute;tait dr&ocirc;le assez pour produithe tant d'rithie, mais pon mouoyen. I' faithaient tant d'catchet en p&acirc;lant tous &agrave; tue-t&ecirc;te et en m&ecirc;me temps qu&eacute; j&eacute; n'pouvais y comprendre ni bliu ni blianc.<br/>
<br/>
V'l&agrave; tchi m'faithait penser &egrave;s vi&egrave;rs temps quand j'faithions c'm&icirc;n comme mousses sus nouos pids d'dri&eacute;the des Landes &agrave; l'&Ecirc;cole Wesleyenne &agrave; La F&ocirc;sse au Bouais, allant et v'nant, touos les jours. I' n'y'avait pon d'beusses &agrave; nouos porter dans chu temps-l&agrave; (j'vouos p&acirc;le d&eacute; y'a eune huiptantaine d'ann&eacute;es) et comme les anciens, les mousses n'avaient pon d'peux d'lus peine et 'taient endueurchis &egrave;s b&eacute;soins d'la vie, g&acirc;ngnie par lus pathents &agrave; la sueu d'lus fronts, et tchiquefais p&eacute;nibli&eacute;ment.<br/>
<br/>
V'la tchi n'emp&ecirc;chait pon l's &ecirc;coli&egrave;rs d'&ecirc;t' heutheux et d'bouanne heunmeu - et en g&eacute;n&eacute;ral d&eacute; bouanne condite. Il' avaient lus fautes, comme dans toutes g&eacute;n&eacute;th&acirc;tions. Mais en ouiyant l'catchet des mousses dans la beusse j&eacute; n'pouvais s&eacute;non penser &agrave; la p&egrave;rte qu&eacute; les jannes d'&agrave; ch't heu ont subi par lus manque d&eacute; saver la langue d&eacute; nouos anch&ecirc;tres. O&ugrave;'est tch'est l'temps qu'un mousse disait &agrave; eune nouvelle rencontre en route pour l'&ecirc;cole: &quot;Tch'est qu'est tan nom?&quot; Et qu'la r&ecirc;ponse &eacute;tait: &quot;Man nom est man nom, et l'tchein est &ecirc;crit souos la coue du couochon!&quot;<br/>
<br/>
Sans doute des r&ecirc;ponses d&eacute; m&ecirc;me n'&eacute;taient pon tr&eacute;jous r'chues d'bouanne part, mais ch'tait rare qu&eacute; l'affaithe touan&icirc;sse en brit, car, en g&eacute;n&eacute;ral, les cheins tch'&eacute;taient attrap&eacute;s riaient auve touos l's autres et s'd&eacute;cidaient d&eacute; d'mander la m&ecirc;me tchestchion au pr&eacute;chain tchi s'sait d'rencontre.<br/>
<br/>
Dans des temps y'avait un jeu d'mots au sujet des noms d'fanmil'yes. Si l's &ecirc;coli&egrave;rs s&eacute; trouvaient en c'm&icirc;n auve un nouvieau mousse tchi s'en allait &agrave; l'&ecirc;cole et d&eacute;couvraient qu'san nom 'tait Hotton i' s&eacute; m'ttaient &agrave; chantonner: &quot;Les Malzards et les Hottons, fricacheurs d&eacute; cr&eacute;tons!&quot; Et ch'tait sans doute la m&ecirc;me chanson pour un Malzard.<br/>
<br/>
Mais i' n'y'avait pon b&eacute;soin d'rencontrer p&egrave;rsonne pour chanter en c'm&icirc;n pour l'&ecirc;cole dans chu temps-l&agrave;. J'm'&egrave;rsouveins qu&eacute; toutes les fais qu'nou p&acirc;ssait par siez l'Sieur Bailhache dans La Route d&eacute; Trodez (la ma&icirc;son o&ugrave;'est tch'i' d'meuthait est appel&eacute;e La Guillerie &agrave; ch't heu) nou chantait... mais j'n'&ocirc;se pon r&eacute;p&eacute;ter la chanson ich&icirc;n car ch'est seux qu'un tas d'p&egrave;rsonnes trouvethaient qu'ch'est malpoli d'faithe s&egrave;rvi c&egrave;rtains mots. J'm'en vais vouos d'mander d'ram&acirc;sser vouot' dictionnaithe J&egrave;rriais-Fran&ccedil;ais (par l&eacute; Docteu <a href="lemaistre.html">Frank Le Maistre</a>, OBE) et l'ouvri &agrave; la page 507. Ou v&egrave;rrez, au ch&icirc;nqui&egrave;me mot souos la lettre &quot;T&quot; dans la colonne &agrave; gauche d&eacute; la page, tch'est qu'nou soulait dithe ou chanter entouorre Jean Bailhache et Jean Stcheltonne!<br/>
<br/>
Autchun mousse tch'avait nom Le Cornu pouvait &ecirc;t' &ecirc;tibotchi &eacute;tout. Nou d&icirc;sait: &quot;Jean L'Cornu, quat' cornes au ... et deux &agrave; la t&ecirc;te, v'l&agrave; tchi fait eune belle b&ecirc;te!&quot; L&eacute; mot tchi r&icirc;nme auve Cornu n'est pon bein poli, et j'm'en vais vouos la&icirc;ssi l&eacute; d'vinner!<br/>
<br/>
La route des Landes au Haut du Mathais n&eacute; pathaissait pon si longue &egrave;s mousses tch'allaient et v'naient &agrave; l'&ecirc;cole comme nou pouorrait craithe. J'tions rein qu'trais &agrave; c'menchi, man fr&eacute;the Fra&icirc;nque et m&eacute; et Jean L'Cornu d' &quot;N.W. View&quot;, mais Joseph Le Floch et Jean Le H&eacute;ron nouos joingnaient au Carrefour, o&ugrave;'est qu'Ma&icirc;t' Tammine Le Cornu, l'organiste d'St Georges, d&eacute;meuthait. arriv&eacute;s &agrave; La Fontaine, un Ph'lippe Vibert et les gar&ccedil;ons Le Druillenec (nou les conna&icirc;ssait souos l'nom d'V&icirc;nchent) nouos attendaient. Et Jean Jean d'La Robeline au carrefour des Ch&icirc;n V&egrave;rges, et la dga&icirc;ngue grandissait &agrave; m'suthe qu&eacute; nou-s-appr&eacute;chait d'l'&ecirc;cole. Y'en avait sans doute tch'allaient &agrave; l'&Ecirc;cole d&eacute; l'&Eacute;glyise tchi fa&icirc;saient l'm&ecirc;me qu&eacute;m&icirc;n. I' n'fallait pon tarder en c'm&icirc;n. Si nou-s-arrivait &agrave; la Wesleyenne aupr&egrave;s l'entr&eacute;e des mousses en cl&acirc;sse, i' fallait s'rangi l'long d'la muth&acirc;le dri&eacute;the l'&ecirc;critouaithe au ma&icirc;tre Moussieu Harry James Carter, et r'ch&eacute;ver un coup d'badgette dans la main comme peunnition d'vant aller s'assi&eacute;the en cl&acirc;sse. Ou criyiz qu&eacute; ch'tait trop s&eacute;v&eacute;the? Bah! V'l&agrave; tchi vouos endueurchait. Pour m&eacute;, ch'tait des jours heutheux, ches bieaux jours d'&ecirc;cole. Et j'avons grand b&eacute;soin d'eune disciplinne d&eacute; m&ecirc;me dans nouos &ecirc;coles ich&icirc;n en Am&eacute;thique &agrave; ch't heu!<br/>
<br/>
<i><a href="lefeuvre.html">George d'La Forge</a><br/>
</i><br/>
&nbsp;<p>
<FONT SIZE=2>
<ul>

<li><a href="eduvoc.html">L'&ecirc;duc&acirc;tion</a><p>
<li><a href="education2.html">J&egrave;rriais dans les &ecirc;coles - apr&egrave;s un trimestre</a><p>
<li><a href="teaching.html">Teaching L&eacute; J&eacute;rriais</a><p>
<li><a href="classes.html">Tchiques phrases qu'nou fait s&egrave;rvi dans les cl&acirc;sses</a><p>
<li><A HREF="edannonce.html">Annonce pouor un Ma&icirc;tre ou eune Ma&icirc;tresse</A><p>
<li><a href="assembliee/collegevictoria.html">Visite au Coll&egrave;ge Victoria</a><p>
<li><a href="education.html">L'&Ecirc;duc&acirc;tion en J&egrave;rriais</a><p>
<li><a href="ecole2.html">J&eacute; l'appr&icirc;nmes tout du ma&icirc;tre d'&ecirc;cole</a></li><p>
<li><a href="caullege.html">La Vendue au Caull&egrave;ge de La Trintai</a><p>
<li><a href="jumelage1.html">Charte d&eacute; Jumelage</a><p>
<li><a href="jourg.html">L&eacute; grand jour</a><p>
<li><A HREF="escollyi.html">Les pouchettes d'un escollyi</A><p>
<li><A HREF="tchittai.html">Quand j'tchit'tai l'ecole</A><p>
<li><a href="savait.html">Tchest qu'en savait l'pus des deux?</a><p>
<li><a href="leconjp.html">La L&eacute;&ccedil;on</a><p>
<li><a href="gdfcmin.html">En c'min p&acirc;ssant</a><p>

<li><a href="gdfedu1964.html">Quand j'allais &agrave; l'&ecirc;cole!</a><p>
<li><a href="gdfedu1977b.html">L'&ecirc;duc&acirc;tion</a><p>
<li><a href="gdfedu1946.html">Les d'vis du Buan'homme George</a><p>
<li><a href="gdfnoblieche.html">Nobli&egrave;che oblyige</a><p>
<li><a href="gdfpeine.html">&Agrave; ch&acirc;que jour suffit sa peine!</a><p>

<li><a href="deuxetdeux.html">Histouaithe des vi&egrave;rs</a> <p>
<li><a href="mannzafou.html">L'Inspecteu' et les Mannz-&agrave;-fou!</a><p>
<li><a href="ecole1937.html">L&eacute; Ma&icirc;t' d'&Ecirc;cole</a><p>
<li><a href="camarade.html">Tchesque est dev'nu d'mes camarades d'&ecirc;cole</a><p>
<li><a href="1ethetourr.html">L'Ecole de la Premi&egrave;the Tourr!</a><p>
<li><a href="maitredamian.html">Ma&icirc;tre Damian</a><p>
<li><a href="pmlouogements.html">La Politique, les louogements et l's &ecirc;coles</a><p>
<li><a href="progresfmh.html">L&eacute; Progr&egrave;s</a><p>
<li><a href="systeme.html">Nouvieau Syst&egrave;me</a><p>
<li><a href="gallie.html">La Gal'lie des Mousses</a><p>
<li><a href="1jour.html">L&eacute; preunmi&eacute; jour d'l'&ecirc;cole</a><p>
<li><a href="jannetsw.html">Mes Jannes Jours</a><p>
<li><a href="ponctuation.html">La Ponctu&acirc;tion</a><p>
<li><a href="granmvoc.html">L&eacute; vocabulaithe granmatical</a><p>
</ul>

</FONT>
&nbsp;<p>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
