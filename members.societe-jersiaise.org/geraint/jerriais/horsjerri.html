<HTML>

<!-- Mirrored from members.societe-jersiaise.org/geraint/jerriais/horsjerri.html by HTTrack Website Copier/3.x [XR&CO'2014], Tue, 15 Jul 2025 13:53:12 GMT -->
<HEAD>
<TITLE>Hors J&egrave;rri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Hors J&egrave;rri</h2></font></center><p>
<img src="urope.jpg" width="400" height="400" alt="&Ucirc;rope" title="&Ucirc;rope" border="0" align="right" />
Nul n'est proph&egrave;te siez li. Et v'l&agrave; tch'est bein vrai s'nou-s'en juge par l'nombre d&eacute; consultants emplyiy&eacute;s en J&egrave;rri quand les pages d'la G&acirc;zette sont remplyies s&eacute;th&eacute;e aupr&egrave;s s&eacute;th&eacute;e par l's avis des cheins tchi savent tout entouor tout. Vra&icirc;nment, ch'est ravissant qu'nou peut r'm&egrave;rtchi d'itelle &icirc;nnouothance sus tout sujet et sus toute tchestchion quand nou n'est pon &agrave; court d'propositions et d'explyic&acirc;tions d&eacute; toutes les carres et d'touos les bords.<br/>
<br/>
Mais viyant qu'i' y'a un manque d'exp&egrave;rts en J&egrave;rri, j&eacute; n'pouvons pon &ecirc;pa&icirc;ngni des n&ocirc;t's pouor un appouaintement hors J&egrave;rri. Et j'sommes chanceurs d'aver attriotchi l'ex-ambassadeu Britannique &agrave; la Bulgarie, l'Sieur Steve Williams, &agrave; la djobbe d&eacute; Directeu d's Affaithes &Ucirc;rop&eacute;ennes d&eacute; l'Office des &Icirc;les d'la Manche &agrave; Bruxelles. Y'a &eacute;tout l'avantage d'aver appouaint&eacute; un horsain pouor nos r'pr&eacute;senter, car l'office &egrave;rpr&eacute;sente J&egrave;rri et <a href="dgernesy.html">Dg&egrave;rn&eacute;sy</a>. Les Dg&egrave;rn&eacute;siais &eacute;thaient des doutanches si ch'tait un J&egrave;rriais &agrave; pliaidgi la cause, et les J&egrave;rriais j'pou&ocirc;rr&ecirc;mes-t-i' nos fier &agrave; la t&ecirc;touongnise d'un Dg&egrave;rn&eacute;siais?<br/>
<br/>
Achteu auve un Minnistre &egrave;s Horsains (&agrave; mi&eacute;-temps) et eune &egrave;rpr&eacute;sent&acirc;tion p&egrave;rmanente (mais ch&acirc;r&eacute;e) &agrave; Bruxelles, sans p&acirc;ler d'nos offices &agrave; Ca&euml;n et Rennes, j'avons pr&icirc;ns des preunmi&eacute; pas dans la dipliomatie. Quand j'arriv'thons &agrave; l'&icirc;nd&eacute;pendance, l'office &agrave; Bruxelles s'sa sans doute not' preunmi&eacute; ambassade (ch'est en tchi l'&egrave;rpr&eacute;sent&acirc;tion qu&eacute; j'&eacute;thons &agrave; Londres s'sa eune Haute Commission, coumme ch'est la cou&ocirc;teunme entr&eacute; les membres du <a href="commonwealth.html">Commonwealth</a>).<br/>
<br/>
L's articl'yes en J&egrave;rriais, les &quot;Countes d'eun' &Egrave;rv'nu&quot;, d&eacute; Messire <a href="delamare.html">&Egrave;rthu d'la Mathe</a> (1914-1994), dipliomate et ambassadeu Britannique, tchi f&ucirc;tent publi&eacute;es dans la G&acirc;zette dans l's ann&eacute;es 1990s, avaient &icirc;ncliu d's aventuthes d'sa vie dipliomatique. I' sembl'yent qu'i' y'a ieu des dipliomates tchi n'sont pon tr&eacute;jous dipliomatiques!<br/>
<br/>
Ava&ucirc; les si&egrave;cl'yes J&egrave;rri a ieu d's &icirc;nt&eacute;th&ecirc;ts hors l'&Icirc;le. J'pou&ocirc;rr&ecirc;mes dithe qu&eacute; S&egrave;r 'tait not' preunmi&eacute; colonnie (s'nou n'compte pon l'Angli&eacute;t&egrave;rre qu&eacute; j'contch&eacute;th&icirc;nmes, nous auve les aut's Nouormands en 1066), et si l'histouaithe avait pr&icirc;ns un diff&eacute;thent d&ecirc;tou j'&eacute;th&ecirc;mes peu aver eune pr&eacute;sence en Nouvieau J&egrave;rri. Tout coumme la forte pr&eacute;sence des conm&egrave;rces J&egrave;rriais au Nord d'l'Am&eacute;thique au dgi&ecirc;x-neuvi&egrave;me si&egrave;cl'ye - sustout dans la p&ecirc;que d'la mouothue - avait attriotchi d's &ecirc;m&icirc;ngr&eacute;s d'J&egrave;rri, sans encouothagi eune &egrave;rpr&eacute;sent&acirc;tion politique l&agrave;-bas.<br/>
<br/>
S'i' faut r'pr&eacute;senter ses &icirc;nt&eacute;th&ecirc;ts dans d'aut's capitales, nou n'pou&ocirc;rra d'aut' s'fier &agrave; tchique aut' gouv&egrave;rn&eacute;ment. I' n'y'a coumme s&eacute; sa c'm&icirc;nse &agrave; laver!<br/>
<br/>
<i><a href="jerpoem.html">Geraint Jennings</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pays.html">Des pays du monde en J&egrave;rriais</a><p>
<li><a href="services.html">Les Services hors pays</a><p>
<li><a href="diplomatique.html">Eun Incident Diplomatique</a><p>
<li><a href="georgebrown.html">George Brown et l'Foreign Office</a><p>
<li><a href="ambassadeu.html">L'Ambassadeu n'manque pas d'toupet</a><p>
<li><a href="urope.html">Les pays d'l'&Ucirc;rope en J&egrave;rriais</a><p>
<li><a href="urope_carte.html">L'&Ucirc;rope</a><p>
<li><a href="japounnais.html">Les Japounnais</a><p>


<li><a href="commonwealth.html">L&eacute; Commonwealth</a><p>
<li><a href="commonwealth2.html">L&eacute; Jour du Commonwealth</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/horsjerri.html by HTTrack Website Copier/3.x [XR&CO'2014], Tue, 15 Jul 2025 13:53:12 GMT -->
</HTML>
