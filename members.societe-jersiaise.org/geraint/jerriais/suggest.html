<HTML>

<!-- Mirrored from members.societe-jersiaise.org/geraint/jerriais/suggest.html by HTTrack Website Copier/3.x [XR&CO'2014], Tue, 15 Jul 2025 14:04:19 GMT -->
<HEAD>
<TITLE>Suggestions</TITLE>
<META  name="keywords" content="JÃ¨rriais, poetry, Battle of Flowers">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<CENTER><font color="#215e21"><h2>Suggestions</h2></font><p></CENTER>
<CENTER><TABLE><TR><TD>
J'savons tous bein qu'en Jerri,<br>
Ch't'ann&eacute;e,<br>
Une grand' Bastaude de Flieurs<br>
Est fix&eacute;e<br>
Pour le mais d'Ao&ucirc;t tchi veint - je pense qu&eacute; ch'est l'dgh&egrave;s-huit<br>
- Ch'est quasi dans treis s'maines, mon doux qu'ch'l&agrave; veindra vite.<p>

Ch&acirc;tchun s'rappelle sans doute<br>
Le succ&egrave;s<br>
Qu'eut la Bastaude de Flieurs<br>
La drainn' fais;<br>
Biau solet et belles roses, belles vetuthes - et belles filles -<br>
Ch'l'a d'vait bein satisfaith' la campagne et la ville.<p>

Mais i m'sembl'ye que j'pourraimes<br>
Innover<br>
Et sus notre aut' Bastaude<br>
Amend&eacute;.<br>
Ch'est-en tchi j'men vais faith' deux-treis p'tites suggestions<br>
Qu&eacute; j'ruminais l'aut'jour en hallant des tch&egrave;rdons.<p>

J'eunn' sait pas du tout pour tchi<br>
Qu&eacute; j'pensais<br>
A tout chonna l'aut' jour,<br>
P't'&ecirc;tre que ch'est<br>
Un but d'conversation - j'eunn s&eacute; pas d&eacute;j&agrave; quand -<br>
Que j'avais entendu entre deux-treis bouannes gens.<p>

J&eacute; cr&eacute; quasi qu&eacute; j'dev'thaimes,<br>
Pour chutte fais,<br>
Aver un autre programme.<br>
J'voudrais vaie<br>
D&eacute; diff&eacute;thents concours - d'un caract&egrave;the local<br>
Ch&eacute; s'sait bein pus tchuthieux qu'un simpl'ye carnaval.<p>

J'sais content d'vais d'abord<br>
D&ecirc;filer<br>
Deux-treis tch&eacute;thettes &agrave; vraicq<br>
Comme nou v&eacute;<br>
Du bord d&eacute; la Pulente et du c&ocirc;t&eacute; d'la Moye<br>
Sinon qu'nou n'les appelle pus "tch&eacute;thettes" mais "hernais".<p>

J'en &eacute;thais d'vi&egrave;r sept ou huit<br>
D&eacute;cor&eacute;es<br>
Ov' d&eacute; belles pliantes de m&eacute;<br>
Et des vraicqs<br>
Et plises d&eacute; toutes les sortes, ov' un biau fouet d'col&eacute;t<br>
Et une frouque &agrave; long manche pour le sien qui cachechait.<p>

Deux-treis hernais &agrave; &ecirc;qu'lon<br>
Essaient biaux<br>
Avec d&eacute; l'incarnat<br>
Es banniaux<br>
D'la v&egrave;sche et d'la luzerne, et d'la moutarde en flieurs<br>
D&eacute; bliancs et jaunes mergots - y'en &eacute;thait d'la couleur!<p>

Les querres des femmes &agrave; paisson<br>
Graies d'feugi&egrave;thes<br>
Ov' les reux arrangies<br>
D&eacute; bruy&egrave;thes<br>
Des vennes &agrave; pommes de terre, des p'tits hernais &agrave; lait<br>
Ch'en s'sait une ribandelle - jamais n'na veu d'it&egrave;t.<p>

Et pis j'voudrais vais d'l'antique,<br>
Comme autr'fais.<br>
D'abord des tch&eacute;thibots<br>
Tout en boi&egrave;s.<br>
Avec des reux d'une pli&egrave;che - sans springues ni f&eacute;thailles<br>
Tra&icirc;n&eacute;s par des p'tits gh'vaux - avec des buorr&eacute;s d'paille.<p>

L&eacute; sien qui s'sait &agrave; cachi<br>
J'l'habillelais,<br>
D'apr&egrave;s la mode d'alors<br>
Comme ils 'taient,<br>
Avec un bonnet d'laine - une qu'minzolle d&eacute; molleton<br>
Un biu fro &agrave; carriaux; ses qu'mandes s'saient du padon.<p>

Je voudrais r'av&eacute; &egrave;tou<br>
Des bachots<br>
Comme autr' fais y'en avait<br>
S'saient-i biaux?<br>
Tout ch'la s'sait bein tchuthieux et pis ch&eacute; s'sait si dr&ocirc;le,<br>
Qu'les visiteurs veindraient en Jerri des deux p&ocirc;les.<p>

Une autr' chose &egrave;tou f'thait bein,<br>
Magnifique,<br>
Et en m&ecirc;me temps ch&eacute; s'sait<br>
D'tchi antique.<br>
Je p&acirc;le du temps d'jadis quand nou z'allait &agrave; ch'va<br>
Etcherforchis, sans selle, avec un grand bissa.<p>

J'empli&eacute;thais bein man bissa,<br>
Jusqu'au haut,<br>
De touff&eacute;s d'flieurs sauvages,<br>
P'tits et gros.<br>
J'sis seux qu'dans la bastaude, en condisant man ch'va<br>
J&eacute; trouvthais bein moyen d'ad&egrave;rchi chin'-et-l&agrave;.<p>

Les hardelles puorraient &egrave;tou<br>
V'nin &agrave; gh'va<br>
Et toutes les amazones<br>
Qui s'saient l&agrave;<br>
Prenant d'un grand bissa d'l'ammunition fleuthie<br>
N'manquethaient pas j'en sis seux d'&ecirc;tre bein applaudies.<p></CENTER>
&nbsp;<p>
<I><a href="ejluce.html">Elie</a><br>
1904<br>
</I><p>
</TD></TR></TABLE></CENTER>


&nbsp;<p>
<font size="2" >
<i>Viyiz &eacute;tout: </i>
<ul>

<li><a href="batfli.html">La B&acirc;tale des Flieurs</a><p>

<li><a href="bataille_elie.html">&Eacute;lie &agrave; la Bataille</a><p>
<li><a href="cahouain_bataille.html">Caouain et la Bataille de Flieurs</a><p>
<li><a href="bataledeflieurs.html">La Bat&acirc;le d&eacute; Flieurs</a><p>
<li><a href="bravo.html">Bravo! bravo pour la p&acirc;raisse de la Trinit&egrave;t</a><p>

<li><a href="succes.html">L&eacute; Succ&egrave;s</a><p>
<li><a href="bataledesflieurs1907.html">Tulipes ou tourn&eacute;-oualipes?</a><p>
<li><a href="batale2007.html">Bat&acirc;le d&eacute; Flieurs 2007</a></p>
<li><a href="painbattle.html">How Mister Pain saw the Battle</a><p>
<li><a href="painbattle2.html">Mrs. Pain Taboos the Battle of Flowers</a><p>
<li><a href="peste.html">Peste! yeux et lus bataille!!</a><p>
<li><a href="batailleadlm.html">La Bataille d&eacute; Flieurs</a><p>
<li><a href="pmbataille.html">Ph'lip va &agrave; la Bataille</a><p>
<li><a href="pmbella.html">Bella va &agrave; la Bataille</a><p>
<li><a href="pmbataille1953.html">La Bataille de Flieurs</a><p>
<li><a href="pmbataille1958.html">Ph'lip et la Bataille</a><p>
<li><a href="pmbataille1951a.html">La Bataille</a><p>
<li><a href="pmbataille1951b.html">La Bataille</a><p>
<li><a href="pmbatalle.html">Merrienne &agrave; la Batalle</a><p>
<li><a href="bikeamary.html">La &quot;Bike&quot; a Mary</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/suggest.html by HTTrack Website Copier/3.x [XR&CO'2014], Tue, 15 Jul 2025 14:04:19 GMT -->
</HTML>
