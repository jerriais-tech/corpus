<HTML>

<!-- Mirrored from members.societe-jersiaise.org/geraint/jerriais/lonore_nouvelles.html by HTTrack Website Copier/3.x [XR&CO'2014], Tue, 15 Jul 2025 13:58:37 GMT -->
<HEAD>
<TITLE>Lonore dounne de lus Nouvelles</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lonore dounne de lus Nouvelles</h2></font></center><p>
<br/>

Y'eut un divers bouleversement quand la djerre &egrave;scliatti, coumme nou dit. La Milice fut m&icirc;nse souous l's armes, les boutiques mintes la renchi&egrave;the sus l'shucre, la Cour p&eacute;rdit la t&ecirc;te, et les gazettes raptich&icirc;tes lus forma. Ch'fut d'm&ecirc;me que p&eacute;p&eacute;e perdi sa pli&eacute;che sus l'&quot;Morning News.&quot; Ch'fut un divers coup pour nous. Not' position sus eunne gazette nos avait ouvert toutes les portes de la haute soci&eacute;t&eacute;; J'ta&icirc;mes r'chus a bin des bords la ou-&egrave;s qu'nou n'va qu'en cotillons brod&eacute;es; et j'ava&icirc;mes mont&eacute; au tout haut parmi les membres de not' Chapelle. J'prenna&icirc;mes not' tou eunne fais par mais - tr&eacute;jous des ambulants -, m&eacute;m&eacute;e 'tait conductrice d&eacute; classe, Surintendante d'la Mothers Union, des Fallen Sisters, et Tresori&egrave;the pour les Fonds pour r'graie l'Haulouoge; tandi qu'm&eacute;, nou s'n'allait just&eacute;ment vot&eacute; pour me mettre a la t&ecirc;te du Girls Friendly, quand... chutte boustre de dj&egrave;rre envyi tout a boun'tchu. P&eacute;p&eacute;e s'en fut au Front avec quazi touos nos sous, et, li hort, le &quot;Morning News&quot; nos dit d'av&eacute; a d&egrave;scamp&eacute; pus vitte que cheunna; l'papi avait renchi&eacute;thi, l'encre avait mont&eacute; d'prix, et nous avait besoin d'nos louog'ments pour les lou&eacute; au Gouvernement en cas d'besoin, ou pour y st&ocirc;r&eacute; d'la flieu en cas d'fammine.<br/>
<br/>
Tchi pataflias! mes bouonnes gens. Nos r'v&eacute;la pauvres coumme d&eacute;vant, et simplye gens d'rin apr&egrave;s av&eacute; fr&eacute;quent&eacute; tant d'gens distindjis d'la ville. A la pli&eacute;che de la belle grosse ronde Lon&ocirc;re qu'nous a tant veu dans la <a href="rueddriethe.html">rue d'Dri&eacute;the</a>, &egrave;s Pictures, &egrave;s Shows, dans les lieux d'tchulte, au Skating a Moussieu Marks, habillyie a la toute derni&eacute; mode, ov eunne blouse &ecirc;schancr&eacute;e en V sus l'estouma, et du linge de d'sous... ch'n'est pas pour dithe! mais du linge de d'sous! les siens qui m'ont veue r'trouss&eacute;e les jours de plyie en savent tchq'chose. H&eacute;las! &quot;Ou&egrave;re is now the merri party?&quot; coumme dit la chanson.<br/>
<br/>
J'nos s'ta&icirc;mes r'nard&eacute;es siez la tante L'Escaud&eacute;: et quand nous est pauvres et qu'vot p&eacute;p&eacute;e n'est pas l&agrave; pour vos d'fendre, i n'fait pas bon siez la tante L'Escaud&eacute;! Oul a l'caractethe si &egrave;sprouvant, ma tante! si su, si n&acirc;djeux. Ch'est tr&eacute;jous qu&eacute;tille par chin, d&egrave;sp&ecirc;che par l&agrave;, moustrous tout l'temps, tch&egrave;s qui m'a pounnu dites faineants. et pas pus a mangi qui n'fait! D&egrave;s l'lendemain d'not arriv&eacute;e j'fut minse a amath&eacute; des toumates (et mes mains qu&eacute;taient v'nus si blianches et 'soft') tandi qu'm&eacute;m&eacute;e fut envi&eacute;e, a sinette de jour, lav&eacute; des pouques a guano dans eunne mathe au bas du pr&eacute;.<br/>
<br/>
Ch'qu&eacute; j'plieuth&icirc;mes le s&eacute;, quand j'nos r'trouv&icirc;mes ensembl'ye dans la mansarde a servante qui nos avaient dounn&eacute; - pas d'dangi qui nos m&icirc;nsent, les m&icirc;nzethes, dans la bouonne-chambre! J'nos m&icirc;nmes a g'nors au pid du liet, les bras atou&ocirc;re du co yeunne de l'autre, et j'plieuth&icirc;mes, j'plieuth&icirc;mes, en disant nos pri&egrave;thes!<br/>
<br/>
Djeu merci, ch&egrave;s mauvais temps la sont pass&eacute;s! J'avons s&eacute;cou&eacute; la poudre de nos pids contre la tante L&egrave;scaud&eacute;, et ou n'fut pas longtemps d'vant qu'la calamit&eacute; fondi sus sa maison. La maladie s'mint dans ses toumates, ses p'tits couochons (r&eacute;sp&eacute; d'vous) eutes la picotte, sa graisse monte quand ou fait des <a href="mervelles.html">merv&eacute;lles</a>, l'fond d'san cappeur est br&ucirc;l&eacute;, et sa caboche est pouorie d'limaches: j'la v&ecirc;rrais p&eacute;thi d's&eacute;, la tante L&egrave;scaud&eacute;, que je n'lis doun'nais seulement pon a chuchi du vinaigre sus eunne &ecirc;sponge.<br/>
<br/>
M&eacute;m&eacute;e a trouv&eacute; eunne pli&eacute;che de concierge pour eunne p'tite Chapelle pas bin loin d'ichin; sa fache, qu&eacute; d&icirc;tes les S&eacute;questres, faisait tr&eacute;jous pens&eacute; a un enter'ment, ch'est ch'qui faut pour la djob. Ou trimme les lampes, &ecirc;spouste les bancs, fait cauff&eacute; d'l'ieau pour faithe du t&eacute;e quand y'a cou&ocirc;tuthe, et souogne d&eacute; l'armou&eacute;the dans tchi les Mothers Union gardent lus fromage. M&eacute;, j'sis neusse. J'sis neusse siez un vier moussieu anglyais qu'a p&eacute;rdu femme et &egrave;sfants - j'sis san souotchin! J'fais coumme m&eacute;m&eacute;e m'a ensigni; j'lis fais d'la tisainne de hale-dogue, j'lis mets des poussots d'panais sus la t&ecirc;te, et d's empli&acirc;tres d&eacute; moutarde partout ou-&egrave;s qu'il a fret, i' n'peut souffri persounne atou&ocirc;re de li sinon m&eacute;... j'sis sen souotchin! P&eacute;t&ecirc;tre m&ecirc;me, si n'en meurt, et que j'continue a &ecirc;tre sen souotchin coumme a ch't'heu... enfin! nou verra! Il a du bain... et si s'adounnait que j'd&eacute;vindrais veuve - veuve 'as good as new'... y'a oquo du prosp&eacute; pour Lonore!!<br/>
<br/>
P&eacute;p&eacute;e nos &egrave;scrit d&eacute; temps en temps: il est bin embarrass&eacute; tchiq' bord au front, a &egrave;smaglyi des pandloques de Prussiens. Il a 't&eacute; bliess&eacute; des douzaines de fais, et nos envie les balles qui y'ont travers&eacute; l'corps - j'en ai plien eunne coconette. N&eacute; v'chin tchiq'eunnes de ses lettres: l'Gouvernement y'a d'fendu de mettre le nom d'la plieche (le rou&eacute; d'Prusse a offert chinq mille louis pour sa t&ecirc;te) ni la date.<br/>
<br/>

<CENTER><TABLE width=80%><TR><TD>
<i>Bonjour nos gens.</i><br/>
<br/>
<i>N'y'avait pas huit jour que j'tais ichin que l'G&eacute;n&eacute;ral dit, m&eacute; l'ouiant, qu' y'avait un connon Boche qui faisait hardi d&eacute; d'gats parmi ses soudards. Je n'sufflyi mot, mais dans la ni&egrave;t, j'm'en fut sans mot dithe. J'm&eacute; faufilli sus l'ventre, coumme eunne tchillieuvre, j'&egrave;sgliemmi les chinq soudards qu'&eacute;taient l&agrave;, j'b&ucirc;chi la tchulasse d'un seul coup. J'eu la Crou&egrave;x pour cheunna.</i><br/>
<br/>
<i>J'esp&egrave;the qu'ous &ecirc;tes tous en bouonne sant&eacute; et qu'la tante L&egrave;scaud&eacute; a d's &egrave;sgards. S'ou pou&ecirc;tes m'envi&eacute; tchiq' sous.</i><br/>
<br/>
<i>Piteur Pain.</i><br/>
<br/>
<br/>
<i>Bonjour tout l'monde.</i><br/>
<br/>
<i>Tch&egrave;s qu'ou dites? Qu&eacute; j'emporti touos les sous en m'n'allant, et qu'ous &ecirc;tes &agrave; court! J'n'en r'vins pas! Ch'est qu'il en cou&ocirc;te, par ichin, quand nous est a tu et a t&eacute; avec des officiers.</i><br/>
<br/>
<i>J'vos envie eunne balle qu&eacute; je r'chu dans la h&eacute;th&eacute;que du dos, la s'maine pass&eacute;e, tandi que j'tais jutchi dans un cliochi a examin&eacute; l'enmin. J'en eu pour trente-siex heuthes &agrave; l'hopita; et l'G&eacute;n&eacute;ral ch&acirc;tchi d'main ov m&eacute; en disant &egrave;s autres que j'lis vallais pus qu'un r&eacute;giment. I'm baillyi eunne Crou&egrave;x pour &egrave;sp&icirc;l&eacute; sus m'n'&eacute;stouma.</i><br/>
<br/>
<i>S'ou pou&ecirc;tes m'envi&eacute; tchiq' sous.</i><br/>
<br/>
<i>Yours truly,</i><br/>
<i>Piteur Pain.</i><br/>
<br/>
<br/>
<i>Bonjour ma p'tite Lon&ocirc;re.</i><br/>
<br/>
<i>J'tenvie la maintchi d'un sabre Prussien que l'docteu trouvi dans mes boyaux la s'maine pass&eacute;e: mais j'avais yeu l'temps de tu&eacute; les douze ou tchinze balloques qui s'&eacute;taient mins a ma vaie. Ov un mart&eacute; dans chaque main j'assoumais drou&eacute;t et gauche - j'n'en fis qu'eunne bouollyie. J'&eacute;thai eunne autre Crouaix pour chutte djob l&agrave;, chose seuthe.</i><br/>
<br/>
<i>J'sis bin aise de sav&eacute; qu'tu as eunne bouonne plieche de neusse siez un vier pinchinneur. T&acirc;che de lis gaff&eacute; tchiq' sous pour m&eacute; l's envi&eacute;; ta m&eacute;m&eacute;e l'rembours&eacute;tha. Dis a ta m&eacute;m&eacute;e que j'sis bin embarass&eacute;, et qui n'faut pon m'&egrave;slourd&eacute; ov ses histou&egrave;thes d'&ecirc;tre a-court. Quand nous a yeu eunne maintchi d'sabre dans l'ventre, nou n'aime pon &ecirc;tre disteurb&eacute; d'la sorte. Qu'ou p&acirc;sle au counn&egrave;stablye pour av&eacute; du Don Gruchy ou des Pauvres Honteurs, ou tchiq' chose coumme cheunna. Quand nous est a faithe san 'bit' coumme m&eacute;, nou n'peut pon pens&eacute; a aut' chose sinon d'all&eacute; &agrave; Berlin au pust&ocirc;t.</i><br/><br/>
<i>Yours truly,</i><br/>
<i>Piteur Pain.</i><br/>
<br/>
<br/>
<i>Ma ch&eacute;the &egrave;sfant.</i><br/>
<br/>
<i>Ch'est damage que ta m&eacute;m&eacute;e n'm'envie pas les tchiq' sous de tchiq' j'ai besoin. Tch&egrave;s qu'ou fait de ch'qu'ou gagne, m&eacute; dithas tu? Tan p&eacute;p&eacute;e s'distindji la s'maine pass&eacute;e. A sen toutseu, rin qu'avec un mart&eacute; d'forge, i tui chinq - t'aiche sept? - et r'amni lus conon, un gros conon qui porte a chinq milles, jusqu'aux camp. I' faut dithe, pour &ecirc;tre dans l'vrai, qu'les balloques se d'fendites asez bin; j'ai dans ma pouchette chinq des balles que nou trouvi dans m&eacute;, chin-et-l&agrave;. Quand tout fut fini, je d'puthais d'su&euml;u. J'sis pour av&eacute; eunne Crouaix, ou eunne M&eacute;dalle, ou tchiq' chose, et l'connon a 't&eacute; b&acirc;tizi Piteur en m'n'honneu.</i><br/><br/>
<i>Yours truly,</i><br/>
<i>Piteur Pain.</i><br/>

</TD></TR></TABLE></CENTER>
<br/>
<br/>
J'en avons oquo bin eunne douzainne ditelles lettres de man chier p&eacute;p&eacute;e. Mais coumme nou v&eacute; bin qu'il est souos la protection, tout d'm&ecirc;me. Av&eacute; 't&eacute; saupoudr&eacute; d'balles, &ecirc;tre perchi d'ceux coumme eunne p&ecirc;vri&eacute;the, av&eacute; aval&eacute; eunne maintchi d'sabre, &acirc;tre rest&eacute; onze jours, la t&ecirc;te en bas, dans un bouais ou-&egrave;s qu'eunne bombe l'avait pitchi; sans compt&eacute; la bord&eacute;e qui ramni deux officiers bli&eacute;ss&eacute;s, yun souos chaque bras, opr&egrave;s av&eacute; &egrave;sgliemmi neuf autrichiens a coups d'poing. Touos ches mithaclyes l&agrave;, coumme dit m&eacute;m&eacute;e, ch'est sinne qu'il est souos la protection.<br/>
<br/>
<i><a href="brambilo.html">Lonore Pain</a><br/>
1915</i>
<br/><br/>
<br/>

<font size="2">

<I>Viyiz &eacute;tout:</I><p>

<ul>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="peterhome.html">Peter is coming home</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="painforecast.html">A Forecast as to the future</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/lonore_nouvelles.html by HTTrack Website Copier/3.x [XR&CO'2014], Tue, 15 Jul 2025 13:58:37 GMT -->
</HTML>
