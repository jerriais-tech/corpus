<HTML>

<!-- Mirrored from members.societe-jersiaise.org/geraint/jerriais/consolf.html by HTTrack Website Copier/3.x [XR&CO'2014], Tue, 15 Jul 2025 14:04:00 GMT -->
<HEAD>
<TITLE>LES CONSOLATIONS D'UNE VIEILLE FILLE.</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>LES CONSOLATIONS D'UNE VIEILLE FILLE.</h2></font></CENTER><p>
<CENTER><TABLE><TR><TD>
<P>Nou s'moque des vieill' fill'; la! la! allez, allez!<BR>
Il y-en a qui voudraient bein &ecirc;tre desmari&egrave;z,<BR>
Et se r' trouver libres et desenhalod&egrave;s.<BR>
Combein de fais j'ai leu en mem&ecirc;me du ji,<BR>
D'les ve&icirc;r haller lus llien, et pis v'nin ov d&ecirc;pit<BR>
Me dire, ous devriez vouos marier Miss Hetty.<BR>
Mais j'lus dis l'vier <a href="ditons.html">diton</a>, erdit dans touos les temps,<BR>
Il y-en a pus d'mari&egrave;s qu'i' n'y-en a de contents.<BR>
Trejous j'ai 't&egrave; contente de n'aver pon fait l'dro,<BR>
Car j'ai trejous aim&egrave; faire men ptit tripo,<BR>
Tout homme i' me pllaisait sans &ecirc;tre entou badr&egrave;e,<BR>
Sans &ecirc;tre par personne ou gronnue ou cmand&egrave;e.<p>
<P>J'appr&eacute;cie les hommes, ch'est un' grande cmodit&egrave;;<BR>
Pour chein qu'i font pour me, je lus en sai bouan gr&egrave;;<BR>
Mais quand une fais un homme est ma&icirc;tre &agrave; la maison,<BR>
Ch'est tr&eacute;jous cache et cmande sans rime ni raison.<BR>
J'n'ai jamais ieu envie de lus donner le drouet<BR>
De vnin baillir d'lus goule et ordonner siez me,<BR>
Et se m&acirc;ter dvant l'feu; ah! j'voudrais les y ve&icirc;r;<BR>
Mais i faut l'dire i sont civiles quiquefais.<BR>
I' n'y-a nulle &acirc;me au monde &agrave; qui j'ne frais du bein,<BR>
Ils ont drouet sus men coeu s'i' sont dans le besoin;<BR>
Si je peux j'les soulage, et si j'en ai l'pouver,<BR>
Je fais tout men possible afin d'les consoler.<BR>
Je ne sais pas pourqui, sait en souaie ou en cllus,<BR>
Je rencontre siez tous mes vaisins la bein-vnue.<p>
<P>Qu'nou se marie s'nou veurt, ch' est &agrave; chacun de s'pllaire,<BR>
Pour de me je n'vai pas que j'ai rein &agrave; y faire;<BR>
Je serai bein aise de visiter un brin,<BR>
Et de souhaiter jouaie sus d'la gache et du vin.<BR>
H&egrave;las! H&egrave;las! il y-en a bein assez<BR>
Pensant &agrave; lus mariage ove une tristre pens&egrave;e.<BR>
Si la maintqui pouvaient &agrave;-ch't-heure aver lus gr&egrave;,<BR>
I' rprendraient bein vite lus chi&egrave;re libert&egrave;;<BR>
Me j'ai gard&egrave; la meine, ieux t'ont fllanquie dehors;<BR>
Ah! que j'les vei souvent envier men aisi sort.<BR>
Devant qu'i' saient mari&egrave;s, nou cr&eacute;rait &agrave; les ve&icirc;r<BR>
Que l's hommes sont taillis de rigolisse en bouais;<BR>
I pllient comme ou voulez, se font tout-&agrave;-fait doux,<BR>
Contant qu'i ne peuvent en faire assez pour vous;<BR>
Mais une fais dans l'aire ont i cllaqui lus botte,<BR>
I ne sont pas longtemps devant changir lus note:<BR>
Ch'est, o&ugrave;-est qu'tu veins de couorre? y-a deux heures que tu-es horte:<BR>
J'ai 't&egrave; au mains vingt fais me m&acirc;ter &agrave; la porte,<BR>
Pour ve&icirc;r si tu rvenais. Donne me men bllanch&egrave;t,<BR>
Ma cminse de coton, et men rouoge mouochet; -<BR>
Mais les tireurs sont ouverts - Bah! qu'est que v'la qui fait;<BR>
As-tu bein bllaquin&egrave; et fait r'lire mes bottes,<BR>
I sembllait que j'avais pilvaqui dans la cotte;<BR>
Et le fer de ma bride a-t-i 't&egrave; d&ecirc;graissi?<BR>
H&acirc;te-te, je t'en prie, car je sis bein pressi;<BR>
J'ai perdu une heure de temps. - I m'est avis<BR>
Que les hommes d'a-ch'-t-heu sont trejous fort pressis.<p>
<P>D'hommes et d'hommerie j'n'ai qu'faire de m'g&ecirc;ner;<BR>
J'peux sortir quand je veux et de m&ecirc;me rentrer;<BR>
Je prends men pllaisir quand je men trouve l'envie,<BR>
Et ne sis pon cmand&egrave;e ni gronnue une mie.<BR>
Si je sors un ptit d'temps, quand je rveins mes pou&ocirc;rs b&ecirc;tes<BR>
Ne savent pas que faire pour me faire la f&ecirc;te;<BR>
Men p&ecirc;rrot dit "perrot," et semblle me prier<BR>
D'apprechir aupr&egrave;s d'li afin de l' caresser;<BR>
I me montre sa t&ecirc;te, se cr&ocirc;le sus ses pids,<BR>
Pour m'attrioquir pus et que j'en prenne avis;<BR>
Et puss s'en veint couorant, la coue toute erdrechie,<BR>
Comme si ch'tait pour li la pus grand jouaie d'la vie;<BR>
Des que je sis assise, vite i saute sus me,<BR>
Et se met de pus belle &agrave; ronner, &agrave; ronner;<BR>
I s'frotte contre me et bein souvent i tache<BR>
De grimper pour pouver m&ecirc;me fllatter ma fache.<p>
<P>Ah! ch'n'est pas un homme qui veindrait comme chla,<BR>
Vouos rencontrer et faire la f&ecirc;te &agrave; votre hus;<BR>
Donnez-me men perrot, donnez-me men chier cat,<BR>
A garder vos hommes, ous &ecirc;tes les bein v'nus.<p>
&nbsp;<p>
<I><P><a href="lehardy.html">NEN&Eacute; CATON</a>.<BR></I>
</TD></TR></TABLE></CENTER>

<P>&nbsp;</P>

<i>V&egrave;rsion mannuscrite:</i><p>
<CENTER>
<TABLE>
<TR>
<TD>
<FONT SIZE=2>

Les Consolasions d'une vielle Fille<br>
<br>
Nou s'moque des Vielle Filles &#150; la! la! allais! allais!<br>
Yen a bain qui sen moque voudrais etre desmarrais<br>
Et ser trouv&eacute; libre, et d z enhalodais<br>
Ah! que souvent, souvent jai yeu tranquillement g&icirc;<br>
D'les vais hall&eacute; leu lian, et pis vnin ove depit<br>
Me dire ou devrayez vos mari&ecirc; Miss Hetty<br>
Mais jleu dit l'vier ditton erdit en two temps<br>
Il yen a pus dmarais quin yen a d'contens,<br>
Jetai trejou contente d'nave pas fai chu dr&ocirc;<br>
Car jai trejou aimai faire men ptit tripo<br>
Comme y m plais&eacute; et si&egrave;s&eacute;, sans crainte d'etre badrais<br>
Et k sans pairsonne eus droit dem demande me klais<br>
J'aprecie les hommes chetes/y sont d'grande kmoditai<br>
Et pour ch qui font pour me je leus en ai buon grai &#150;<br>
Mais quand une fais un homme es votre maitre de maison,<br>
Ches et cache! et kmende! sans rime ni raison<br>
J'nai jamias y eu envie de leus donn&eacute; l'droit<br>
De vni m'donn&eacute; dleu goule, et ordonne sie me,<br>
Et s m&acirc;te dvant feu &#150; ah jvoudrais les y vais<br>
Mais oquo y faut dire y sont civile quique fais<br>
Si par quiqui megard jem sie trouvais baisie<br>
J'etai presque tentai de leu dire jvos mercie<br>
Mais finissais secquement par &quot;Pas d vos niollerie<br>
Et mon doux n'ya pas d ma dans un poure ptit baisi<br>
Pus d'chent fais l'expereance ma dit, et redit<br>
Chete un chucrin qu&egrave;s fait ove un grand d'ervasi<br>
Yn ya nul &acirc;me au monde a qui jen ferais d bain<br>
Leu droit sus men coeu est quil ont queque besoin<br>
Jles soulage sije peux et si j nen ai l'pouve<br>
Je tache autant kh je peu de vos les consolai<br>
Ou de quique sorte de maniere de les ravigot&eacute; &#150;<br>
Et jen sais pas pour queche si je sis en soie ou en klus<br>
Ove two mes vaisins je sie trejous bain v'nus<br>
Quis marrie qui veurt ches a yeux meme des'plaire<br>
J'acconte pas que jai le moindre a y faire<br>
Et s'crai bain aise d'alle les vais un ptit brin<br>
Et leu souhaitte joie sus dla gache et du vin<br>
Helas! Helas! ah il yen a assais<br>
Quir pense a chu jour ove une triste pensais<br>
Si la maintie pouvais ave achetue leu grai<br>
Yir prendrais bain vite leu chiere libertai<br>
M&eacute; jai gardai la m&ecirc;ne. Y'eux l'on flanquis dehors<br>
Ah! k'jlais v&eacute; souvent envie men ptit sort &#150;<br>
D'vant k les homme sont marrais, a seullement les vais,<br>
Y semble two taillys de riglisse en bois<br>
Y s plies comme ou voulais, et sont si si doux<br>
Et vos chante quin savent pas en faire assais pour vous<br>
Mais une fais dans l'aire quil ont claqui leus bottes<br>
Yn prennes pas longtems a vos changi leu notte<br>
Ches &#150; Wake du vains d'ekoure &#150; ya deux heures que twais horte<br>
J etai au mains vingt fais m'matai a la porte<br>
Pour vais s'tur venais &#150; Ym faut man blanchai<br>
Et ma kmise de cotton et men rouoge mouchai &#150;<br>
Mais tes tiraittes sont ouverte &#150; Bah queque la quis fait<br>
As tu bain blaquinai et fait r'lis&eacute; mes bottes<br>
Car il tes comme si javais pilvaqui la cotte<br>
Le f&eacute; de'ma bride a ti tai degraisi?<br>
Hate te jten prie mon doux, car je sie si pressi<br>
Tu m'as fait perdre pus d'une heurs de temps &#150; M&eacute;tes avis<br>
Que two lz homme d'achteu sont trejou pressie <br>
Y semble a les oui, quil ont tous l'meme metier<br>
Et ches vite dempechi la m&eacute; der montti &#150;<br>
Mais d homme et d hommerie j neque faire d'ave peus,<br>
J'sort quand la quim plais, et ne rentre que quand j veus,<br>
Je prends men plaisi quant jen ait envie,<br>
Et n sie pon elourdais de kmande, ni ded vis &#150;<br>
Si je sie hors un ptit d'temps quand jrentre mes poure betes<br>
Ne savent pas dleu vie comme assais m'faire la fete<br>
Et men Pairo dit &quot;Pairo&quot; et vain maitre sa tete<br>
Pour que j lys grate un mio et is cr&ocirc;le sus ses pis<br>
Pour m'atrioqui pus, et k jen prens pus d'avis &#150;<br>
Et Pousse s'en vain cowrant, la coo erdrechie<br>
Comme si ch te pour li, la pus grande joie d'sa vie<br>
Dem vais ervenin et etre f&egrave;tai une mie<br>
Si j'lys mais sen lait bas yn y prend pas d'avis<br>
Mais attend qu je sais assise, pour saute sus me<br>
Wake ys mait de pus belle, a roun&eacute;! a roun&eacute;!<br>
Et s'roule contre me, et bain souvent tache<br>
De grimp&eacute;, pour pouve me frott&eacute; la fache<br>
Et si j'el mais bas, y vain ed sa sorte<br>
Et quere entre mes pis, pour me dire que j ler porte &#150;<br>
Et Pairo erkemmenc mais chete acheteu des crie<br>
Des cries en veut tu, de fiair jalousie<br>
Y semble two les deux voulai s'entre devanchi<br>
Et dans leus simple joie y sont pres am mangi &#150;<br>
Ah! chnest pas un homme qui vaindrai comme ch la<br>
Vos rencontre, et vos faire la f&ecirc;te a votre hue,<br>
Donnais me men Pairo, et men chier vier cat<br>
Et gardais vos hommes ou z yetes toute les bain vnus<br>

</FONT></TD>
</TR>
</TABLE>
</CENTER><p>

<P>&nbsp;</P>

<FONT SIZE=2>
Viyiz &eacute;tout:<p>
<ul>
<li><a href="mathiage.html">L'amour et l'mathiage en J&egrave;rriais</a><p>
<li><a href="vier_garcon.html">Le Vier Gar&ccedil;on</a><p>
<li><a href="viedvier.html">Vie d'Vier Gar&ccedil;on - Vie d'Vier Cuochon</a><p>
<li><a href="pensent.html">A tchesque les vieirs gar&ccedil;ons pensent?</a><p>
<li><a href="viersiez.html">L&eacute; Vi&egrave;r Siez-Nous</a><p>
<li><a href="gdfchance.html">Quand eune vielle fil'ye vait eune chance...</a><p>
<li><a href="tante.html">Les piaintes d'une vielle tante a mai</a><p>
<li><A HREF="reflexf.html">Reflexions d'une Vieille Fille</A><p>
<li><A HREF="reflexg.html">Reflexions d'un Vi&egrave;r Gar&ccedil;on</A><p>
<li><a href="gainees.html">La Vielle Fille Gain&eacute;es.</a><p>
<li><a href="charmes.html">Des charmes d'amour</a><p>
<li><a href="mathious.html">Mathi'-ous, Garcons, Mathi'-ous</a><p>
<li><A HREF="mathiet.html">Les Promesses d'Homme Mathiet</A><p>
<li><a href="lamentvf.html">Les Lamentations d'une Vieille Fille</a><p>
<li><a href="lament2.html">Les lamentations d'eunne vieille fille</a><p>
<li><a href="nancy.html">Notre Nancy</a><p>
<li><a href="ahnan.html">Ah, nan!</a><p>
<li><a href="vieillesfilles.html">Les Vieilles Filles</a><p>
<li><a href="pmpeace2.html">Peace and Quiet in the Home</a><p>
</ul></FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/consolf.html by HTTrack Website Copier/3.x [XR&CO'2014], Tue, 15 Jul 2025 14:04:00 GMT -->
</HTML>
