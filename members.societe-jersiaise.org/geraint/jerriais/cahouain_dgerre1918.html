<HTML>

<!-- Mirrored from members.societe-jersiaise.org/geraint/jerriais/cahouain_dgerre1918.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>V'l&agrave; don la dgerre finie!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>V'l&agrave; don la dgerre finie!</h2></font></center><p>

V'l&agrave; don la dgerre finie!<br/>
<br/>

Et j'avons toute raison de nos en r&ecirc;joui, s&ucirc;stout comme ch'est nous qu'avons g&acirc;gni. Mes nombreux lecteurs qu'ont des pathents ou des amins dans l'arm&eacute;e, sont dans la jouaie de penser qu'i' s'en vont les r'vaie au pus vite, s&ucirc;stout cheux-l&agrave; qu'avaient 't&eacute; prins prisonniers et qui, &agrave; ch'qui patha&icirc;t, arrivent en grand nombre en Angli&eacute;terre touos les jours. I'y a sans doute un certain nombre de nos Jersiais parmi ieux et je crai bain qu'il en vaindra ichin au pus vite, et ch'la va sans dithe, i' sont seux que je lus accordethons une bainvenue des pus cordiales.<br/>
<br/>
Ou s'sey tous bain surprins d'apprendre que la fin d'la dgerre a affect&eacute; le Caouain bain s&eacute;rieusement.<br/>
<br/>
Mais ch'est d'm&ecirc;me pourtant!<br/>
<br/>
Laisez-m&eacute; vos raconter chenna.<br/>
<br/>
L'aut'e matin j'&eacute;tais bain embarrass&eacute; &agrave; traduithe un articlye de d'sus un papi Angliais, pour mettre dans not'e g&acirc;zette, quand Frainque Amin vint m'dithe comme chenna, &quot;Caouain, les Directeurs voudraient t'vaie pour tchiques minutes dans la Board Room.&quot;<br/>
<br/>
Je vis bain par sa m&icirc;ne qu'y avait tchiquechose d'extraordinaithe en allant, alors je li d'mandi, &quot;De tch'est qu'i' s'agit don, Frainque? Est-che tchiquechose de s&eacute;rieux?&quot;<br/>
<br/>
Mais l'pendeloque ne m'ra&icirc;ponni pas, i' n'fit que d'hauchi l's &ecirc;paules comme pour dithe &quot;je n'ai pas d'renseignements &agrave; t'donner!&quot;<br/>
<br/>
Ou pouvez bain penser qu'i' m'en passi de bain des sortes dans la t&ecirc;te sus le c'min. Ch'tait la prumi&eacute; feis que nou me d'mandait d'patha&icirc;tre d&eacute;vant l'audguste pr&eacute;sence de ches gros messieux-l&acirc;, et je n'pouvais pas m'imaginer tch'est qu'i' pouvaient m'vouler.<br/>
<br/>
S'en allaient-i' me hauchi mes salaithes? Je l'm&eacute;thitais s&eacute;-m'n &acirc;ge bain, mais nous aithait cru qu'ils aithaient fait chenna longtemps d'vant, ch'est-&agrave;-dithe duthant la dgerre, mais acheteu ch'tait justement ch'la, i' s'en allaient p't-&ecirc;tre &ecirc;prouver &agrave; me les r'molli.<br/>
<br/>
Ah! mais sapresti! chute feis-l&agrave;!<br/>
<br/>
Je n'eus pas l'temps d'faithe d'autres r&eacute;flexions, Frainque ouvri la porte et m'fit entrer d'vant li.<br/>
<br/>
Ils 'taient tous assis attou d'une tablye avec des papiers devant ieux, chein qui m'fit penser &egrave;s portraits que j'avais veu de la conf&eacute;rence des Alli&eacute;s &agrave; Versailles.<br/>
<br/>
Je dis comme chenna &quot;Bonjour Messieux.&quot;<br/>
<br/>
Personne ne ra&icirc;ponni, sinon iun qui gromm&acirc;chi tchiquechose dans sa barbe.<br/>
<br/>
Oppr&egrave;s un silence d'une minute ou deux, manque d'aver aut'e chose &agrave; dithe, iun des membres me fit un signe et dit, &quot;<i>Take a seat</i>.&quot;<br/>
<br/>
Je m'assi&eacute;vi.<br/>
<br/>
Le pr&eacute;sident eut une mauvaise bord&eacute;e &agrave; to&ucirc;tre et pis i' m'adressi la pathole.<br/>
<br/>
&quot;Caouain&quot; qu'i' m'dit, &quot;i' s'ait tout-&agrave;-fait superflu de ma part de t'apprendre chein que, sans doute, tu sais d&eacute;j&acirc;, ch'est-&agrave;-dithe, que la dgerre est finie.&quot;<br/>
<br/>
&quot;Ah!&quot; j'pensi &agrave; m&eacute;-m&ecirc;me, &quot;ch'est comme je craignais, v'l&agrave; douze sous la s'maine de hall&eacute; de d'sus mes gages!&quot;<br/>
<br/>
Le pr&eacute;sident continuit: &quot;Dans un temps comme chennech&icirc;n, et souos des circonstances aussi glorieuses, il incombe &agrave; tout vrai Chr&ecirc;tien de pratichi un p'tit mio d'introspection et d'mettre comme nou dit, sa maison en ordre. Ch'est une occasion que nou dait c&eacute;l&eacute;brer par d'abord, pardonner, et pis en suite, oublier toute ancienne h&eacute;th&egrave;que et toute vieille rantchunne que nou pouorrait aver contre tchi que che sait.&quot;<br/>
<br/>
&quot;<i>Hear, hear!</i>&quot; s'fit iun des Directeurs. &quot;A not'e derni&eacute; <i>meeting</i>, tan nom vint sus l'tapis, et plusieurs de nos messieux de pliaignirent de 't&eacute; et lus exprimithent bain fortement sus ta conduite et sus la mani&egrave;the persistente que tu continue &agrave; t'&ecirc;dg&eacute;ther dans l'mauvais c'min. Quant &agrave; tan travas officiel et les services que tu rends &agrave; la Direction comme journaliste, i' touchent presque &agrave; la perfection, et je dais dithe qu'i' sont hautement appr&eacute;ci&eacute;s. <i>(Hear, hear)</i>. <br/>
<br/>
&quot;Aha,&quot; j'pensi, &quot;i'y a p't-&ecirc;tre oquo du bon!&quot;<br/>
<br/>
&quot;Mais,&quot; i' poursuivi, &quot;les Directeurs ont creu qu'il est d'lus d'v&eacute; de s'otchuper de tes affaithes conjugales, qui, selon ieux, laissent hardi &agrave; d'sither, et, dans t'n int&eacute;th&ecirc;t aussi bain comme pour maintenin l'honneu et la r&eacute;putation des &quot;Chroniques de Jersey&quot; ils ont, &agrave; l'unanimit&eacute;, pass&eacute; une r&eacute;solution condamnant ta conduite, et ils ont en m&ecirc;me temps pr&eacute;path&eacute; un esp&egrave;ce de contrat que tu t'en vas singer, s&eacute;ance tenante, conjointement avec un autre parti.&quot;<br/>
<br/>
En finissant san discours i' fit un signe &agrave; Frainque Amin, qui pathu comprendre exactement chein qu'i' fallait faithe, car i' sorti d'l'appartement et dans une minute ou deux rentri, avec tchi qu'ou criyiz?<br/>
<br/>
Jamais ou n'd&eacute;vinethiez!<br/>
<br/>
Eh bain, <i>ch'tait Marie Hibou!</i><br/>
<br/>
Ou pouvez craithe qu'i' y'eut une sc&egrave;ne!<br/>
<br/>
Ou n'pouvait pas me r'garder en fache lyi, mais ou s'mins &agrave; pieurnichoter, pour g&acirc;gni la sympathie des Directeurs, mais m&eacute; qui la conna&icirc;t, je li dis carr&eacute;ment chein que j'pensais d'lyi.<br/>
<br/>
Le Pr&eacute;sident m'arr&ecirc;ti et d'mandi &agrave; Frainque de li&eacute;the le contrat.<br/>
<br/>
Ch'tait une esp&egrave;ce de copie du service de mathiage, sinon qu'i' y en avait bain pus long.<br/>
<br/>
Quand il eut fini, le Pr&eacute;sident d'mandi bain solonellement, &quot;Caouain, est-tu dispos&eacute; &agrave; signer chu dotchument-l&agrave;?&quot;<br/>
<br/>
J'y t'nais d'sorte m&eacute;, alors pour allouogni l'temps, je dis comme chenna, &quot;Place aux dames!&quot;<br/>
<br/>
Deux des Directeurs lus minrent &agrave; rithe, mais Marie Hibou n'se fit pas d'mander deux feis, ou prins la pliume des mains du Pr&eacute;sident et fit sa crouaix au bas d'la page.<br/>
<br/>
D&eacute;vant que d'signer, de d'mandi au Pr&eacute;sident, &quot;Y a-t-i' une clause qui dit que Marie Hibou ob&eacute;itha au Caouain, sondit mari?&quot;<br/>
<br/>
&quot;Oui, oui,&quot; i' m'dit, &quot;tout chenna est inclu.&quot;<br/>
<br/>
Je signi, et en m'touanant d'san bord je li dis &quot;Si&egrave;t tan ma&icirc;tre!&quot;<br/>
<br/>
Et je sort&icirc;mes de la Board Room et nos en f&ucirc;mes &agrave; not'e mansarde. Je crains que che s'sa pas pour longtemps, mais j'vos dithai pus tard comment qu'tout va.<br/>
<br/>
<i><a href="gwdec.html">Caouain</a></i><br/>
<i>Chroniques de Jersey 23/11/1918</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dgerre.html">La dg&egrave;rre</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="cahouain1914espions.html">Espions Allemands</a><p>
<li><a href="cahouain1914armes.html">Aux armes, citoyens!</a><p>
<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="greenfieldsoffrance.html">Les v&egrave;rts clios d'France</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_dgerre1918.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>

