<HTML>

<!-- Mirrored from members.societe-jersiaise.org/geraint/jerriais/gdfgreves.html by HTTrack Website Copier/3.x [XR&CO'2014], Tue, 15 Jul 2025 13:52:08 GMT -->
<HEAD>
<TITLE>Les gr&egrave;ves</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les gr&egrave;ves</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 19 d'ao&ucirc;t, 1978.</i><br/></font>
<br/>
Moussieu l'R&eacute;dacteu,<br/>
<br/>
En li&ecirc;sant les g&acirc;zettes j'vai tant d'mention d'gens tchi sont &#8220;on strike&#8221; ou en train d'lus y mett' pour pus d'sou et mains d'heuthes d&eacute; travas qu&eacute; j'ai r'gard&eacute; dans l'dictionnaithe J&egrave;rriais-Fran&ccedil;ais pour trouver l'mot J&egrave;rriais pour &#8220;strike&#8221; - et pis i' m'est v'nu &agrave; l'id&eacute;e tch'i' n'y'en a pon car les vrais J&egrave;rriais d'ma g&eacute;neth&acirc;tion n'&eacute;thaient janmais pens&eacute; d'&egrave;rfuser d'travailli pour autcheune ra&icirc;son.  Il' avaient trop d'resp&eacute; pour ieux-m&ecirc;mes et trop d'&egrave;rconna&icirc;ssance pour aver l'opporteunnit&eacute; d'trouver du travas, et trop d'confianche pour les cheins tchi lus en donnaient, pour s&eacute; mett' &#8220;on strike&#8221; pour un pet d'trav&egrave;rs. N&eacute; v'la l'vrais caract&eacute;the J&egrave;rriais du temps p&acirc;ss&eacute; quand l'monde avaient bein p'tit d'sou mais tch'i' savaient tch'i' fallait quand-m&ecirc;me mett' deux sou d'c&ocirc;t&eacute; pour en cas d'maladie et pour les vi&egrave;rs jours. Ch'est en tchi i' n'avaient pon &icirc;nvent&eacute; un mot pour &#8220;strike&#8221; dans l'sens d'tchitter d'travailli, ou comme i' disent &agrave; ches drein, &#8220;industrial action&#8221;, probabli&eacute;ment viyant tch'i' c'menchent &agrave; aver honte d&eacute; dithe &#8220;strike&#8221;.<br/>
<br/>
L&eacute; dictionnaithe Fran&ccedil;ais &#8220;Petit Larousse&#8221; nouos donne l&eacute; mot &#8220;gr&egrave;ve&#8221; pour &#8220;ceux qui se coalisent pour faire cesser le travail&#8221;, mais nouot' mot gr&egrave;ve en J&egrave;rriais veurt dithe aut' chose, ch'est en tchi j'sis &agrave; adopter l'mot Fran&ccedil;ais d&eacute;pis qu' nou l'fait s&egrave;rvi en Fran&ccedil;ais. Et en r'gardant les g&acirc;zettes nou-s-est frapp&eacute;s par l&eacute; nombre d'gens tchi sont en gr&egrave;ve ou tchi veulent s'y mettre.<br/>
<br/>
Eune chose tchi m'fait pester est d'li&eacute;the, dans les m&ecirc;mes g&acirc;zettes, qu&eacute; le &#8220;Trades Union Congress&#8221; en Angli&eacute;t&egrave;rre a l'id&eacute;e d&eacute; d'mander au Parl&eacute;ment Angliais d'faithe les gouv&egrave;rn&eacute;ments d's Iles d&eacute; La Manche et l'Ile d&eacute; Man p&acirc;sser des louais pour prot&eacute;gi l'ouvriyi. Tch'il affront! Comme si l'ouvriyi dans nouos &icirc;les &eacute;tait p&egrave;rs&eacute;tchut&eacute;! Ch'est p&ucirc;t&ocirc;t l'publyi, tch'est p&egrave;rs&eacute;tchut&eacute; par les gr&eacute;vistes, et tch'a b&eacute;soin d'&ecirc;t' prot&eacute;gi!<br/>
<br/>
Et m&ecirc;me les &#8220;civil servants&#8221; s'craient oblyigis d&eacute; voter pour vaie s'i' d&eacute;v'thaient accepter eune affaithe d&eacute; 11.7 pour chent d'ha&ucirc;chissement d'salaithes, ouaithe tch'il en r'ch&ucirc;drent neuf pour chent d'ha&ucirc;chissement l'ann&eacute;e p&acirc;ss&eacute;e. Ch'est qu&acirc;si &icirc;ncriyabl'ye!  I' patha&icirc;ssent oublier tch'il' ont eune se&ucirc;thet&eacute; d'empliai pour la vie, des vacanches payies et eune bouanne pension pour lus vi&egrave;rs jours. Si les f&egrave;rmi&egrave;rs, tchi n'ont autcheune garantie d'eune bouanne sa&icirc;son et tchi sont sujets &agrave; l'&icirc;njuthe du temps, s&eacute; m'ttaient en gr&egrave;ve tch'est que l'monde f'thait pour mangi?<br/>
<br/>
Et ch'n'est pon seulement en J&egrave;rri qu&eacute; la maladie d'gr&eacute;vistes d'veint eune &ecirc;pid&eacute;mie. Acouo dans les m&ecirc;mes g&acirc;zettes nou vait qu' les empliy&eacute;s m'nichent d&eacute; s'mett' en gr&egrave;ve dans l'train sou&ocirc;t&egrave;rrain d'Londres, et qu' les &ecirc;tchipes des &#8220;car ferries&#8221; du Danemark y sont d&ecirc;j&agrave;!<br/>
<br/>
En Am&eacute;thique, les gr&egrave;ves ont 't&eacute; responsabl'yes pour l&eacute; ha&ucirc;chissement des gages des travailleurs dans les fabriques d&eacute; motos au point qu' les fabriques &ecirc;trangi&eacute;thes peuvent vendre lus motos, d&eacute;livr&eacute;s en Am&eacute;thique, &agrave; miyeu marchi qu' les leurs. Et les politiciens ont peux d'admettre qu&eacute; les gr&egrave;ves en sont responsabl'yes viyant tch'il' ont peux d'p&egrave;rdre les vouaix des unions gr&eacute;vistes &agrave; la pr&eacute;chaine &ecirc;lection! <br/>
<br/>
Et les gr&eacute;vistes choua&icirc;ssissent trejous eune &ecirc;poque &icirc;mportante pour l&eacute; publyi, affaithe d&eacute; f&ecirc;te ou viage ou d'export d&eacute; r&eacute;coltes, pour s&eacute; mett' en gr&egrave;ve et &icirc;nc'moder tout l'monde et causer des p&egrave;rtes &ecirc;ffriabl'yes. I' n'ont autcheune consid&eacute;th&acirc;tion pour l&eacute; publyi. Ni m&ecirc;me pour la se&ucirc;thet&eacute; du rouoyaume. La preuve en est tch'i' r'fus&icirc;drent d&eacute; pr&eacute;pather et ravitailli les souos-math&icirc;ns si n&eacute;cessaithes pour la d'fense du pays.<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmstrike.html">Une 'Strike' &agrave; Portinf&eacute;</a><p>
<li><a href="cahouain_strike.html">Ma&icirc;t'e Cli&eacute;ment d'Caen &eacute;tait &agrave; s'r&ecirc;joui l'aut'e jour que la &quot;strike&quot; &eacute;tait finie</a><p>
<li><a href="gdfemancipation.html">Emancip&acirc;tion?</a><p>
<li><a href="gdfmetchi.html">N'faut pon aver honte d&eacute; san m&ecirc;tchi!</a><p>
<li><a href="gaz_caouain.html">Caouain et les hommes du gaz en gr&egrave;ve</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgreves.html by HTTrack Website Copier/3.x [XR&CO'2014], Tue, 15 Jul 2025 13:52:08 GMT -->
</HTML>

