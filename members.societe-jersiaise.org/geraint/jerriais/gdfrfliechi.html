<HTML>

<!-- Mirrored from members.societe-jersiaise.org/geraint/jerriais/gdfrfliechi.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
<HEAD>
<TITLE>Au r'fli&eacute;chi...</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Au r'fli&eacute;chi...</h2></font></center><p>

<font size="-1"><i>Trenton, Michigan,</i><br/>
<i>U.S.A.</i><br/>
<i>L&eacute; 8 d&eacute;zembre, 1973.</i><br/></font>
<br/>
Moussieu l'R&eacute;dacteu,<br/>
<br/>
Ch'n'est pon seulement au Mouoyen Orient qu'nou ouait p&acirc;ler d'troubl'ye et d'boulev&egrave;rs&eacute;ment ches jours. J'avons nouot' ch&acirc;re ich&icirc;n en Am&eacute;thique ouaithe qu&eacute; ch'est pus eune dg&egrave;rre d'&icirc;nconv&eacute;nience qu&eacute; d'armes sus l'camp d'bat&acirc;le. Parmi les pliaintuches, y'a les cheins tch'ont peux d'aver &agrave; s'soumett' au manque d&eacute; p&eacute;trole &agrave; gogo qu&eacute; l's Arabes nouos &icirc;mposent. Et pis les Rouoges Indgiens, au <a href="cannada.html">Cannada</a> comme ich&icirc;n, c'menchent &agrave; d'mander le r'tou d'un tas d&eacute; drouaits tchi lus f&ucirc;drent, tchiquefais honteusement, &ecirc;rachi par l'&icirc;nv&acirc;sion des bliancs.<br/>
<br/>
I' m'sembl'ye tch'il' avaient eune civil&icirc;s&acirc;tion, les Rouoges, tchi nous f'thait la vie bein pus a&icirc;sie si j'l'avions adopt&eacute;e. Quand l'pays fut d&ecirc;couvert il' 'taient &agrave; l'gouv&egrave;rner. I' n'y avait pon d'dette nationale, ni d'&icirc;mpots ni d'politiciens. I' n'fallait pon remplyi un tas d'formes et d'papi&egrave;rs d&eacute;vant pouver faithe autcheune chose, et les femmes fa&icirc;saient tout l'travas. Et nouos anch&ecirc;tres criyaient tch'i' pouvaient amender ch't &ecirc;tat-l&agrave;?<br/>
<br/>
Tchi belle vie qu'j'&eacute;thions au jour d'aniet si j'avions continnu&eacute; l'syst&egrave;me des Rouoges! L's hommes n'&eacute;thaient pon &agrave; n&eacute;grer lus vie &agrave; gangni des sou pour payi eune multitude d'&icirc;mpots &agrave; un &quot;Welfare State&quot; pour subventionner les cheins tchi n'savent pon couoyer et mett' d&eacute; c&ocirc;t&eacute; pour lus vieill&egrave;che. &Agrave; la pliaiche, i' pouorraient aidgi &egrave;s femmes &agrave; faithe l&eacute; m&ecirc;nage. I' n'y &eacute;thait pon fort &agrave; faithe viyant qu'nou d'meuth'thait dans des &quot;ouigue-ouammes&quot; - des manni&eacute;the d&eacute; tentes - et nou n'&eacute;thait pon &agrave; s'mett' fort d'habits sus l'co. Nou pouorrait aller &agrave; j'va ich&icirc;n et l&agrave; &agrave; la pliaiche d'aver &agrave; payi eune p&eacute;tite forteune pour acater des motos. Nou n'&eacute;thait pon &agrave; soudarder. Nou la&icirc;ss'sait les tribus Rouoges s'entr'battre et nou rest&eacute;thait auve la bouannefemme &agrave; feunmer la pipe d&eacute; paix dans l'ouigue-ouamme.<br/>
<br/>
Touos les bisons, cruellement et b&ecirc;tement tu&eacute;s par nouos pionni&egrave;rs pour faithe valer lus pieaux, &eacute;thaient continnu&eacute; &agrave; vivre et multipliyer, et nou pouorrait la&icirc;ssi les Rouoges en abattre tchitch'uns au b&eacute;soin pour nouos fourni d'viande. Nouos anch&ecirc;tres 'taient si achocres tch'i' s'ab&ucirc;saient &agrave; tuer bisons et Rouoges &eacute;tout. &Agrave; ch't heu, les Rouoges tch'ont surv&ecirc;tchu vivent &agrave; rein n'faithe dans des contr&eacute;es r&ecirc;s&egrave;rv&eacute;es &agrave; part. Et i' l'm&eacute;thitent bein! Quant &agrave; nous, i' faut travailli - pon tant pour s&eacute;-m&ecirc;me - mais pour maint'n&icirc;n eune bureaucratie d'&Ecirc;tat tchi grandit touos les jours.<br/>
<br/>
Si nouos anch&ecirc;tres s'&eacute;taient accou&ocirc;teunm&eacute;s &agrave; vivre auve les Rouoges, et comme ieux, i' n'y &eacute;thait pon d'gens tch'&eacute;thaient fait assez d'h&egrave;rp&icirc;ns pour acater d's escliaves et touos l's Afritchains es'saient en Afrique, bein heutheurs d'&ecirc;t' siez ieux, et j'n'&eacute;thions pon d'probl&egrave;mes d&eacute; race.<br/>
<br/>
Nouot' gouv&egrave;rn&eacute;ment nouos dit qu&eacute; j'n'avons janmais ieu la vie si belle, mais les grosses t&ecirc;tes des s&#375;ndicats d'ouvri&egrave;rs nouos d&icirc;sent tch'il' ont pus d'drouait qu'nous &egrave;s h&egrave;rp&icirc;ns qu' nouot' &icirc;ndustrie a fait p&ocirc;ssibl'ye d'produithe. Et viyant qu&eacute; l'gouv&egrave;rn&eacute;ment Angliais la&icirc;sse l&eacute; monde aller &agrave; l'h&ocirc;pita pour rein, et lus donnent des boulets, des leunettes et des fausses dents pour presque rein, nouos politiciens, gourmands pour l&eacute; vote du peupl'ye tchi n'sait pon mus, nouos d&icirc;sent qu&eacute; j'd&eacute;v'thions aver les m&ecirc;mes privil&egrave;ges. Eh bein, bouannes gens, &agrave; mains qu'ou-s-ayiz la t&ecirc;te vi&egrave;de, ou d'vez saver tch'i' n'y a rein pour rein. Si j'avions continnu&eacute; l'syst&egrave;me des Rouoges, l&eacute; &quot;Medicine Man&quot; &eacute;thait souangni les malades sans lus env'yer un compte pour v&icirc;site et m&eacute;d'cinne. I' n'y &eacute;thait ieu qu'&agrave; l&icirc; faithe pr&eacute;sent d'eune d&eacute;mi&eacute;-douzaine d&eacute; cocannettes!<br/>
<br/>
J'avons un tas d'malfaiteurs dans l'pays, et nouos mousses sont d'pus en pus dueurs &agrave; m&egrave;nagi. I' veulent garder lus j'veux longs d&eacute;pis qu'eune d&eacute;mi&eacute;-douzaine d'&ecirc;manues Anglia&icirc;ches nomm&eacute;es &quot;Beetles&quot;, tch'avaient grand b&eacute;soin d'aver les leurs cop&eacute;s, v&icirc;ndrent ich&icirc;n chantonner un tas d'bargoua&icirc;ch&icirc;n tchi catouoillit l'tchoeu &agrave; nouos jannes hardelles tchi n'savaient pon mus. Pon contents d'ch'l&agrave;, i' veulent cra&icirc;tre des barbes &eacute;tout, et les marmo&ucirc;sets les r'gardent atout un &icirc;nt&eacute;th&ecirc;t tout tchuthieux et sp&eacute;cial quand i' v&icirc;sitent l&eacute; Zoo.<br/>
<br/>
Nouos Juges nouos disent qu&eacute; l'cr&icirc;nme n&eacute; paie pon, mais i' n'y a pon un aut' pays au monde o&ugrave;'est qu&eacute; l'cr&icirc;nminnel a atchumul&eacute; autant d'sou comme ich&icirc;n. I' m'veint &agrave; l'id&eacute;e qu'la seule manni&eacute;the d&eacute; s'asse&ucirc;ther qu&eacute; l'cr&icirc;nme ne paiethait pon es'sait d'en donner la m&egrave;nag'gie &egrave;s bureaucrates du gouv&egrave;rn&eacute;ment!<br/>
<br/>
J&eacute; n'pr&eacute;tends pon d'pouver r'mi&eacute;dgi tout chu tripot-l&agrave;, mais j&eacute; n'peux s&eacute;non penser &agrave; la vie pa&icirc;sibl'ye tchi s'sait la noui&ocirc;tre si j'avions la&icirc;ssi les Rouoges nouos adopter et qu'j'&eacute;thions, &agrave; nouot' tou, adopt&eacute; lus manni&eacute;the d&eacute; vivre, &agrave; la pliaiche d&eacute; nouos g&ecirc;ner si l's Arabes s'en vont nouos la&icirc;ssi acater assez d'huile pour nous ca&ucirc;ffer ch't hiv&eacute;. J'n'&eacute;thions qu'&agrave; dithe &agrave; nouot' bouannefemme d&eacute; prendre san pangni et aller qu'si assez d'bo&ucirc;ses d&eacute; bison pour garder l'feu en allant dans l'mitan du ouigue-ouamme. Et j'pouorrions nouos p&acirc;sser l'temps en feunmant la pipe d&eacute; paix auve l&eacute; d'scendant d&eacute; &quot;Yellow Knife&quot;, abattu par &quot;Buffalo Bill&quot; L'Escaud&eacute; &agrave; la Bat&acirc;le d&eacute; &quot;Indian Creek&quot;!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="etatsunnis.html">Les Noms d's &Ecirc;tats d's &Ecirc;tats-Unnis d'Am&eacute;thique</a><p>
<li><a href="gdfterre.html">D'&egrave;rtou &agrave; t&egrave;rre</a><p>

<li><a href="gdfenme.html">En m&eacute;</a><p>
<li><a href="gdfviage.html">En viage</a><p>
<li><a href="chicago.html">Les J&egrave;rriais &agrave; Chicago</a><p>

<li><a href="medvoc.html">La m&eacute;d'cinne en J&egrave;rriais</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>

<li><a href="assembliee/rmiedes.html">Les r'mi&egrave;des</a><p>
<li><a href="gdffraid.html">Av'-ous du fraid?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrfliechi.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
</HTML>

