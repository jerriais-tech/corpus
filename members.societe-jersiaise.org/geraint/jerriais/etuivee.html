<HTML>

<!-- Mirrored from members.societe-jersiaise.org/geraint/jerriais/etuivee.html by HTTrack Website Copier/3.x [XR&CO'2014], Tue, 15 Jul 2025 14:04:03 GMT -->
<HEAD>
<TITLE>L'&Ecirc;tuiv&eacute;e &agrave; not' tante Jeann'ton et tch'est tch'i la mangi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'&Ecirc;tuiv&eacute;e &agrave; not' tante Jeann'ton et tch'est tch'i la mangi</h2></font></center><p>
<CENTER><TABLE><TR><TD>

Ch'&eacute;tait not' tante Jeann'ton tch'en faisait des fricots!...<br/>
Des p&acirc;t&egrave;s, des g&acirc;ches et des <a href="bourdelots.html">bourdellos</a>!...<br/>
Des <a href="galvrai.html">g&acirc;lettes d&eacute; vraic</a> et des <a href="gaches_fouee.html">g&acirc;ches a fouaie</a>,<br/>
S'ull' en t'chquisait de f&acirc;ummeuses fou&acirc;nnaies!...<br/>
Et tch'i <a href="crepes.html">cr&ecirc;pes</a> l&eacute; Mardi Gras,<br/>
Et tch'i <a href="fliottes.html">fliottes</a> l&eacute; Vendredi Saint,<br/>
Ent'r&eacute; nous, avers, h&eacute;las!<br/>
J'en mangions ben trop, j'en crains -<br/>
(Sans p&acirc;ler d&eacute; patates, ou d&eacute; verte mou&acirc;thue<br/>
Ov' beurre fondu vers&egrave; par-dessus)<br/>
Et pis quand 'oull' attendait ses gens de d'<a href="st_ouen.html">St'O&ugrave;</a>,<br/>
Ou rammassait t'chierbon et cauffait l&eacute; fou' -<br/>
Le buouochi y'apportait unn' rouelle' de beu'<br/>
Et ou' la t'chuisait ben et &agrave; p'tit feu -<br/>
Car ou d'vin&egrave;z ben<br/>
Quand des gens veinnent d&eacute; lyien<br/>
Y'l'us faut d'la bourgaille pour l'estoumma,<br/>
Et la tante Jeann'ton savait ben chounna!...<br/>
Ch'&eacute;tait des <i>steak</i> d&eacute; lard quand-y-l'avaient tu&eacute;,<br/>
Ou tchique gigot r&ocirc;ti, ou poule ou poulet,<br/>
Du jeunne et du tendre, pas d&ucirc; coumme du t'chui<br/>
Mais stoff&eacute; ov' sauchisses, pain et persi<br/>
Tant pus qu&eacute; visite mangeait, tant pus tante &eacute;tait fi&egrave;re,<br/>
Et si boutons des vestes volaient hors d&eacute; boutonni&egrave;re,<br/>
Not' tante cryiait tr&eacute;jous: &quot;Occuo un couaiepin;&quot;<br/>
Mais fallait l'y dire: &quot;Ah, mercie, ah, nennin!<br/>
Car y'ia vier dit-on t'chi dure jusqu'&agrave; ch'ett'heure,<br/>
&quot;Faut mus qu&eacute; deux saient malades qu&eacute; yieun s'en meure!&quot;<br/>
Les &ecirc;fants &agrave; not' tante &eacute;taient gros, et ben gras,<br/>
Pas d&eacute; ma&icirc;graches par l&agrave;, ma f&eacute;,<br/>
Y'l'avaient des joes t'chi pendaient en bas,<br/>
Et des b&eacute;daine toutes pr&ecirc;tes &agrave; <i>bust&eacute;</i>!...<br/>
Mais y'n'yavait persounne dans toute la contr&eacute;e<br/>
Pour faire coumme not' tante un' bouanne estuiv&eacute;e...<br/>
Fusche ov' restants d&eacute; viande, d&eacute; lard ou d'lapin,<br/>
Oull' arro&ucirc;sait tout ov' d&eacute; riche gra&icirc;vin -<br/>
Et v'l'&agrave; t'chi s'en allait d&eacute; charme avaut l&eacute; g&ocirc;si<br/>
Et avait tr&eacute;jous l&eacute; go&ucirc;t d'<i>er-vas-y</i>...<br/>
<br/>
Mais un jour not' tante avait d&eacute; l'embarr&acirc;s,<br/>
Ch'&eacute;tait au r'nouv&eacute; et y'l'avaient r&acirc;mo&ucirc;nn&egrave;,<br/>
Ch&egrave; &quot;Spring Cleaning&quot; l&agrave; en dounnent'y du travas!<br/>
Et tchi mins&egrave;re pour les hoummes en v&eacute;rit&eacute;!<br/>
Tout est chin d'sus d'sous, ch'est &eacute;pouste et scrobbe,<br/>
Les femmes n'ont qu&eacute; ponsi, sus cotillion et robe,<br/>
Les hoummes et les avers sont tr&eacute;jous &agrave; la vaie<br/>
Et s&eacute; tr&eacute;buque par sus, sait boutcheit ou traie,<br/>
Et ch'est crie ichin, grond par l&agrave;, tout va d'travers,<br/>
S&eacute;cours, quand tout est fini, nou' s'en est si fiers!...<br/>
Et les femmes ont chutte manie l&agrave;, eunn' fais par an,<br/>
Pour les hommes ch'est trop, v'la tchi s&eacute; comprend!<br/>
<br/>
Tout coumme, not' tante ov' san tintammarre avait<br/>
Fait pour ses gens un moyen bouan d&icirc;ner;<br/>
Et quand tout fut erpar&egrave; et vaisselle lav&eacute;e,<br/>
Tch'est qu'ou vit pliant&egrave; tout drait dans l'all&eacute;e,<br/>
Qu&eacute; san n'veu George - t'chi d&eacute;meuthe en ville,<br/>
Un raide biau gar&ccedil;on et ben habile,<br/>
Yieun qu&eacute; sa tante aimait divers&eacute;ment ben,<br/>
 E<i>t ses cou&acirc;sinnes &eacute;tout</i> - n'en doutez d'ren!...<br/>
<br/>
Mais ch'&eacute;tait en mauvaise heure t'chi faisait visite,<br/>
Les hardelles l'avaient veu - y filirent &agrave; haut vite,<br/>
<i>Pour s&eacute; muchi</i> , - car y'nia pon d'jeunes filles,<br/>
Qu'aiment qu&eacute; lus cou&acirc;sins les trouvent en g'n'illes!<br/>
 Mais George avait <i>faim</i>, et avait fait du qu'min<br/>
Et n'avait mangi rein depis le matin;<br/>
Et y dit &agrave; not' tante qu&eacute; sans comp'lyiement<br/>
Y'l entrait pour mangi unne bou&ocirc;chie en p&acirc;ssant.<br/>
 La tante l'y dit: &quot;Man gar&ccedil;on t'uas ben fait,<br/>
&quot;Mais ch'est qu'ach'teu not fricot est fraid,<br/>
 &quot;Y'i&agrave; occuo assez d&eacute; restant pour t&eacute; <i>stoff&eacute;</i>,<br/>
&quot;Et y faut, tout d'un coup, t&eacute; l'Estuiver;<br/>
&quot;J'avons d&eacute; l'embarras, mais j&eacute; peux t'espa&icirc;gni<br/>
&quot;Ta cou&acirc;osinne Suzon, o&ugrave; s'en va t&eacute; souogni.&quot;<br/>
Et la bouannefemme s'en fut scrobber et netti!...<br/>
<br/>
Ch'tait la Suzon t'chi fut fi&egrave;the d'&egrave;scapper<br/>
D&eacute; cliairgi, d&eacute; netti et d'&ecirc;pouster!<br/>
Et o vint ben vite - (ah, oull' t'ait malinne)<br/>
Faire fricot &agrave; George - <i>et bouanne minne!</i>...<br/>
Var la Suzon, quoiqu'oul'' eusse un galant,<br/>
Faisait la carre &agrave; George... en riant!<br/>
Et vl'a not' couplle &agrave; coutchi,<br/>
Et pis &agrave; s'entr'faire<br/>
 D&eacute; <i>nice</i> p'tites mani&egrave;res<br/>
Coumme cou&acirc;osin et cou&acirc;osine... par ami&egrave;t'chi!...<br/>
<br/>
Enfin l&eacute; fricot fut t'chui<br/>
Et Suzon sus la table l&eacute; dr&egrave;schi,<br/>
Mais y't'ait si caud et si bouillant,<br/>
Qu&eacute; George s'br&ucirc;lit la langue en l&eacute; gou&ocirc;tant!...<br/>
Y d&icirc;t &agrave; Suzon: &quot;Quoiqu' m'en estoumma sait vi&egrave;de<br/>
J&eacute;'nn mang&eacute;rait pon chounna t'chi n&eacute;'r'fraide,<br/>
J&eacute; perds man temps &agrave; soufflier d'sus&quot; - Et not' parre<br/>
S'en r'vont au coin de l'&acirc;tre s'ent'faire la carre!...<br/>
<br/>
Mais not' tante avait eun horrible m&acirc;le cat,<br/>
Qu'ou c&acirc;chait tr&eacute;jous hors d&eacute; la maison,<br/>
Y'n 'tait d'a&ucirc;tchunne race - ni Russe ni Angora,<br/>
Mais eun voleux fini - et v'l&agrave; la raison<br/>
Qu&eacute; quand oull' vyiait ch&eacute;tait &quot;Quett's laie b&ecirc;te!&quot;<br/>
Et l'y fliantchais bringes, chabots, bottes &agrave; la t&ecirc;te!<br/>
Mais l&eacute; cat &eacute;tait malin, et quand y sentait fricot<br/>
Y guettait tr&eacute;jous sa chance pour en voler un mio,<br/>
Et y l'avait des griffes, vraiment j&eacute; l'pense,<br/>
T'ch&eacute;raient servi d&eacute; cro au but d'eunne anse!...<br/>
Enfin chett' arl&eacute;vaie l&agrave;<br/>
Moussieu l&eacute; m&acirc;le cat<br/>
Trouvit moyen d'entrer dans la tchuisinne;<br/>
Sans distorber cou&acirc;osin ou cou&acirc;osinne,<br/>
Y saute sus la table et Mess Minaud<br/>
N&eacute; trouvit pon pour ly fricot trop caud!<br/>
Y suppe et lique tout, et pis s'en va<br/>
Et s&eacute; fiche aupr&egrave;s de souoris ou d'rat!...<br/>
<br/>
Mais dans eun temps George pensi<br/>
Qu&eacute; san d&icirc;ner avait deu erfraidi,<br/>
Et quoique Suzon &eacute;tait ben aimable,<br/>
George voulait &ecirc;tre &agrave; table -<br/>
(Et pourtant nou dit<br/>
Qu'amour pass app&eacute;tit!)<br/>
Et l&eacute; v'l&agrave; tchi s&eacute; l&ecirc;ve pour s'y mettre...<br/>
Et s'assied... mais y n'ya ni chiffre ni lettre<br/>
Tchi s'en va escrire san d&ecirc;pied et chagrin<br/>
Quand y vit qu&eacute; viande, pommes de terre et graivin<br/>
Tout &eacute;tait netti - y n'yen restait pas eun mio,<br/>
Pas seul'ment miette d&eacute; chu bouan fricot!!!<br/>
<br/>
Et sus l&eacute; coup, n&eacute; vl'&agrave; t'y pon<br/>
Qu'arrive &eacute;tout not' tante Jeann'ton!...<br/>
Nos deux paraissaient<br/>
 Pus <i>b&ecirc;tes</i> qu&eacute; <i>ouaies</i>,<br/>
Et n'osaient dire mot<br/>
Entouarre l&eacute; fricot...<br/>
Suzon restait la bec et les yiers o&ucirc;ve'rts,<br/>
George la r'gardait euun mio d&eacute; travers -<br/>
Mais not' tante ov' sa f&acirc;che d&eacute; plienne lunne,<br/>
Havie, br&ucirc;l&eacute;e du soleil, joliment brunne,<br/>
En riant s'en va<br/>
Tapper George sus l'estoumma!<br/>
 Disant &quot;man gar&ccedil;on, mais tu'as aim&eacute; chounna,<br/>
L&eacute; pliat et les assiettes sont toutes vi&egrave;des,<br/>
 Ah, mais, tu'es un &quot;<i>varry good lad</i>,&quot;<br/>
(Car not' tante parfais<br/>
P&acirc;lait d'l'Anglyiais)<br/>
J&eacute; savais ben qu&eacute; tu trouvr'ais bon<br/>
Des r&ecirc;schauff&egrave;s d&eacute; ma faishon -<br/>
Fallait aver faim, car tu n'en as laissi mie,<br/>
Cats sou'entre t&eacute; n&eacute; f'raient pon longue vie!...<br/>
<br/>
Et vl'&agrave; comme not' George resti ov' l'estoumma fliat,<br/>
Au pr&egrave;s sa visite &agrave; not' tante Jeann'ton,<br/>
Un mio par la faute d&eacute; un vilain m&acirc;le cat<br/>
<i>Et peut-&ecirc;tre ben &eacute;tout d&eacute; la chenne &agrave; Suzon!!!<br/>
</i><br/>
A tout histoire y'&agrave; tr&eacute;jous morale,<br/>
 &quot;Gar&ccedil;on, s'y tu'as faim, tan fricot avale,<br/>
&quot;(Et ne fait pon la carre &agrave; ta couaousinne)<br/>
&quot;Quand m&ecirc;me t'chi s'rait caud<br/>
&quot;M&ecirc;fiet&eacute; d&eacute; Minaud,<br/>
&quot;Y peut tr&eacute;jous ben s&eacute; rigaler d&eacute; vermine!&quot;<br/>
<br/>
<i><a href="picot.html">J.D.R.</a></i><br/>

</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="fricot2.html">Tchi bouan fricot!</a><p>
<li><a href="fricot1.html">Tchi bouan fricot</a><p>
<li><a href="tonmatesstchies.html">Tchi bou&ocirc;n fricot!</a><p>
<li><a href="fricot3.html">La preuve du pod&icirc;n</a><p>
<li><a href="lapin.html">Un Fameux Lapin</a><p>
<li><a href="pate_lapin.html">Un p&acirc;t&eacute; d'lap&icirc;n</a><p>

<li><a href="embarras2.html">M'n Embarras</a><p>
<li><a href="10lapins.html">Un Dg&egrave;rn&eacute;siais acatit dgiex lap&icirc;ns</a><p>
<li><a href="pmboutelle.html">Merrienne et sa boutelle</a><p>
<li><a href="pmlapins.html">Merrienne et les lapins</a><p>
<li><a href="kaiser.html">Le Souper Du Kaiser</a><p>
<li><a href="ditons_mangi.html">Tchiques ditons entouor l&eacute; mangi</a><p>
<li><a href="mangidescats.html">Mangi des cats?</a><p>
<li><a href="gdfventre.html">Ch'est l'ventre tchi sou&ocirc;tcheint l'dos!</a><p>

<li><a href="gdfpaisaufou.html">Aim'-ous les pais au fou?</a><p>
<li><a href="pmpork.html">Ph'lip tries to get some pork</a><p>
<li><a href="poddin.html">L'Boeu et l'Poddin!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/etuivee.html by HTTrack Website Copier/3.x [XR&CO'2014], Tue, 15 Jul 2025 14:04:03 GMT -->
</HTML>
