<HTML>

<!-- Mirrored from members.societe-jersiaise.org/geraint/jerriais/neucheslaiesse.html by HTTrack Website Copier/3.x [XR&CO'2014], Tue, 15 Jul 2025 13:59:04 GMT -->
<HEAD>
<TITLE>Les Neuches de La&iuml;esse</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Neuches de La&iuml;esse</h2></font></center><p>

Quand j'eumes d&eacute;cid&eacute; qu'les neuches s'saient pour l&eacute; tchinse Octobre, j'l&eacute; f&icirc;mes assav&eacute; a tuos nos anmins et pathents a seule fin d'lus dounn&eacute; l'temps d'pr&eacute;path&eacute; les pr&eacute;sents, car, comme Bella m'l&eacute; fit r'm&eacute;rtchi, ch'est la mode achteu d'hall&eacute; sus l'monde autant qu'nou peu. Nou t&acirc;che achteu d'faithe, autant qu'p&ocirc;ssibye, meubi&eacute; sa maison par le public, et quand eunne fille peut faithe m&eacute;tt' sus l'Post eunne longue liste d&eacute; pr&eacute;sents utils ou ni&egrave;sibles, ou n'manque pon, pour faithe anglyi d&eacute; d&egrave;spi&eacute; les aut' filles du v&acirc;isinn&eacute; tchi n'ont pon oquo peu d&egrave;shoutchi eun houmme. Quemman, s'fit Bella, j'ai counnu eunne fille, eunne pathente a m&eacute;, tch'emplyit eunne colonne-et-d'mie du Post ov sa liste d&eacute; pr&eacute;sents: Y'av&eacute; jusqu'a des pr&eacute;sents la d'sus tchi y'avaient 'tai dounnes des ann&eacute;es d'vant  ou'l les mettait tout d'm&ecirc;me pour faithe craithe.<br/>
<br/>
Y'av&eacute; d&egrave;sja longtemps qu'Sophie travaillait a san trouss&eacute;. Ou'l a du linge, notre belle-fille. N'en v'chin eun app&eacute;rchu pour que nou sache qu'man fils a eunne femme d&eacute; moyen.<br/>
<br/>
-Douze douzaines et sept qu'm&icirc;nzes.<br/>
-Vingt-tr&egrave;s pathes de dr&acirc;zes brod&eacute;es sus toutes les cuotuthes.<br/>
-Tr&egrave;s bindgies d'cauches.<br/>
-Des cotillions d'fliannet plein eunne armouethe.<br/>
-Chinq muochets d'pouchette brod&eacute;es &agrave; la carre.<br/>
-Quarante-sept antchies d'ouothillyi.<br/>
-Chent septante tr&egrave;s serviettes. <br/>
-Un essuie-mains.<br/>
-Un doublyi en damas sans compt&eacute; chinq liets d'plieummes et deux trav'seins en crin. Et du meubye coumme s'ou'l 'tai la fille d'un marchand d'tch&eacute;rbon. San p&eacute;p&eacute;e a yeu, j'ai oui, a faithe eunne obligation pour l&eacute; meuby&eacute;; ch'est pon qui sait &agrave; cour d&eacute; sous, mais y'n'voulait pon, justeman dans chu temps l&agrave;, vendre ses fonds Espagnots. Comprenn'ous? <br/>
<br/>
Huit jours d'vant les neuches, Bella vint nos &acirc;idji &agrave; pr&eacute;path&eacute; l'parleux et pour dounn&eacute; tchiqu derni&eacute; lessons a san cuosin. J'ouvrimes toute grande la tably' a panniaux pour &egrave;stall&eacute; les presents. Lai&euml;sse &egrave;scrivit au Post qui n'avaient qu'a v'n&eacute; mais y n'vintes pon. Y trouvites qu&eacute; ch'tai trop loin, faut cr&eacute;the. N&eacute; v'chin tchiqu'un des pr&eacute;sents:<br/>
<br/>
-Un pot a p'tun.<br/>
-Un Chucri en argent.<br/>
-Un Cout&eacute; a pain a manche d'iviethe.<br/>
-Les Lou&eacute;es d'Jerri par Falle.<br/>
-Unne bou&euml;te a travas doubli&eacute;e d'pluche.<br/>
-Un Bathi a bistchuit.<br/>
-Eunne pathe d&eacute; S'cateurs.<br/>
-Un Bathi a bistchuit.<br/>
-Siex Tchulliers &agrave; th&eacute; en plated.<br/>
-Eunne R&acirc;pe a canelle.<br/>
-Eunne assiette a frommage.<br/>
-L'Histou&egrave;the de la R&eacute;volution Fran&ccedil;aise de 1171.<br/>
-Eunne Brioche en argent pour mangi des poummes.<br/>
-Eunne P&egrave;vriethe.<br/>
-Un halle-doque.<br/>
-Les Sermons de Talmage.<br/>
-Eunne pott&eacute;e d'ni&egrave;r-beurre.<br/>
-Des Photographies d&eacute; Suisse.<br/>
-Eunne trape a Suothie.<br/>
-Un Bathi a bistchuit.<br/>
-Un Dictionnaithe Italien.<br/>
-Un Crochet-hook.<br/>
-Eunne Ruolette a p&acirc;te.<br/>
-Un Bathi a bistchuit.<br/>
-Siex g&acirc;ches d&eacute; Bliatchin.<br/>
-Eunne Ruolette a p&acirc;te.<br/>
-Tr&egrave;s R&acirc;tiaux a lanchon.<br/>
etc., etc. etc.<br/>
<br/>
A m'zuthe qu&eacute; l'jour des neuches appr&eacute;chent, Lai&euml;sse m&eacute; sembliait n&eacute;rveux et pas a s'n'aise. J'en pasli a Nancy et ou m'di qu&eacute; j'e'n'tai rin. Qu&eacute; ch'tai pon &egrave;strange si ch't&egrave;sfant 'tai un mio &egrave;smu du grand pas qui s'n'allait engamb&eacute;  qu&eacute; m&eacute; m&ecirc;me, tchinze jours d'van nos neuches, j'avais l'air d'un Pitho tch'&eacute;tait avall&eacute; tr&egrave;s livres d&eacute; cliou; et qu'avec le temps et d'la buonne volontai et l'aide d&eacute; Sophie v'la tch'y s'passait.<br/>
<br/>
Il av&eacute; 'tai d&eacute;cid&eacute; qu'les neuches s&eacute; f'thaient trantchillement a l'Eglyise d'la paraisse a Sophie et qu&eacute; j'n'invit'taimes pon for d&eacute; monde. Les tuos pr&egrave;s pathents seulement et deux-tr&egrave;s jeunnes gens et jeunnes filles pour ornement. Bella fut Brides-maid ch'la va sans dithe, et ch'fut 'Douar Legris qui fut preummi gar&ccedil;on d'hounneu, et tandis qu'j'y sis j'peux bein dithe qu&eacute; j'n&eacute; s'rais pon ravi qu&eacute; v'la qui s'sa eunn autre couply pour pus tar. Chutte chi&egrave;th Bella, j'la manqu'thai hardi  ou'l &egrave;st si compliaisante.<br/>
<br/>
J'avais qu'mand&eacute; tr&egrave;s carosses siex Griggri et l'jour des neuches, un Sam'di, les carosses f&ucirc;thes siex l's'uns et l's'autres cherchi les invit&eacute;es coumme nou fait pour eunn enterrement, et j'nos trouv&icirc;mes tous siex les Brache dans les neuf heuthes du matin. Quand Sophie eut fini d'mette san fro d'satin, aidjie par Bella, et ses gants bliancs d&eacute; d'siex la cuosine Grosd&eacute;  j'vos r'quemande chutte boutique la pour des gants, des piennes a g'veux et des g&eacute;lesses  nos gens cryithes a Lai&egrave;sse tch'&eacute;tait oquo a haut. Coumme y n'dessendait pon Bella fut vais tch&egrave;s qu'y'avait. Ch'tait la boutoni&egrave;the d'sa d'j&egrave;nne de papi tch'avait tryilli. Bella, pour avanchi, print eunne adjulle et l'y cuossit a sa qu'minze, et y fut en l'heu pr&egrave;t. Ch'est pon pour l&eacute; vant&eacute; mais Lai&euml;sse, ov sa dj&egrave;nne de papi en blianche qu&eacute;minze  pourvu qui reste assis a cause d&eacute; sa gambe  nou's a veu p&icirc;&egrave;the. Pus d'eunne fais j'ai veu des villaises s'd'&egrave;stuonn&eacute; a l&eacute; r'gard&eacute; quand y d'valait d'sus la 'bus d&eacute; St. Ou, les jours qu'il allait en ville s'faithe copp&eacute; les g'veux.<br/>
<br/>
A onze heuthes j'taimes a l'Eglyise et dem-yeuthe &ocirc;pr&egrave;s j'embrachi Sophie en lis disant J't&eacute; souhaitte jou&eacute;e, ma fille, t&eacute; v'la ach'teu d'la famille. Le chi&egrave;the &egrave;sfant plieuthait d'jou&eacute;e d'&egrave;tre eunne Bilo, chose seuthe, et Lai&euml;sse tait &egrave;svanni sus l'&egrave;spaule &agrave; sa cuosinne. Quand tout l'monde eut embr&eacute;chi et rembr&eacute;chi la mathi&eacute;e et les brides-maid (Lai&euml;sse 'tai hor payi l'Lecteu) j'rembertchinmes en carosse et, cache pour la porte Inf&eacute;. J'minmes Lai&euml;sse et sa femme tuos fins seurs dans eunne v&eacute;tuthe freumm&eacute;e pour qui s'accuotumisse, et en l'euthe nos v'la arriv&eacute;s. Nancy  oul av&eacute; rest&eacute; a la maison suogni l'fricot  nos r'chut a bras ouverts, et quand j'eu payi les cabs et fait b&egrave;the l&eacute;s cabmans a la sant&eacute; d'la mathi&eacute;e, j'nos minmes a tabye.<br/>
<br/>
Coumme j'crai bein qu'la puspart d&eacute; vous ont 'tai a eun r'pas d'neuches d'vant anniet, ch'est pon la peine qu&eacute; j'vos p&acirc;le du n&ocirc;tre. Tuos les r'pas d'neuches s&eacute; r'semblient pus ou mains. L&eacute; n&ocirc;tre n&eacute; fut pon pi&egrave;the qu'un autre. Y'avait tout pien a mangi et a b&egrave;the pour tous et quand vint l'd&egrave;ssert j'nos minmes a b&egrave;the du vin  du Port a trente-si&egrave;x sous l'pot  en proposant des sant&eacute;es. Ch'la va sans dithe que la preumi&eacute; sant&eacute; fut la sienne d&eacute; la mathi&eacute;e. Ch'fut m&eacute; qui la prop&ocirc;si, coumme d&eacute; juste, et j'dis qu&eacute; j'&eacute;sp&eacute;thais bein qu'ou s'accuotumthai a Lai&euml;sse et, qu'pus tard, la famille des Bilos, etc.<br/>
<br/>
L'preumi gar&ccedil;on d'honneu prop&ocirc;si la sant&eacute; de Lai&euml;sse. La sant&eacute; qu'j'ai a vos prop&ocirc;s&eacute;, qui dit, en est yeunne qu&eacute;... enfin y s'en halli pas tan pi&egrave;the. Y dit qu&eacute; quou&eacute;que Lai&euml;sse avait 'tai 'rfus&eacute; pour la milice &agrave; cause d&eacute; s'n'yi et d'sa gambe, ch'qui restai &eacute;tait du solide, et qu'n'y'avait pon par d&eacute;vant li pour r&acirc;tl&eacute; du fain ou &egrave;scall&eacute; des pais-d'mai. Sophie plieuthait d'jou&eacute;e en &egrave;scoutant les louanges de s'n'houmme et Bella fut oblyjie d'lis tapp&eacute; sus l'dos ov eunne tchullyi pour la r'mettre. Lai&euml;sse n'dit pon grand'chose. Y r'gardait Sophie tendrement d'temps a autre, ov san buon yi, - l'autre est bouchi coumme ou savez  mais nou viyait bein &egrave;tre &egrave;smu; ch'tai la preummi&eacute; fais qu'il allait a neuches sus san compte et pis, j'lai seu opr&egrave;s, ses bottes neuves l'pinchaient terribly&eacute;ment.<br/>
<br/>
Enfin, nou n'peut pon r&eacute;st&eacute; toute eunne arlev&eacute;e a tabl', don', quand tout fut manji ou &agrave; peu pr&egrave;s, les gens d'la neuche s'en f&ucirc;tes si&egrave;s yeux et nos v'la tuos-seurs. La&iuml;esse scoddi ben vite a haut &ocirc;t&eacute; ses bottes et Sophie &ocirc;ti sa robe d&eacute; neuche pour aidji a r'path&eacute;, Bella et les Bridesmaid f&ucirc;tes examin&eacute; les pr&eacute;sents dans la buonne chambre, et m&eacute; j'men fut dans l&eacute; p'tit parleux feumm&eacute; eunne pipe et cartchull&eacute; comben l'mariage s'n'allait m'cu&ocirc;t&eacute;. J'en t'ais pr&egrave;s d'la fin quand ne v'la La&iuml;esse tchi rentre. Il avait l'air p&egrave;ineux, man fils, et coumme g&egrave;n&eacute; dans sa d&eacute;marche. Y s'mint &agrave; toutre et a &egrave;scoppi  ch'est sa monni&egrave;the quand il est g&egrave;n&eacute;  j'viyais ben qui n'savait pon trop par tchi bu qu'menchi. Enfin y n'savait pon trop par tchi bu qu'menchi. Enfin y s'd&eacute;cidit: Quand tu t'mathyi, p&eacute;p&eacute;e, tch&egrave;s qu'ou f&icirc;tes quand vint l's&eacute;. <br/>
<br/>
Ma f&eacute;, tch&egrave;s qu&eacute; j'f&icirc;mes; j'm'en souvins coumme si ch'tai avant hier. Quant vint l's&eacute;, toute la neuche s'en fut dans la grange et d'dansimes a d&egrave;sfonc&eacute; l'plianchais. Amice Hue avait sans violon, Sam Tardiv&eacute; s'n'alli cherchi un tambour &agrave; l'arsenal. L&eacute; grand Charles Cann&eacute; fit d'san mus ov eunne cl&eacute;rinette tch'avait perdu eunne partie d'ses cli&eacute;s  j'bouchimes les creux ov d'la mie d'pain  et j'sautimes en haut eunne partie d'la niet. D'viers eunne heuthe, ta grand m&egrave;the emmni Nancy, ta m&eacute;mm&eacute;e, et j'resti d'v&icirc;s&eacute; ov Flip Hacheballe, tu s&eacute; ben? s'n'onclye mathyi en deuxi&egrave;me neuche la belle-fille de la tante a notre cuosin David qui fut pendu pour av&eacute; &egrave;scoppi sus la carosse du Baillyi d'chu temps l&agrave;. J'resti d'v&icirc;s&eacute; avec li en buvant ch'qui restai d'cidre dans la jougue.<br/>
<br/>
Et pis apr&egrave;s, s'fait Lai&euml;sse.<br/>
<br/>
Et ben quand n'yeut pus rin dans la jougue j'la d'pichi sus la t&ecirc;te a Flip tchi voulait qu'menchi a chant&eacute;: Malbro s'en va t'en dj&egrave;rre, et j'ramonti a haut.<br/>
<br/>
Oui, p&eacute;p&eacute;e, tu ramonti a haut. Et pis apr&egrave;s?<br/>
<br/>
Et ben, mais, quand j'fut a h&ocirc;t, j'toussotti d'vant qu'd'entr&eacute;, et en ouvrant la porte d'la buonne chambre j'dis: Y'a ti du monde! coumme n'ou s'a amor d&eacute; faithe quand nou entre tchique bor pour ne pon faithe tr&eacute;ssaut&eacute; les gens. Ta memm&eacute;e dormait ou faisait sembliant car ou n'tressauti pon  et j&eacute; r'freummi la porte bin duochement pour n&eacute; pon lis tuonn&eacute; les sens.<br/>
<br/>
Oui p&eacute;p&eacute;e, tu freummi la porte, s'fait Lai&euml;sse, et pis apr&egrave;s?<br/>
<br/>
Et bin, apr&egrave;s, coumme ta memm&eacute;e n'souffliait mot je qu'menchi a m'd&egrave;shabillyi, quand j'mapp&eacute;rchu qu&eacute; chqu'&eacute;thait deu &ecirc;tre suos l'liet n'y'&eacute;tait pon, ch&egrave;s tan tchi j'dis a ta memm&eacute;e tchi n'buogait pas pus qu'un p'tit &egrave;sfant:<br/>
<br/>
Extchusez si j'vos laisse deux minutes, j'ai oubli&eacute; d'mettre le 'catch' a la f'n&egrave;tre d'la boulanguethie; j'ramonttai en l'heuthe  et j&eacute; d'valli. En rentrant, l'vent souffli ma voeue et j'ramonti les d'gr&egrave;s a t&acirc;tons. J'navais qu'm&egrave;s braies, j'tais nueus pis, j'gr&eacute;nottais d'fr&eacute;t et pas moyen d'trouv&eacute; chu fichu li&eacute;t. J'grounnais tout seu en t&acirc;tant partout; j'm&eacute; butti contre un ouachstan, j'mins man pi sus un cliou, j'm&egrave;treulli dans l'aithe sus un muochin d'cottillons, j'm&eacute; trouvi l'nez dan eunne armou&egrave;the, et j&eacute; qu'menchais a faithe des &quot;demmet-all quand eunne p'tite vou&eacute;e pimparde fit: hem! hem! J'vithi d'bor au coup et dan mins d'eunne d&eacute;mi&eacute;-minute j'fut enfin dan chu benin liet.<br/>
<br/>
La d'sus Lai&euml;sse s'en fut, et j'lai seu d'pis, y s'en fut &egrave;sprouv&eacute; a hall&eacute; les vers du nez a sa m&eacute;mm&eacute;e, mais on n'y'en dit pon ben long. Y s'mint a lis d'mand&eacute; tch&egrave;s qu'&eacute;tait la mode, pour les niets d'neuches de san temps. Lai&euml;sse, qu'ou lis dit, pour des choses coumme cheunna, n'y a pon d'mode. Quand ou s'sez ensembye, b&eacute;t&ocirc;t, Sophie et t&eacute;, ch'est a vous a faithe d'vot' mus pour vos entr'comprendre. J'nai pon aut'chose a t'dithe: tan p&eacute;p&eacute;e s'comporti, chutte s&eacute;th&eacute;e la coumme un principa d'p&acirc;raisse et j'n'eut qu'a m&eacute; louangi d'li.<br/>
<br/>
<div align="center">&#8230;&#8230;&#8230;&#8230;&#8230;&#8230;&#8230;&#8230;&#8230;..</div><br/>
<br/>
N&eacute; v'la achteu tchinze jours qu'nos &egrave;sfants son mathi&egrave;s et ch'est pliaisi d'les entendre faithe coucouroue quand y craient qu'n'oun'n ou&eacute; pon. A Nou&eacute; j'lus laissons l'm&eacute;nage. J'os n'allons, ma femme et m&eacute;, d'meuth&eacute; en ville, dans un p'tit Kett&eacute;ge au Havre des Pas pour &ecirc;tre d'amain an cas qu'il arriv'thai tchiq'chose au Greffi d'la Cour ou l'Inspecteurs des Marchiers. Car n'ou m'a fait sav&eacute; qu&eacute; j'sis a ben pr&egrave;s seux d'eune chance si y'un d'yeux v'n&eacute; malheutheusement a s'nall&eacute;  y n'ont pon l'air ben sollide ni l'un l'autre  j'cr&eacute; qui f'thaient ben d's&eacute; r'tith&eacute; d's'affaithe coumme monsieur l'Ballyi. En attendant, j'ithai bassiott&eacute; quand la m&eacute; s'adounna; et n'ou m'dounne en avis d&eacute; m'mettre du Club des Officiers d&eacute; Beresford Street, tchi s&eacute;thaient assez contents, j&eacute; oui, d'av&eacute; un Chantnyi parmi yeux tchi s&eacute;thai jou&eacute; a all-four. Nancy s'cauftha &agrave; la f'n&ecirc;tre les jours qu'y&eacute;tha du Solet en r'gryiant des cauches, et Bella a promins d&eacute; v'n&eacute;, les s&eacute;th&eacute;es d'cli&eacute; d'leunne, nos t'n&eacute; compagnie et montr&eacute; a Nancy a tchuithe des trippes a la mode d&eacute; Caen et faithe des merveilles sans beurre.<br/>
<br/>
<i><a href="brambilo.html">BRAM BILO, Esq</a>.,</i><br/>
<i>ex-Chantnyi.</i><br/>
<br/>
J'soummes a j&eacute; n's&eacute; si j&eacute; s'sa un b&eacute;r ou un r&eacute;veille-matin qu&eacute; j'lus dounnons pour lus Nou&eacute;.<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="laiesseengagi.html">Laiesse est engagi</a><p>
<li><a href="panpheque1.html">Laiesse est un panph&egrave;que</a><p>
<li><a href="brambilo1897.html">Eune Lettre d&eacute; Bram Bilo</a><p>
<li><a href="mathiage.html">L'amour et l'mathiage en J&egrave;rriais</a><p>
<li><a href="tomavry.html">L'Engagement &agrave; Tom Avry</a> <p>
<li><a href="mathious.html">Mathi'-ous, Garcons, Mathi'-ous</a><p>
<li><a href="painvalentines.html">Who sent those Valentines to Lonore?</a><p>
<li><a href="pmcourting.html">Courting Days</a><p>
<li><a href="painscheming.html">A Scheming Mother's Little Plot</a><p>
<li><a href="sornettes2.html">I' s'trouv'tha!</a><p>
<li><a href="jemtrouvi.html">Coumme je m'trouvi!</a><p>
<li><a href="faitlamour.html">Chaque jour &agrave; son tour, Tout l'monde fait l'amour</a><p>
<li><a href="pmpeace2.html">Peace and Quiet in the Home</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/neucheslaiesse.html by HTTrack Website Copier/3.x [XR&CO'2014], Tue, 15 Jul 2025 13:59:04 GMT -->
</HTML>

