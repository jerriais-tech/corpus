<HTML>
<HEAD>
<TITLE>Une rude niet au Portinf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Une rude niet au Portinf&eacute;</h2>
La Merrienne sus l'plianchais</font></center><p>

<i><font size="-1">Au Portinf&eacute;,<br/>
Vendredi matin.<br/></font></i>
<br/>
Moussieu l'Editeu,<br/>
<br/>
Mais, tchi temps! Hier, le Jour de l'An, l&eacute; sol&eacute; brillait comme au mais d'<a href="avri_mais.html">Avri</a>, et la Merrienne me dit que dans san gardin tout poussait. Les p'tits ouaisiaux chantaient &agrave; l&ucirc;s c&acirc;ss&eacute; la gorge, et j'vit deux rouogegorges tchi 'taient &agrave; s'entre faithe la c&acirc;rre. Mais agniet tout est changi.<br/>
<br/>
Pour vos dithe, la Merrienne et m&eacute; j'avions yeu un mio d'brit en soupant, et quand j'ramont&icirc;mes pour nos couochi, j'vit bein vite qu'ou 'tait ocquo roupilleuse. Ou m'dou&ocirc;nit l'dos, et s'mint aussi pr&egrave;s du bord du liet comme ou pouvait. Dans les trais heuthes et d'mie il est v'nu une bouff&eacute;e d'vent tch'a ch&acirc;tchit la maison, &eacute;pis p&ucirc;s tard est v'nu chu tremblyement d't&ecirc;rre tch'a fliantchi la bouonnefemme tout san long s&ucirc;s l'plianchais. Ou s'est minse &agrave; faithe des brais, et, Moussieu, jamais ou n'craithais la djobbe que j'ai yeu &agrave; la r'm&eacute;ttre au liet. Vl&agrave; tchi y'apprendra, la vieille t&eacute;toigne, de s'&ecirc;loigni d'san bouonhomme quand j'allons nos couochi. J'veins justement d'l'y port&eacute; une t&acirc;sse de tais, et ou s'pliains ocquo, mais j'peux vais qu'ou n'a pas yeu grand ma. Et don, j'ai d&eacute;cid&eacute; d'vos &ecirc;crithe de bouonne heuthe, pour av&eacute; tchiquechose &agrave; faithe, car y n'fait pas d'temps d's'en all&eacute; d'hors. Il est vrai que j'pou&ocirc;rrais all&eacute; traithe, mais une heuthe de p&ucirc;s ou d'mains ne f'tha pas grand' diff&eacute;thence &agrave; la quantit&eacute; d'lait tchi portent dans l&ucirc;s mins&eacute;thablyes pi&eacute;chots.<br/>
<br/>
P&acirc;slant d'autre chose:- les <a href="etats.html">Etats</a> s'en vont b&eacute;t&ocirc;t si&eacute;gi (je crais qu'ch'est Mardi l'treize) et j'ai veu la list d'suj&eacute;ts tch'ils &eacute;thont &agrave; consid&eacute;th&eacute; d'vant proc&eacute;d&eacute; p&ucirc;s long. Y'en a dans les deux douzaines de chais projets, et l'preumyi ch'est l'sien que notre D&eacute;put&eacute;, le Majeur de Gruchy, pr&eacute;sentit en chinquante-chinq pour la r&eacute;orgagnis&acirc;tion d'la Milice. Y fut louogi au Gr&eacute;ffe, et le v'l&agrave; tchin r'veint, mais de n'crais pas qu'la Chambre p&eacute;rdra hardi d'temps &agrave; l'distchut&eacute;. Dans l'restant y'en a de toutes les sortes, et ch'est p&ucirc;s qu'probablye que l'preumi&eacute; mais p&acirc;ss'sa avec pr&egrave;sque rain d'fait, accordant &agrave; la cou&ocirc;tume usue&eacute;lle chais jours. Nous entend d&ecirc;j&agrave; que plusieurs membres d'Campagne ont d&eacute;cid&eacute; d'&ecirc;tre extch&ucirc;s&eacute;s &agrave; cause de maladie au mains une fais la s'maine. Y disent tch'y sont m&ucirc;s siez yeux &agrave; faithe du travas utile qu'a dormi &egrave;s Etats, et quant &agrave; m&eacute;, Moussieu, je n'les bliaume pas.<br/>
<br/>
J'avais d&eacute;cid&eacute; d'pliant&eacute; ma bordeuse de raide bouonne heuthe ch't'ann&eacute;e, et pour bein dithe il est grand temps d'm&eacute;ttre mes patates en t&ecirc;rre, car les g&eacute;rmes sont b&eacute;tot un pid d'long, et ils allouognent ocquo touos les jours.<br/>
<br/>
La Merrienne dit qu'ch'est d'ma faute et que j'&eacute;thais deu les laissi p&ucirc;s &agrave; l'air, et oulle ajou&ocirc;te que dans p'tit d'temps j'allons av&eacute; d'la n&eacute; et d'la g'l&eacute;e &agrave; pi&ecirc;rre-fendre. quand j'l'y d'mande, la vieille pihanne, tch&egrave;squ'y y'a dit chonna, ou raipond qu'ch'est c&eacute;rtain car les taupes ne bouogent pas dans l'gardin, mais s'enfouaissent de p&ucirc;s en p&ucirc;s dans l&ucirc;s nids. Je n'g&acirc;gne rain d'l'y dithe qu'ou n'est qu'une vieille imb&eacute;cile. Tout ch'qu'ou raipond ch'est: &quot;eh bein, man Ph'lip, tu v&ecirc;rras&quot;. Tch&egrave;squ'ous en dites vous, Moussieu?<br/>
<br/>
P&acirc;slant d'patates, par chein qu'j'en ouai, le proj&eacute;t du S&eacute;nateur Gaudin n's'en va pas r&eacute;ussi. ch'est dr&ocirc;le ass&eacute;z, mais la pliupart de nos f&eacute;rmiers pathaissent ocquo pr&eacute;f&eacute;th&eacute; le vier syst&egrave;me du bridge tch'en a ruin&eacute; tant &agrave; chein que l'Sieur Gaudin propose. Ils ont peux de tchai d'la cast'rolle dans l'feu, mais je s'y p&eacute;rsud&eacute; que m&ecirc;me si ch'n'est pas ch't'ann&eacute;e, y y'&eacute;tha b&eacute;t&ocirc;t un change. Y y'a trop d'comp&eacute;tition d'nos jours pour tachi d'vendre nos patates comme nos p&egrave;thes les vendaient y'a sou&euml;sante ans et p&ucirc;s.<br/>
<br/>
Mais, savous-bein, Moussieu, je qu'menche a av&eacute; r'gr&eacute;t qu'j'ai vendu mes bricolis. d&eacute;pis l'jour que j'fit marchi, y s'en sont v'n&ucirc;s si bein que j'vais ach'teu que j'&eacute;thais fait m&ucirc;s d'les gard&eacute;. Ch'est fichant, et la Merrienne n'amende pas les choses quand ou m'dit, une douzaine de fais par jour, que j'fit une b&ecirc;tise, et qu'ou n'sait vraiement pas tch&egrave;squ'y ya donn&eacute; un homme avec si p'tit d'bouonsens. J'ai s'y tent&eacute; tchiquefais d'la capuchi s&ucirc;s l'haut d'la t&ecirc;te avec un choutch&eacute;t, mais, apr&egrave;s tout, s'oulle a ses d'fauts, la bouonnefemme, ou peut vos pr&eacute;path&eacute; un bouon r'pas quand nous a faim, et pour &ecirc;tuiv&eacute; un lapin sauvage y n'y'a pas sa sup&eacute;rieure dans tout l'Portinf&eacute;. Et chonna, Moussieu, ch'est hardi, car un homme tch'aime sa mangeaille comme m&eacute; a bein d'la chance d'av&eacute; une femme tch'y peut l'satisfaithe, pas un jour ou d'm&ecirc;me mais tout le long d'l'ann&eacute;e.<br/>
<br/>
J'l'entende tch'y crie, Moussieu, et y faut qu'j'aille vais s'ou voudrait b&eacute;t&ocirc;t se l'v&eacute;. Mais, sans doute, y faudra que j'l'y porte ocquo une t&acirc;sse de tais. A b&eacute;t&ocirc;t.<br/>
<br/>
<i><a href="lebrocq.html">Ph'lip</a></i><br/>
3/1/1959<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="geovoc.html">La g&eacute;ographie en J&egrave;rriais</a><p>
<li><a href="pmmouoillituthe.html">D'la mouoillituthe au Portinf&eacute;</a><p>

<li><a href="cahouain_quake.html">Ch'&eacute;st des tremblyements d'terre!</a><p>
<li><a href="niet.html">La Niet</a><p>
<li><a href="niet_blok.html">La niet, la rue, la veue, l'apotiqu'sie</a><p>
<li><a href="niet_blok2.html">Par eune blianche niet, la leune veint rousse</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

