<HTML>

<!-- Mirrored from members.societe-jersiaise.org/geraint/jerriais/crismannier.html by HTTrack Website Copier/3.x [XR&CO'2014], Tue, 15 Jul 2025 13:44:28 GMT -->
<HEAD>
<TITLE>Les Cris des Vi&egrave;r' Manni&egrave;r'</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Cris des Vi&egrave;r' Manni&egrave;r'</h2></font></center><p>

A tou&ocirc;s les che&icirc;ns tyi li&eacute;zont ch'ty-en suit, j'souhaitte tout bonheur et prosp&eacute;zit&eacute;. Salut!<br/>
<br/>
J'vos ai d&ecirc;j&agrave; dit d'vant, j'crai, que l'temps pass&egrave; - h&eacute;l&acirc;s! tyi n'est p&ucirc;s, n'ou z-allait &agrave; la veille dans l'hiv&eacute;. Bon! o&ugrave; m'comprenn&egrave;z! Eh bein, don! j'f&ucirc;mmes, m&eacute; et ma p'tite hardelle - j't&icirc;mmes pas ocouo mazi&egrave;s - d'm&acirc;nd&egrave;s d'all&eacute; pass&eacute; notre s&eacute;z&egrave;e, un M&ecirc;cr&eacute;di au s&eacute;, si&egrave;z l'cou&ocirc;sin Henri, o&ugrave;-est tyi d'vait y-av&eacute; un mouoch&eacute; d'monde - la p&ucirc;s grand partie d'jannes couplles, comme nous, et tyiques anci&egrave;ns et l&ucirc;s anci&egrave;nnes, pour, comme n'ou dit, bailli du pity&egrave;t &agrave; la compagnie.<br/>
<br/>
Et il en fut ainchin, pard&icirc;ngue! car, boustre! la s&eacute;z&egrave;e v'nue, j'tions pas me&icirc;ns de siex jannes couplles et tre&icirc;s vi&egrave;r' cor', ty-avaient am'n&egrave; l&ucirc;s bouannes-fammes ov'iae&ucirc;x. A-ch't'heu, m's-anm&icirc;ns, compt&egrave;z: 6 erdoubl&egrave;s, v'l&agrave; tyi fait bein douze, est-che pas? Et doublle 3, ch'est six. Douze et 6 font 18. J'tion' alor' di&egrave;x-huit, sans compt&eacute; l'cou&ocirc;sin Henri et sa famme. En tout unne vingtainne tout rond, comme ou' viy&icirc;z.<br/>
<br/>
J'vos d&ecirc;nombrezai pas tout chein tyi s'p&acirc;ssi: chansons chant&egrave;es &agrave; goule d&ecirc;machonn&egrave;e; d'vin&acirc;les, <i>&egrave;tte c&eacute;cra, &egrave;tte c&eacute;cra</i>! Opr&egrave;s chouna, n'ou z'en v&icirc;nt &egrave;s contes d&eacute; r'v&eacute;nants. Ch'tait &agrave;-ch't'heu l'tou' des vi&egrave;r', dia!<br/>
<br/>
Iun d'ch&egrave;s pou&ocirc;r' vi&egrave;r' hampions avait vei la bi&acirc;nche Biche, tyi marchait la coue d'vant; l'ao&ucirc;tre avait veu l'Homme sans t&ecirc;te s&ucirc;s s&eacute; z-&ecirc;pao&ucirc;les; mais tyi la portait sou&ocirc;s s&acirc;n brs, et &acirc;nfin, l'tr&ecirc;zi&eacute;me avait ou&iuml; les <a href="rvenants.html">cris des S&egrave;rtyais</a>, unne ni&egrave;t, j&eacute; n'sait iou, en r'v&eacute;nant du bat&eacute;.<br/>
<br/>
I' n'y-avait p&ucirc;s que l'cou&ocirc;sin Henri. I' s'mint &agrave; nos r'gard&eacute; et nos dit, s'nos d&icirc;t-i', en ritonnant: &quot;J'pense bein qu'o&ugrave; vos z-attend&egrave;z qu&eacute; j'vos z-en diche un b&eacute;ty&egrave;t &agrave; man tou'. Eh bein&quot; l'va&icirc;sin Matyeu nos a p&acirc;sl&egrave; des cris des S&egrave;rtya&icirc;s. M&eacute;, j&eacute; d'm&acirc;nde si y-a tyiqu'un d'la compagnie ty-ait jammais ou&iuml; les <i>Cris des Vi&egrave;r' Manni&egrave;r</i>?&quot;<br/>
<br/>
Ichin, touos, fammes et hommes et toute la pann'n&egrave;e, s'm&icirc;ndrent &agrave; cao&ucirc;vi l'z-ouoz&egrave;lles, et touos r&ecirc;ponnizrent que n&acirc;nnin.<br/>
<br/>
&quot;Et bein!&quot; s'f&icirc;t-i', j&eacute; l's'ai ou&iuml;s, m&eacute;, et bein ou&iuml;s! J'en fr&eacute;m&icirc;s ocouo au jour d'anni&egrave;t, m's-anm&icirc;ns, quand j'y pense. Ah! damme nan, i' n'y-a pas d'&acirc;ngi qu&eacute; j'oubllie chutte t&egrave;rriblle bord&egrave;e-l&agrave;. Y-a, pourtant, d&eacute;j&acirc; tyiques ann&egrave;es, d'p&icirc;s qu&eacute; j'tion pou occouo <i>mazi&egrave;s, Janneton qu'n&eacute; v'l&agrave; et m&eacute;</i>.<br/>
<br/>
Ch'tait comme chonnechin. J'avion' t&egrave; &icirc;nvit&egrave;s, Janneton et m&eacute;, &agrave; un parti d'neuches - les cheinnes du cou&ocirc;sin Flip Biguez&eacute; et d'Pa&ucirc;linne Frumin, sa s&egrave;rvante, ty' &eacute;tait native, nos d&icirc;t-alle, de Bastrinville, en France - unne belle hardelle, ma f&eacute;. Ch'nest pas &eacute;tonnant que' l'cou&ocirc;sin en ty&icirc;sse en amour! Ch&egrave;s biao&ucirc;x z-i&egrave;r' qu'oulle avait et pis chutte belle c&acirc;rae&ucirc;se! H&acirc;h, l&agrave;, l&agrave;! H&eacute;l&acirc;s! y-a longtemps tyi n'sont p&ucirc;s, ni l'un ni l'ao&ucirc;tre; i's'n'allizent tou&ocirc;s les dae&ucirc;x, sans la&icirc;ssi ni mousse ni mouss&egrave;tte. Ch'est les p'tits n'veur' et ni&egrave;ches de Flip, t'y'ont amend&eacute; d's&acirc;n butin - eh p&icirc;s, boustro! ch'est tyi y-en avait dy grattin par l&agrave;! Ch'tait d'ma&icirc;mme....<br/>
<br/>
N'eu z-avait ieu un famma&ucirc;x d&icirc;nn&eacute; et un capital soup&eacute;, autant qu'n'on pouait en stoff&eacute;. quand n'ou y-eut bein dans&eacute; et gigot&eacute;, n'ou s'rappityi tous pour ch&acirc;tyun si&egrave;z s&eacute;. - Janneton et m&eacute; - i'fao&ucirc;t qu&eacute; j'vos l'diche - j't&icirc;mmes seuls de note cannon - et fichtre! ou' n'en n-tait pas m&acirc;rrie, j'en s&icirc;s sae&ucirc;x! - (<i>Ichin, Janneton fit unne grimache en r'l&eacute;vant la t&ecirc;te et r&ecirc;ponnit bein s&egrave;quement:</i> &quot;Ni vous n'tout, dia!&quot;).<br/>
<br/>
Henri erpr&eacute;nant s&acirc;n br&eacute;viaize:- et j'avoin' un fi&egrave;r but &agrave; all&eacute;. Pour d&eacute; m&eacute;, i'm'fallait forvy&eacute;' m&acirc;n k'min d'un di&acirc;tre d&eacute; but, pour erc&ocirc;ndize ma hardelle si&egrave;z s&acirc;n p&eacute;ze - et n'ou n'p&egrave;rdit pas d'temps - ou' pouv&egrave;z bein l'pens&eacute;; car il 'tait d&eacute;j&agrave; s&ucirc;s l'matin. - Unne fe&icirc;s qu&eacute; j'l'eu ve&ucirc;e bein rad&eacute;e et qu&eacute; j'nos f&ucirc;mmes dit <i>&agrave; la pr&eacute;chaine</i>, comme ou' vos dout&egrave;z bein - s&ucirc;s l'pas d'sa porte - au clyiai d's'&ecirc;telles, j'fis un d'mi&eacute; tou' s&ucirc;s mes talons, comme n'ou dit en ses t&egrave;rmes, et paque! m&eacute; v'l&agrave; all&eacute; bou&acirc;n tra&icirc;n du c&ocirc;t&eacute; d'si&egrave;z nous.<br/>
<br/>
Au but d'unne vol&eacute;e - comme ou' sav&egrave;z bein, j'arrivi &agrave; la grand' route; mais j&eacute; n'la prins pas - j'la copi en biais et fili par les p'tites rues, pour raccourchi. Ou' sav&egrave;z bein si y-en a, d'la boua&icirc;zezie par l&agrave;. Eh bein! chutte niet-l&agrave;, n'ou n'y viyait l&egrave;rme &agrave; des bor', quo&eacute;que tyi e&ucirc;sse d&eacute; z'&ecirc;telles. N'ou n'y viyait pas p&ucirc;s qu'dans un vi&egrave;r' fou'.<br/>
<br/>
Don! pour vos dize, m&eacute; z-anm&icirc;ns, et j&eacute; n'sai pon ty-est qui faisait chonna, mais &agrave; m'suze que j'appr&eacute;chais du valon, j&eacute; m'sentais unne trimeu par tout l'cor'. Pourtant - ou' l'sav&egrave;z bein - j'n'ai jammais 't&egrave; des p&ucirc;s &ecirc;pae&ucirc;z&egrave;s. Mao&ucirc;gr&egrave; tout, ch'tait dans des moments comme tyi m'&eacute;zait tra&icirc;nn&eacute; un b&ocirc;ty&egrave;t d'ortyies avao&ucirc;t l'&eacute;pinne du dos!<br/>
<br/>
Anfin, j'arrivi dans le fond du valon, aupr&egrave;s l'vier' moulin-&agrave;-iao&ucirc; - ou' sav&egrave;z bein tous - l&agrave; iou qu'la boua&icirc;zezie est la p&ucirc;s &ecirc;pa&icirc;sse. Y-avait, j'm'en r'souve&icirc;ns, unne belle petite br&icirc;se de vents d'nor'-vou&ecirc;st. Quand j'fu' drait sou&ocirc;s l's'arbres, jou&icirc;yais l'vent tyi suffllait dans l'coup&eacute; des boua&icirc;s, unne si douoche musique - ch'tait comme ty-&eacute;zait jou&egrave; un air s&ucirc;s la finne corde d'un violon. V'l&agrave; tyi me v'nait d'd&ecirc;tre. Ah! m's'anm&icirc;ns, que ch'tait doux! - si doux, que j'm'en arr&ecirc;ti et en resti en &agrave; ext&acirc;se &agrave; &ecirc;cout&eacute;. H&eacute;l&acirc;s! si j'avais bein seu ty'est qui s'nall&eacute; v'nin, j'&eacute;zais bein vite fil&egrave;; car j'&eacute;zais fait bein m&ucirc;s, comme ou' z-all&egrave;z ve&icirc;s.<br/>
<br/>
Y-avait d&ecirc;j&agrave; tyique petit d'temps qu&eacute; j'tais l&agrave; pityi comme unne p&egrave;rque &agrave; &ecirc;cout&eacute; d'l'ouoz&egrave;lle d&ecirc;tre, quand n&eacute; v'l&agrave; qu'j'ou&iuml; d'la cheinne gao&ucirc;che, unne bein ao&ucirc;te sorte d'harmonie tyi m&eacute; v'nait comme du grand clios &agrave; gao&ucirc;che, en d'sus du valon - ch'tait des cris - mais des cris! - comme des tas d'p'tits &ecirc;fants qu'n'ou &eacute;zait t&egrave; &agrave; &ecirc;gorgi! V'l&agrave; tyi v'nait par bouff&egrave;es jusqu'&agrave; m&eacute; - si aigres, si piteur' que l'h&ocirc;reu' m'en pr&icirc;ns t&egrave;llement qu'j'&eacute;zais voulu &ecirc;te foudu. Ou' pouv&egrave;z craize qu&eacute; j'&eacute;zais t&eacute; bein a&icirc;se d&eacute; m'sao&ucirc;v&eacute;; mais, di&acirc;tre don, pas d'moyen, j'tais comme cliou&egrave; &agrave; la pi&egrave;che. Et la sueu' tyi m'boulait partout l'cor', et les g'vae&ucirc;x tyi m'portaient ma casty&egrave;tte!<br/>
<br/>
I' fao&ucirc;t que j'vos diche &egrave;ttou qu&eacute; je' r'l&eacute;vais d'maladie - unne vilainne su&egrave;e d'fraid et unne &acirc;ffae&ucirc;ze toux d&eacute; tchan, tyi m'avaient, pour s&egrave;t bouannes s&eacute;mainnes, m&icirc;ns dans un t&egrave;l &ecirc;tat, qu'j&eacute; n'pouvais pon s&egrave;lement m&egrave;ttre le n&egrave;z d'tor', sans en &ecirc;tre d&eacute; pi&eacute;ze.<br/>
<br/>
Les cris n'c&ecirc;ssaent pas et c&ocirc;ntinuaient &agrave; m&eacute; v'nin par bouff&eacute;es. I' m'semblyit ma&icirc;mme tyi s'rappr&eacute;chaient p&ucirc;t&ocirc;t d'm&eacute;. Ch'est l&agrave; qu'j'prouvi d&eacute;rch&egrave;t &agrave; m'sao&ucirc;v&eacute;; mais nennin, pas moyen. Eh bein! m's-anm&icirc;ns, j'vos l'avou&ocirc;zai, j&eacute; n'pu p&ucirc;s y t'nin : j'fu pr&icirc;ns d'une t&egrave;lle h&ocirc;reu', qu&eacute; cliaque! j'm'en fu' tout m&acirc;n long s&ucirc;s l'fi' du dos, et tyi &ecirc;bao&ucirc;bi comme un pou&ocirc;r m&icirc;nz&eacute;zable tchan, &agrave; tyi n'ou z-&eacute;zait fichu un coup d'hache s&ucirc;s la huze.<br/>
<br/>
J&eacute; n'pou&ocirc;rrais pas bein vos dize c&ocirc;mbein qu&eacute; j'fu' l&agrave; &ecirc;trav'l&eacute;; mais j'y fu' tyiques heuzes: car, quand j&eacute; r'pr&icirc;ns mes sens, l's'&ecirc;telles palissaient et il 'tait contre l'jour.<br/>
<br/>
J'm&eacute; r'butti et chutte fe&icirc;s ichin, j&eacute; r'trouvi mes gambes et p&icirc;s j'fili bou&acirc;n rond pour m&acirc;n si&egrave;z m&eacute;, n'ou n'&eacute;za pas d'painne &agrave; l'craize. Unne d&eacute;m-hieuze opr&egrave;s j'y-&eacute;tais et fu' b&eacute;t&ocirc;t &agrave; la niche - ou' pouv&egrave;z l'dize. J'n'en r'd&ecirc;halli pon qu'en temps pour soup&eacute;. Ch'est qu'boustre, ma bouannee m&eacute;ze k'menchait &agrave; &ecirc;te g&ecirc;n&egrave;e, d&eacute; m've&icirc;s dormi si longtemps! - Eh p&icirc;s, i' paza&icirc;t qu&eacute; j'r&ocirc;nfiais! - qu&eacute; ch'tait comme ty-&eacute;zait souffi&egrave; dans unne corne d'boeu'. La bouanne-famme eut si pae&ucirc;x d&eacute; m'ou&iuml;, qu'oul' 'tait s&ucirc;s l'point d'cri&eacute; &agrave; papa ty-&eacute;tait &agrave; battre dans la grange; mais j'y-en &ecirc;pe&icirc;ngni la painne; car, comme o&ugrave; s'y-en allait, j'sorti d'ma t&acirc;ni&eacute;z&eacute;, et m'en fut drait pour la tyu&icirc;sinne. J'nos rencontr&icirc;mmes bec-&agrave;-barbe &agrave; la porte - just&eacute;ment oul' en sortait. En m'viyant, ou' r'tchullit toute &ecirc;ffrit&egrave;e et m'dit, s&eacute; m'd&icirc;t-alle: Eh! m&acirc;n pou&ocirc;r Henri, ty-est qu'tu-as, don? Eh! tu-es bi&acirc;n comme un l&icirc;nge, et tu-as d'la painne &agrave; t'tra&icirc;nn&eacute;. Eh! ty'est, d&ocirc;n, qui t'dominne, m&acirc;n pou&ocirc;r gar&ccedil;on?<br/>
<br/>
-&quot;Ah! ma pou&ocirc;re moman,&quot; qu&eacute; j'l&icirc; r&ecirc;ponnit, &quot;s'ou' saviez, s'ou' saviez! J'en ai t'i p&acirc;ss&eacute; du temps, la ni&egrave;t p&acirc;ss&egrave;e!<br/>
<br/>
- Mais, si vos plla&icirc;t, all&egrave;z cri&eacute; &agrave; papa, tyi ve&icirc;ns-je et j'vos raccontetai &agrave; tou&ocirc;s les dae&ucirc;x, chein tyi m'est arriv&egrave;.&quot;<br/>
<br/>
Et ou' s'y-en-allit.<br/>
<br/>
I' n't&egrave;rg&icirc;drent pas longtemps, et j'nos m&icirc;mmes tou&ocirc;s les tre&icirc;s &agrave; tablle.<br/>
<br/>
J&eacute; n'faisais qu'brinot&eacute; - tout m'n'app&eacute;tit 'tait hor'...<br/>
<br/>
 J'viyais que l'bouan-homme m&eacute; r'gard&eacute; d'trav&egrave;r' et ritonnait en m&eacute; r'gardant. I' savait bein qu'j'avais t&eacute; &egrave;s neuches. Quand il eut fini d'soup&eacute; - pas d'vant - s&eacute; m'f&icirc;t-i': &quot;Tu fais tristre m&icirc;nne, m&acirc;n gar&ccedil;on, eh! i' semble qu&eacute; n'ou t&eacute; d's-&ecirc;nfeu. Ou' z'av&egrave;z bu trop d'vin br&ucirc;l&eacute; et d'ao&ucirc;te ch&ocirc;se &egrave;ttou, la ni&egrave;t pass&eacute;e; et trop d&acirc;ns&egrave; - et p&icirc;s occouo d'p&ucirc;s, trop ligoua&icirc;zi les hardelles. V'l&agrave; tyi n'pa&icirc;e pas, m&acirc;n gar&ccedil;on; di' qu&eacute; j't&eacute; l'di' - ch'est unne mao&ucirc;vaise gamme, ch&egrave;te-l&agrave; - j'en sai' tchique ch&ocirc;se. Crai-m&eacute;...<br/>
<br/>
I' n'alli pas p&ucirc;s lyi&egrave;n; car moman, tout d&ecirc;c&ocirc;nt'n&acirc;nchie, l'arr&ecirc;tit et l&icirc; d&icirc;t tyi s'p&ecirc;pr&eacute;nait - qu&eacute; ch&eacute; n'tait pas en tout chonnena - qu&eacute; ch'tait tyique ch&ocirc;se d&eacute; bein pUs h&ocirc;riblle - qu'ou l'viyait bein dans m&eacute; 'z-i&egrave;r! et qu'j'en n'y ava&icirc;s teuchi tyique ch&ocirc;se d&eacute;j&agrave;. Qu'si voulit bein &ecirc;cout&eacute;, j'l&ucirc;s dizais tout.<br/>
<br/>
&quot;Ah!&quot; s'fit l'bouan-homme,&quot; ty-est qui y-a, d&ocirc;n, d&eacute; si h&ocirc;riblle? ou'm'faittes qu'&acirc;zi pae&ucirc;x, t&eacute; et t&acirc;n mousse, atou tou&ocirc;s vos myst&egrave;zes. Allon' vite, ty-est qui y-a?&quot;<br/>
<br/>
Et j'l&ucirc;s rac&ocirc;nti tout-tout, sans en m&acirc;ntyi unne filache...<br/>
<br/>
J'cr&ucirc;mmes, dans un temps, qu'ma pou&ocirc;re moman en ty&egrave;rrait en p&egrave;rp&eacute;tute - ou tou&acirc;nnit bia&icirc;mme comme unne morte. &quot;M&acirc;n pou&ocirc;r' &ecirc;fant! m&acirc;n pouor' Henri, et t&eacute; v'l&agrave; tout-d'ma&icirc;mme. Ch'est m&egrave;z&egrave;lle qu&eacute; tu n'y-a&icirc;e rest&egrave;!&quot; L&agrave;-d'sus, ou' s'en v&icirc;nt m'embrachi &agrave; raidd&eacute;-brache. Pou&ocirc;re moman! - ch'est qu'o' m'aimait bein! &quot;Est-che l&agrave; tout?&quot; s&eacute; m'f&icirc;t papa.<br/>
<br/>
J'l&icirc; r&ecirc;ponnit qu'oui, et l&icirc; d'm&acirc;ndit si jammais i' l's'avait ou&iuml;s, li, ch&eacute;s cris-l&agrave;, en pAssant par ch't-endrait-l&agrave;, et ty-est que ch'tait.<br/>
<br/>
 - &quot;Ty'est qu&eacute; ch'tait? Tu n&eacute; l'sava&icirc;s pas. Eh! ch'tait les <i>Cris des Vi&egrave;r' Manni&egrave;r'</i>, - Si j'ai l'sai ou&iuml;s? Mais oui, don; et t&acirc;n grand'p&egrave;ze, l&eacute; z-avait ou&iuml;s &egrave;ttou. M&ocirc;n p&egrave;ze m&eacute; l'a dit bein des fe&icirc;s.&quot;<br/>
<br/>
- &quot;Vos pliaizait-i' nos racont&eacute; comme-est-che qu'ou' les ou&icirc;tes, vous, papa,&quot; l&icirc; f&icirc;s-je.<br/>
<br/>
 - &quot;Eh! i' n'm'en est pas d'rein,&quot; s&eacute; m'f&icirc;t-i'. Eh bein! ch'tait drait &agrave; la ma&icirc;mme pi&egrave;che - dans l'bas, opr&egrave;s l'vi&egrave;r' moulin. J&eacute; r'v&eacute;nais d'un parti &egrave;ttou - ch'tait dans chu temps ichin - dans les  f&ecirc;tes de Nou&eacute; et d'la Nouvelle Ann&egrave;e. comme t&eacute;, la ni&egrave;t p&acirc;ss&egrave;e, j&eacute; r'v&eacute;nais &agrave; m&acirc;n tout f&icirc;n seu'. Pour les cris, l'affaize s&eacute; p&acirc;ssit comme d'ov' t&eacute;; mais, m&eacute;, j&eacute; n'm'&ecirc;bao&ucirc;bit pas, comme t&eacute;, dia! S'tu-ava&icirc;s ieu un p'tit p&ucirc;s d'n&egrave;r', tu-&eacute;za&icirc;s veu aussi bein comme ou&iuml;; comme j&eacute; f&icirc;s, m&eacute;...<br/>
<br/>
 - &quot;M&acirc;n Henri,&quot; s'f&icirc;t moman, &quot;n'oubllie pas qu&eacute; l'pouor' gar&ccedil;on erl&egrave;ve d&eacute; maladie, et tyi n'est pas bein fort!&quot;<br/>
<br/>
 - &quot;Eh! n't'emporte, d&ocirc;n, pas d'ma&icirc;mme, ma pou&ocirc;rre garce, j'savons bein chonna. Mais tout comme, si l'gar&ccedil;on n's'&eacute;tait pas &ecirc;bao&ucirc;bit, il en &eacute;zait ieu occouo bein d'ao&ucirc;tre &agrave; racont&eacute; - mais nennin, i' l&icirc; fallait s'&eacute;bao&ucirc;bit - et n&eacute; v'l&agrave;.<br/>
<br/>
- Eh bein! n&eacute; v'chin chein qu&eacute; j'vi, m&eacute;. Quand les pou&ocirc;res petits av&egrave;r' e&ucirc;drent pi&acirc;llyi en as-tu en veur-tu' et qu&eacute; j'm'appr&ecirc;tais &agrave; continu&eacute; m&acirc;n k'min, ne v'l&acirc;-t'i' pas! un grand &ecirc;m&acirc;nue s'dr&egrave;che d'vant m&eacute;! - ch'tait un homme, ty'&eacute;tait dr&ocirc;lement habilyi - a&ucirc;tant comme j&eacute; pouais y ve&icirc;s, il avait des bra&icirc;es &agrave; g'nor', unne courte c&acirc;saque, un grand large coll&egrave;t, et p&icirc;s un' &ecirc;norme chap&eacute; &agrave; larges bor' s&ucirc;s la t&ecirc;te. I' m'm&egrave;t la patte sus l'&ecirc;pao&ucirc;le et m'dit: &quot;Ne t'en va pas, f&icirc;s d'homme; mais profite du privil&egrave;ge tyi t'est accord&egrave;; ergarde p&ucirc;t&ocirc;t &agrave; ta gao&ucirc;che, et tu v&egrave;rras.&quot; Tyi vouaix, mes chi&eacute;zes gens! - unne vouaix comme sortant d&eacute; d'sou&ocirc;s t&egrave;rre! - et oul en sortait aussin. - Eh bein, j'fis comme i' m'disait, et j'tou&acirc;nni la t&ecirc;te du c&ocirc;t&eacute; du grand' clios en d's&ucirc;s, &agrave; gao&ucirc;che, au vou&ecirc;st. D'abor', j&eacute; n'viya&icirc;s rein; mais tyiques minutes opr&egrave;s, j'vi' une lue&ucirc;re tyi s&eacute; l'vit partout et b&eacute;t&ocirc;t, le clios fut &ecirc;lumin&egrave;, et n&eacute; v'chin  chein qu&eacute; j'vi: un t&acirc;s d'ombres, comme d&eacute; z-hommes ty-&eacute;taient &agrave; dr&eacute;chi l't&egrave;rrain, &agrave; hall&eacute; des pierres, comme si ch'avait t&egrave; hor' des f&ocirc;ndements d'vi&egrave;r' b&acirc;tisses et en fa&icirc;saient des mouochiao&ucirc;x. Et p&icirc;s, dans l'mitan, y-en avait tr&ecirc;is ou quatre tyi m'sembllaient comme s'il' avaient t&egrave; &agrave; d's'enfoui' de p'tits os et dae&ucirc;x z-ao&ucirc;tres les ramassaient et l's'envyaient dans unne sorte d'hotte, et quand ou' fut pliainne, il' all&icirc;drent la vi&eacute;dyi dans un gros cre&ucirc;x p&ucirc;s li&egrave;n. Et p&icirc;s, pour fini' tout, j'vi comme unne famme tyi s'encouozait atou un p'tit &ecirc;fant dans ses bras, et un grand pe&ucirc;le tyi la poursuivait. I' la rattrapit b&eacute;t&ocirc;t, y-&ecirc;rache l'&ecirc;fant, l&icirc; teur' l&eacute; co' et s'en va l'fichi dans l'cre&ucirc;x, parmi l's'os d's'ao&ucirc;tes pou&ocirc;r' p&eacute;tits! La pou&ocirc;re criatuze - la m&eacute;ze, j&eacute; suppose, tyi d'tout s&acirc;n long &agrave; la pi&egrave;che, raidde comme unne chouque.<br/>
<br/>
- &quot;Ch'fut-l&agrave; la fin d'la v&icirc;sion,&quot; s'nos f&icirc;t papa, car le coup d'cannon tizit, la lumi&eacute;ze s'&ecirc;teinnyit, et j&eacute; n'vit p&ucirc;s rein!&quot;<br/>
<br/>
 - &quot;L&eacute; grand &ecirc;m&acirc;nue, ty-avait rest&egrave; tout l't&ecirc;mps opr&egrave;s d'm&eacute;, m'd&icirc;t alor': &quot;<i>Tu-as veu</i>?&quot; J'r'ponnit qu'v&eacute;ze, et bein reu, &egrave;ttou.<br/>
<br/>
 - &quot;Eh bein!&quot; s&eacute; m'd&icirc;t-i', &quot;n'oubllie rein d&eacute; ch'qu&eacute; tu-as veu et ou&iuml;. Et  pour t&eacute; r&ecirc;comp&ecirc;ns&eacute; d'av&eacute; t&egrave; si brave, j't'apprends qu&eacute; chein qu'tu veins d've&icirc;s est une partie d'l'hitou&egrave;ze du p&acirc;ss&egrave;. Fait z-en t&acirc;n profit!&quot;<br/>
Ch'l&agrave; dit, i' f&ocirc;ndit &agrave; mes p&icirc;ds - j'n'en r'vit p&ucirc;s rein.<br/>
<br/>
Quand j&eacute; r'v&icirc;ns ichin il 'tait d&ecirc;j&agrave; jour. Ou' criy&icirc;z tou&ocirc;s les dae&ucirc;x, sans doute, qu&eacute; j'm'en allit bein vite me t&acirc;n&eacute;; mais ou' vos tr&ocirc;mp&egrave;z, ma f&eacute;, d&ocirc;n bein, si-en cas; car j&eacute; n'l&eacute; f&icirc;t pas - j'm'en f&ucirc;t dans l's'&eacute;tablles, souogni les b&ecirc;tes...&quot;<br/>
<br/>
&quot;L&agrave;!&quot; s'f&icirc;t l'cou&ocirc;sin Henri,&quot; m&eacute; v'l&agrave; &agrave; la fin d'm&acirc;n br&eacute;viaize.<br/>
<br/>
 N'ou ouit l's'hommes hall&eacute; d'longues z-haleines; quand &egrave;s fammes, jannes et vieilles, il' avaient toutes les l&egrave;rmes &egrave;s z-i&egrave;r' et n'ou z-en ou&icirc;yait tyi d&icirc;saient: &quot;<i>Ch&egrave;s pouore p&eacute;tits</i>! d'ao&ucirc;tres, ch'tait: &quot;la pou&ocirc;re criatuze, enfin, iunne tyi criait &agrave; tue-t&ecirc;te: &quot;<i>Ah les barbares-cotyins, si j'avais t&egrave; l</i>&agrave;!!!&quot;<br/>
<br/>
Quand la s&ecirc;ns&acirc;tion fut un miot pass&egrave;e, iun d's'anci&egrave;ns, tyi r'gardait g&acirc;r, et teurtait h&ocirc;ribli&eacute;ment la goule, en p&acirc;lant, s'm&icirc;nt &agrave; faize au cou&ocirc;sin Henri: &quot;Belle histou&eacute;ze, ma f&eacute;, m&acirc;n Henri; mais ch'est l'explyic&acirc;tion tyi nos fao&ucirc;t &agrave;-ch't'heu - ch'est-&agrave;-dize, s'tu pe&ucirc;x nos la bailli, dia!&quot; - Et i' s'm&icirc;ns, l'salope! &agrave; &ecirc;copi dans l'aize.<br/>
<br/>
- &quot;Ah! ou' voul&egrave;z unne explyic&acirc;tion, Ma&icirc;te Bajomin: Eh bein, la v'chin, comme j'l'ai ou&iuml;e bein des fe&icirc;s &agrave; note bouanhomme de p&eacute;ze:<br/>
<br/>
 - &quot;Quand l'preumi s&eacute;gneur f&icirc;t b&acirc;ti' s&acirc;n maugni et l's'ao&ucirc;tes b&acirc;tisses ty'en d&eacute;pendaient, ch'tait justement dans l'clios d&eacute; tyi j'vos p&acirc;lais. Tyiques ch&ecirc;nts z-ans opr&egrave;s, quand, par la n&eacute;glyigence d&eacute; tyiqu'uns des s&eacute;gneur' tyi v&icirc;ndrent opr&egrave;s, les b&acirc;tisses s'n'allaient ty&ecirc;ts l'co sou&ocirc;s y-iae&ucirc;x, l&eacute; s&eacute;gneur d'alor' d&eacute;cidit d'en b&acirc;ti' d'nouviao&ucirc;x; mais p&ucirc;s au vou&ecirc;st, d'l'ao&ucirc;te bor' d&eacute; la route - l&agrave; o&ugrave;-i' sont occouo au jour d'anni&egrave;t, et les vi&egrave;r' fuzent abattus, et l't&egrave;rrain d's&egrave;rt&egrave; et cliairgi et tou&acirc;nn&egrave; en t&egrave;rre labouozablle, t&egrave; qu'n'ou l'veit &agrave;-ch't'heu. Et ch'est d'p&icirc;s ch't'&eacute;poque-l&agrave;, qu'n'ou ait chein qu'n'ou z-appelle, &quot;<i>Les Cris des Vi&egrave;r' Manni&egrave;r'</i>&quot; et qu'n'ou ve&icirc;t l&agrave; s&ccedil;a&icirc;nne que j'veins d'vos rac&ocirc;nt&eacute; d'm&acirc;n mus, t&egrave;lle qu&eacute; j'l'ai ou&iuml;e &agrave; m&acirc;n p&eacute;ze bein des fe&icirc;s d'p&icirc;s m'n'av&acirc;ntuze.<br/>
<br/>
Est-che ass&egrave;z, Maite Bajomin? s'li fit l'cou&ocirc;sin Henri.<br/>
<br/>
- &quot;Oui! oui!! m&acirc;n Henri, j&eacute; l'savais bein; mais ch'tait s&egrave;lement pour t'&ecirc;preuv&eacute;; car j&eacute; connaissais l'histou&egrave;ze longtemps d'vant qu'tu f&ucirc;sse n&egrave;, m&acirc;n Henri! v&eacute;ze, d'vant qu'n'ou z-e&ucirc;sse seulement pens&eacute; en t&eacute;!&quot;<br/>
<br/>
&quot;Ch'est dr&ocirc;le, tout d'ma&icirc;mme; Maite Bajomin,&quot; s'fit Henri, &quot;savait tr&eacute;jo&ucirc;s tout; mais, dia! ch'est quand i' veint d&eacute; l'ou&iuml;!&quot;<br/>
<br/>
Toute la compangnie s'&ecirc;goufit &agrave; rize.<br/>
<br/>
Ma&icirc;te Bajomin s'vit happ&eacute;-l&agrave;. I' teurtit la goule unne fe&icirc;s d'pus et ne r'd&icirc;t p&ucirc;s mot.<br/>
<br/>
 Et m&eacute; &egrave;ttou, m's'anm&icirc;ns, j&eacute; m'tait, n'en v 'l&agrave; ass&egrave;z pour un coup.<br/>
<br/>
<i><a href="charlespicot.html">C. du Mont.</a><br/>
</i><br/>
<i>XXX N&eacute;v. M.CM.IX.</i><br/>
<br/>

&nbsp;<p>


<p><i>V&egrave;rsion mod&egrave;rn&icirc;s&eacute;e gr&eacute;e par Laurie Hue&ucirc;l&icirc;n:</i></p>

<center><font color="#215e21"><h2>Les Cris des Vi&egrave;rs Mangni&egrave;rs</h2></font></center><p>
<br/>

A touos les cheins tchi li&ecirc;thont ch'tch'en siet, j'souhaite tout bonheu et prosp&eacute;thit&eacute;. Salut! <br/>
<br/>
J'vos ai d&ecirc;j&agrave; dit d'vant, j'crai, qu&eacute; l'temps p&acirc;ss&eacute; - h&eacute;las! tchi n'est pus, nou-s-allait &agrave; la veille dans l'hiv&eacute;. Bon! ou m'comprannez ! Eh bein, don, j'f&ucirc;mes, m&eacute; et ma p'tite hardelle - j'ta&icirc;mes pas acouo mathi&eacute;s - d'mand&eacute;s d'aller p&acirc;sser not' s&eacute;th&eacute;e, un M&ecirc;cr&eacute;di au s&eacute;, siez l'cou&ocirc;s&icirc;n Henri, o&ugrave;'est tchi d'vait y-aver un mouoch&eacute; d'monde - la pus grand' partie d'jannes coupl'yes, comme nous, et tchiques anciens et lus anciennes, pour, comme nou dit, bailli du pitchet &agrave; la compangnie. <br/>
<br/>
Et il en fut a&icirc;nch&icirc;n, pard&icirc;ngue! car, la s&eacute;th&eacute;e v'nue, j'tions pas mains d&eacute; siex jannes coupl'yes et trais vi&egrave;rs corps tch'avaient emm'n&eacute; lus bouonnefemmes auve ieux. A ch't heu, m's anmins, comptez: 6 &egrave;rdoubli&eacute;s, v'l&agrave; tchi fait bein douze, est-che pon? Et doubl'ye 3 ch'est six. Douze et 6 font 18. J'tions alors dgi&ecirc;x-huit, sans compter l'cou&ocirc;sin Henri et sa femme. En tout eune v&icirc;ngtaine tout rond, comme ou viyiz. <br/>
<br/>
J'vos d&ecirc;nombr&eacute;thai pas tout chein tchi s'p&acirc;ssit: chansons chant&eacute;es &agrave; goule d&ecirc;machonn&eacute;e; d'vinnailles, etc. etc. ! Aupr&egrave;s chenna, nou-s'en v&icirc;nt &egrave;s contes d&eacute; r'v&eacute;nants. Ch'tait &agrave; ch't heu l'tou des vi&egrave;rs, dgia ! <br/>
<br/>
Iun d'ches pou&ocirc;rres vi&egrave;rs hampions avait veu 1a Blianche Biche, tchi marchait la coue d'vant; l'autre avait veu l'Homme sans t&ecirc;te sus ses &ecirc;paules, mais tchi la portait souos san bras, et enf&icirc;n, l'tra&icirc;si&egrave;me avait oui les cris des S&egrave;rtchais, eune niet, j&eacute; n'sai iou, en r'v&eacute;nant du bat&eacute;.<br/>
<br/>
I' n'y-avait pus qu&eacute; l'cou&ocirc;sin Henri. I' s'm&icirc;nt &agrave; nos r'garder et nos dit, en ritonnant: &quot;J'pense bein qu'ou vos attendez qu&eacute; j'vos en diche un betchet &agrave; man tou. Eh bein! l'va&icirc;s&icirc;n Matcheu nos a p&acirc;l&eacute; des cris des S&egrave;rtchais. M&eacute;, j&eacute; d'mande si y'a tchiqu'un d'la compangnie tch'ait janmais oui les Cris des Vi&egrave;rs Mangni&egrave;rs?&quot; <br/>
<br/>
Ich&icirc;n, touos, femmes et hommes et toute la pann'n&eacute;e, s'm&icirc;ndrent &agrave; ca&ucirc;vi l's ouothelles, et touos r&ecirc;ponnitent qu&eacute; n&acirc;nn&icirc;n. <br/>
<br/>
&quot;Eh bein!&quot; s'fit-i',&quot;j&eacute; l's ai ouis, m&eacute;, et bein ouis! J'en fr&eacute;mis acouo au jour d'aniet, m's anmins, quand j'y pense. Ah! danme nan, i' n'y'a pas d'dangi qu&eacute; j'oublie chutte t&egrave;rribl'ye bord&eacute;e-l&agrave;. Y'a, pourtant, d&ecirc;j&agrave; tchiques ann&eacute;es, d'pis qu&eacute; j'tions pon acouo mathi&eacute;s, Janneton qu'n&eacute; v'l&agrave; et m&eacute;. <br/>
<br/>
Ch'tait comme chennech&icirc;n. J'avions 't&eacute; &icirc;nvit&eacute;s, Janneton et m&eacute;, &agrave; un parti d'neuches - les cheinnes du cou&ocirc;sin Ph'lippe Big'th&eacute; et d' Paulinne Frumin, sa s&egrave;rvante, tch'&eacute;tait native, nos dit-alle, d&eacute; Bastrinville, en France - eune belle hardelle, ma f&eacute;. Ch'n'est pas &ecirc;tonnant qu&eacute; l'cou&ocirc;sin en tch&icirc;sse en amour! Ches bieaux i&egrave;rs qu'oulle avait - et pis chutte belle c&acirc;rreuse! Hah, l&agrave;, l&agrave;! H&eacute;las! Y'a longtemps tchi n'sont pus, ni l'un ni l'autre; i' s'n all&icirc;drent touos les deux sans la&icirc;ssi ni mousse ni moussette. Ch'est les p'tits n'veurs et ni&egrave;ches d&eacute; Ph'lippe tch'ont amend&eacute; d'san but&icirc;n - et pis, boustre! ch'est tchi y-en avait du gratt&icirc;n par l&agrave;! Ch'tait d'm&ecirc;me . . . .<br/>
<br/>
Nou-s-avait ieu un fanmeux d&icirc;ner et un bouon souper, autant qu'nou pouvait en stoffer. Quand nou y-eut bein dans&eacute; et gigotter, nou s'rapitchi tous pour ch&acirc;tchun siez-s&eacute;. - Janneton et m&eacute; - i' faut qu&eacute; j'vos l'diche - j'ta&icirc;mes seuls d&eacute; not' canton - et fichtre! ou n'en 'tait pas m&acirc;rrie, j'en sis seux! - (Ich&icirc;n, Janneton fit eune gr&icirc;nmache en r'l&eacute;vant la t&ecirc;te et r&ecirc;ponnit bein secquement: &quot;Ni vous n'tout dgia!&quot;). <br/>
<br/>
Henri &eacute;rprannant san br&eacute;viaithe: et j'avions un fi&egrave;r but &agrave; aller. Pour d&eacute; m&eacute;, i' m'fallait forvier man c'm&icirc;n d'un dgi&acirc;tre d'but pour &egrave;rcondithe ma hardelle siez san p&eacute;the - et nou n'p&eacute;rdit pas d'temps - ou pouvez bein l'penser car il 'tait d&ecirc;j&agrave; sus l'matin. Eune fais qu&eacute; j'l'eus veue bein rad&eacute;e et qu&eacute; j'nos avions entr' dit '&agrave; la pr&eacute;chaine', comme ou vos doutez bein - sus l'pas d'sa porte - au cliai d's &ecirc;telles, j'fis un d'mi&eacute; tou sus mes talons et paque! m&eacute; v'l&agrave; aller bouon tra&icirc;n du c&ocirc;t&eacute; d'siez nous. <br/>
<br/>
Au but d'eune vol&eacute;e - comme ou savez bein, j'arrivis &agrave; la grand' route; mais j&eacute; n'la pr&icirc;ns pas - j'la copi en biais et fili par les p'tites rues, pour raccourchi. Ou savez bein si y-en a d'la boua&icirc;s'sie par l&agrave;. Eh bein, chutte niet l&agrave;, nou n'y viyait l&egrave;rme &agrave; des bords, quouaiqu'i'y-e&ucirc;sse des &ecirc;telles. Nou n'y viyait pas pus qu'dans un vi&egrave;r fou. <br/>
<br/>
Don! pour vos dithe, mes anm&icirc;ns, et j&eacute; n'sai pon tch'est qui fa&icirc;sait chenna, mais &agrave; m'suthe qu&eacute; j'appr&eacute;chais du vallon, j&eacute; m'sentais eune tr&icirc;nmeu partout l'corps. Pourtant - ou l'savez bein - j'n'ai janmais 't&eacute; des pus &ecirc;pe&ucirc;th&eacute;s. Ma&ucirc;gr&eacute; tout, ch'tait, dans des moments, comme tchi m'&eacute;thait tra&icirc;n&eacute; un boutchet d'ortchies ava&ucirc; l'&ecirc;pinne du dos ! <br/>
<br/>
Enf&icirc;n, j'arrivis dans l'fond du vallon, aupr&egrave;s l'vi&egrave;r moul&icirc;n' &agrave; ieau - ou savez bein tous - l&agrave; iou qu'la boua&icirc;s'sie est la pus &ecirc;pa&icirc;sse. Y-avait, j'm'en r'souveins, eune belle p&eacute;tite brise d&eacute; vents d'nord-vou&ecirc;t. Quand j'fus drait souos les bouais, j'ouiyais l'vent tchi s&ucirc;ffliait dans l'coup&eacute; des bouais, eune si douoche musique - ch'tait comme tch'&eacute;thait jou&eacute; un air sus la finne corde d'un violon. V'l&agrave; tchi m&eacute; v'nait d'd&ecirc;tre. Ah! m's'anm&icirc;ns, qu&eacute; ch'tait doux ! - si doux qu&eacute; j'm'en arr&ecirc;tis et en resti en extase &agrave; &ecirc;couter. H&eacute;las! si j'avais bein seu tch'est qui s'n aller v'nin, j'&eacute;thais bein vite fil&eacute;; car j'&eacute;thais fait bein mus, comme ous-allez vaie. <br/>
<br/>
Y-avait d&ecirc;j&agrave; tchique p&eacute;tit d'temps qu&eacute; j'tais l&agrave; pitchi comme eune p&egrave;rque &agrave; &ecirc;couter d'l'ouothelle d&ecirc;tre, quand n&eacute; v'l&agrave; qu'j'oui d'la cheinne gauche, eune bein aut' sorte d'harmonie tchi m&eacute; v'nait comme du grand clios &agrave; gauche, en d'ssus du vallon - ch'tait des cris - mais des cris! - comme des tas d'p'tits &ecirc;fants qu'nou-s-&eacute;thait 't&eacute; &agrave; &ecirc;gorgi! V'l&agrave; tchi v'nait par bouff&eacute;es jusqu'&agrave; m&eacute; - si aigres, si piteurs qu&eacute; l'h&ocirc;rreu m'en pr&icirc;ns tellement qu'j'&eacute;thais voulu &ecirc;t' fondu. Ou pouvez craithe qu&eacute; j'&eacute;thais 't&eacute; bein a&icirc;se d&eacute; m'sauver; mais, dg&icirc;atre don, pas d'moyen, j'tais comme cliou&eacute; &agrave; la pliaiche. Et la sueu tchi m'boulait partout l'corps, et les g'veux tchi m'portaient ma castchette! <br/>
<br/>
I' faut qu&eacute; j'vos diche &eacute;tout qu&eacute; j'&egrave;rl&eacute;vais d'maladie - eune vilaine su&eacute;e d'fraid et eune affre&ucirc;the toux d&eacute; tchian, tchi m'avaient, pour sept bouonnes s&eacute;maines, m&icirc;ns dans un tel &ecirc;tat, qu'j&eacute; n'pouvais pon sellement mett' l&eacute; nez d'hors sans en &ecirc;tre d&eacute; pi&eacute;the. <br/>
<br/>
Les cris n'c&ecirc;ssaient pas et continnuaient &agrave; m&eacute; v'n&icirc;n par bouff&eacute;es. I' m'sembl'yit m&ecirc;me tchi s'rappraichaient pust&ocirc;t d'm&eacute;. Ch'est l&agrave; qu'j'&ecirc;prouvis d&egrave;rch&eacute; &agrave; m'sauver; mais nenn&icirc;n, pas moyen. Eh bein! m's anmins, j'vos l'avou&ecirc;thai, j&eacute; n'pus pus y t'n&icirc;n: j'fus pr&icirc;ns d'eune telle h&ocirc;rreu, qu&eacute; cliaque! j'm'en fus tout man long sus l'fi du dos, et tchis &ecirc;ba&ucirc;bi comme un pou&ocirc;rre m&icirc;ns&eacute;thabl'ye tchian, &agrave; tchi nou-s-&eacute;thait fichi un coup d'hache sus la huthe.<br/>
<br/>
J&eacute; n'pou&ocirc;rrais pas bein vos dithe combein longtemps qu&eacute; j'fus l&agrave; &ecirc;travel&eacute;; mais j'y fus tchiques heuthes; car, quand j&eacute; r'pr&icirc;ns mes sens, l's &ecirc;telles pallissaient et il 'tait contre l'jour. <br/>
<br/>
J'm&eacute; r'buttis et chutte fais ch&icirc;n, j&eacute; r'trouvis mes gambes et pis j'filis bouon rond pour man siez m&eacute; - nou n'&eacute;tha pas d'peine &agrave; l'craithe. Eune d&eacute;mi-heuthe aupr&egrave;s et j'fus b&eacute;t&ocirc;t &agrave; la niche - ou pouvez l'dithe. J'n'en r'd&ecirc;hallis pon qu'en temps pour souper. Ch'est qu'boustre, ma bouonne-femme d&eacute; m&eacute;the c'menchait &agrave; &ecirc;tre g&eacute;n&eacute;e d&eacute; m'vaie dormi si longtemps! Eh pis, i' patha&icirc;t qu&eacute; j'ronfliais! - qu&eacute; ch'tait comme tch'&eacute;thait so&ucirc;ffli&eacute; dans eune corne d'boeu! La bouonnefemme eut si peux d&eacute; m'oui, qu'oulle 'tait sus l'point d'crier &agrave; papa tch'&eacute;tait &agrave; battre dans la grange; mais j'y-en &ecirc;pa&icirc;ngnis la peine, car, comme ou s'y-en allait, j'sortis d'ma t&acirc;ni&eacute;the et m'en fus drait pour la tchu&icirc;sinne. J'nos rencontr&icirc;nmes becque &agrave; barbe &agrave; la porte - just&eacute;ment oulle en sortait. En m'viyant, ou r'tchullit toute &ecirc;ffritt&eacute;e et m'dit, s&eacute; m'dit-alle: Eh! man pou&ocirc;rre Henri, tch'est qu'tu'es don? Eh! tu'es blianc comme un l&icirc;nge, et tu'as d'la peine &agrave; t'tra&icirc;ner. Eh! tch'est, don, qui t'dominne, man pou&ocirc;rre gar&ccedil;on? <br/>
<br/>
- &quot;Ah! ma pou&ocirc;rre maman,&quot; qu&eacute; j'l&icirc; r&ecirc;ponnis, &quot;s'ou saviez, s'ou saviez! J'en ai-t-i' p&acirc;ss&eacute; du temps, la niet p&acirc;ss&eacute;e! Mais s'i' vouos plia&icirc;t, allez crier &agrave; papa, tchi veinge et j'vos racont'tai &agrave; touos les deux, chein tchi m'est arriv&eacute;.&quot; <br/>
<br/>
Et ou s'y-en allit. <br/>
<br/>
I' n'&egrave;rt&egrave;rg&icirc;tent pas longtemps, et j'nos m&icirc;nmes touos les trais &agrave; tabl'ye. <br/>
<br/>
J&eacute; n'fa&icirc;thais qu'brinnoter - tout m'n app&eacute;tit 'tait hors .....J'viyais qu&eacute; l'bouonhomme m&eacute; r'gardait d'trav&egrave;rs et ritonnait en m&eacute; r'gardant. I' savait bein qu'j'avais 't&eacute; &egrave;s neuches. Quand il eut finni d'souper - pas d'vant - s&eacute; m'fit-i': &quot;Tu fais triste minne, man gar&ccedil;on, eh! i' sembl'ye qu&eacute; nou t&eacute; d's'enfeut. Ous avez bu trop d'v&icirc;n br&ucirc;l&eacute; et d'aut' chose &eacute;tout, la niet p&acirc;ss&eacute;e; et trop dans&eacute; - et pis acouo d'pus, trop ligoua&icirc;si les hardelles, V'l&agrave; tchi n'paie pas, man gar&ccedil;on; dis qu&eacute; j't&eacute; l'dis - ch'est eune mauvaise gamme, chette-l&agrave; - j'en sai tchique chose. Crai m&eacute; .... <br/>
<br/>
I' n'allit pas pus liain; car maman, toute d&ecirc;cont'nanchie, l'arr&ecirc;tit et l&icirc; dit tchi s'm&ecirc;prannait - qu&eacute; ch&eacute; n'tait pas en tout chenna - qu&eacute; ch'tait tchique chose d&eacute; bein pus h&ocirc;rribl'ye - qu'ou l'viyait bein dans mes i&egrave;rs! et qu'j'en n'y avais touchi tchiquechose d&ecirc;j&agrave;. Qu'si voulait bein &ecirc;couter, j'lus dithais tout. <br/>
<br/>
&quot;Ah!&quot; s'fit l'bouonhomme, &quot;tch'est qu'i' y'a, don, d&eacute; si h&ocirc;rribl'ye? ou m'faites qu&acirc;si peux, t&eacute; et tan mousse, atout touos vos myst&eacute;thes. Allons, vite, tch'est qu'i' y'a?&quot; Et j'lus raconti tout, tout, sans en mantchi eune filache.....<br/>
<br/>
J'cre&ucirc;nmes, dans un temps, qu'ma pou&ocirc;rre maman en tch&egrave;rrait en p&egrave;rp&eacute;tuite - ou tou&ocirc;nnit bli&ecirc;me comme eune morte. &quot;Man pou&ocirc;rre &ecirc;fant! man pou&ocirc;rre Henri, et t&eacute; v'l&agrave; tout d'm&ecirc;me. Ch'est m&eacute;th&egrave;le qu&eacute; tu n'y-aie rest&eacute;!&quot; L&agrave; d'ssus, ou s'en v&icirc;nt m'embraichi &agrave; raide braiche, pou&ocirc;rre maman! - ch'est qu'ou m'aimait bein! &quot;Est-che l&agrave; tout?&quot; s&eacute; m'fit papa. J'l&icirc; r&ecirc;ponnis qu'oui, et l&icirc; d'mandis si janmais i' l's avait ouis, li, ches cris-l&agrave;, en p&acirc;ssant par ch't endrait-l&agrave;, et tch'est qu&eacute; ch'tait. <br/>
<br/>
&quot;Tch'est qu&eacute; ch'tait? Tu n'l&eacute; savais pas. Eh! ch'tait les Cris des Vi&egrave;rs Manni&egrave;rs, - Si j'ai l's ai ouis? Mais oui, don; et tan grand-p&eacute;the les avait ouis &eacute;tout. Man p&eacute;the m&eacute; l'a dit bein des fais.&quot; <br/>
<br/>
&quot;Vos plia&icirc;thait-i' nos raconter comme est-che qu'ou les ou&icirc;tes, vous, papa,&quot; l&icirc; fis-je. &quot;Eh! i' n'm'en est pas d'rein&quot;, s&eacute; m'fit-i'. Eh bein! ch'tait drait &agrave; la m&ecirc;me pliaiche - dans l'bas, aupr&egrave;s l'vi&egrave;r moul&icirc;n. J' r'venais d'un parti &eacute;tout - ch'tait dans chu temps ich&icirc;n - dans les f&ecirc;tes d&eacute; Nou&eacute; et d'la Nouvelle Ann&eacute;e. Comme t&eacute; la niet p&acirc;ss&eacute;e, j&eacute; r'venais &agrave; man tout f&icirc;n seu. Pour les cris, l'affaithe s&eacute; p&acirc;ssit comme d'auve t&eacute;; mais, m&eacute;, j&eacute; n'm'&ecirc;ba&ucirc;bit pas, comme t&eacute;, dgia! S'tu-avais ieu un p'tit pus d'n&egrave;r, tu'&eacute;thais veu aussi bein comme oui; comme j&eacute; fis, m&eacute;..... <br/>
<br/>
 &quot;Man Henri,&quot; s' fit maman, &quot;n'oublie pas qu&eacute; l'pou&ocirc;rre gar&ccedil;on &eacute;rl&egrave;ve de maladie, et tchi n'est pas bein fort!&quot; &quot;Eh! n't'emporte, don, pas d'm&ecirc;me, ma pou&ocirc;rre garce; j'savons bein chenna. Mais tout comme, si l'gar&ccedil;on n's'&eacute;tait pas &ecirc;ba&ucirc;bi, il en &eacute;thait ieu acouo bein d'autre &agrave; raconter - mais nenn&icirc;n, i' l&icirc; fallait s'&ecirc;ba&ucirc;bi - et n&eacute; v'l&agrave;. <br/>
<br/>
Eh bein! n&eacute; v'ch&icirc;n chein qu&eacute; j'vis, m&eacute;. Quand les pou&ocirc;rres p&eacute;tits avi&egrave;rs e&ucirc;drent piailli en as-tu en veurs-tu et qu&eacute; j'm'appr&ecirc;tais &agrave; continnuer man c'min, n&eacute; v'l&agrave; t'i' pas un grand &ecirc;m&acirc;nue s'dr&egrave;che d'vant m&eacute;! ch'tait un homme, tch'&eacute;tait dr&ocirc;lement habilyi - autant comme j&eacute; pouvais y vaie, il avait des braies &agrave; g'nors, eune courte c&acirc;saque, un grand large collet, et pis un &ecirc;norme chap&eacute; &agrave; larges bords sus la t&ecirc;te. I' m'met la patte sus l'&ecirc;pa&ucirc;le et m'dit: &quot;N&eacute; t'en va pas, fis d'homme; mais profite du privil&egrave;ge tchi t'est accord&eacute;; &egrave;rgarde pust&ocirc;t &agrave; ta gauche, et tu v&egrave;rras&quot;. Tchi vouaix, mes chi&egrave;thes gens! - eune vouaix comme sortant d&eacute; d'souos t&egrave;rre! - et oulle en sortait auss&icirc;n. - Eh bein, j'fis comme i' m'd&icirc;sait, et j'tou&ocirc;nnis la t&ecirc;te du c&ocirc;t&eacute; du grand clios en d'ssus, &agrave; gauche, au vou&ecirc;t. D'abord, j&eacute; n'viyais rein; mais tchiques minnutes aupr&egrave;s, j'vis eune lueu tchi s&eacute; l'vit partout et b&eacute;t&ocirc;t, l&eacute; clios fut &ecirc;leunminn&eacute;, et n&eacute; v'ch&icirc;n chein qu&eacute; j'vis: un tas d'ombres, comme des hommes tch'&eacute;taient &agrave; dr&eacute;chi l't&egrave;rrain, &agrave; haller des pi&egrave;rres, comme si ch'avait 't&eacute; hors des fondements d'vi&egrave;rs b&acirc;tisses et en fa&icirc;thaient des mouochieaux. Et pis, dans l'mitan, y-en avait trais ou quatre tchi m'sembliaient comme s'il' avaient 't&eacute; &agrave; d's'enfoui d&eacute; p'tits os et deux autres les ram&acirc;ssaient et l's env'yaient dans eune sorte d'hotte, et quand ou fut plienne, il' all&icirc;drent la vi&eacute;dgi dans un gros creux pus liain. Et pis, pour finni tout, j'vis comme eune femme tchi s'encouothait atout un p'tit &ecirc;fant dans ses bras, et un grand pe&ucirc;le tchi la poursuivait. I' la rattrapit b&eacute;t&ocirc;t, y'&ecirc;rache l'&ecirc;fant, l&icirc; teurt l&eacute; co et s'en va l'fichi dans l'creux, parmi l's os d's aut' pou&ocirc;rres p&eacute;tits! La pou&ocirc;rre criatuthe - la m&eacute;the, j&eacute; suppose - tchit d'tout san long &agrave; la pliaiche, raide comme eune chouque. <br/>
<br/>
&quot;Ch'fut-l&agrave; la f&icirc;n d'la v&icirc;sion&quot;, s'nos fit papa, car l&eacute; coup d'canon tithit, la leunmi&eacute;the s'&ecirc;teignit, et j&eacute; n'vit pus rein!&quot; <br/>
<br/>
&quot;L&eacute; grand &ecirc;m&acirc;nue, tch'avait rest&eacute; tout l'temps aupr&egrave;s d'm&eacute;, m'dit alors: &quot;Tu'as veu?&quot; J'r&ecirc;ponnis qu'v&eacute;the, et bein veu etout. <br/>
<br/>
&quot;Eh bein!&quot; s&eacute; m'dit-i', &quot;n'oublyie rein d&eacute; ch'qu&eacute; tu'as veu et oui. Et pour t&eacute; r&ecirc;compenser d'aver 't&eacute; si brave, j't'apprends qu&eacute; chein qu'tu veins d'vaie est eune partie d'l'histouaithe du p&acirc;ss&eacute;. Fait n-en an profit!&quot; Ch'l&agrave; dit, i' fondit &agrave; mes pids - j'n'en r'vis pus rein. <br/>
<br/>
Quand j&eacute; r'v&icirc;ns ich&icirc;n il 'tait d&ecirc;j&agrave; jour. Ou criyiz touos les deux, sans doute, qu&eacute; j'm'en allis bein vite m&eacute; t&acirc;ner; mais ou vos trompez, ma f&eacute;, don bein; car j&eacute; n'l&eacute; fis pas - j'm'en fus dans l's &ecirc;tabl'yes, souongni les b&ecirc;tes...&quot; <br/>
<br/>
&quot;L&agrave;!&quot; s'fit l'cou&ocirc;s&icirc;n Henri, &quot;m&eacute; v'l&agrave; &agrave; la f&icirc;n d'ma br&eacute;viaithe.&quot;<br/>
<br/>
Nou oui l's hommes haller d'longues haleines; quant &egrave;s femmes, jannes et vielles, il' avaient toutes les l&egrave;rmes &egrave;s i&egrave;rs et nou-s en ouiyait tchi d&icirc;saient: &quot;Ches pou&ocirc;rres p&eacute;tits!&quot; D'autres, ch'tait: &quot;La pou&ocirc;rre criatuthe&quot;; enf&icirc;n, ieune tchi criyait &agrave; tue-t&ecirc;te: &quot;Ah les barbares-cotch&icirc;ns, si j'avais 't&eacute; l&agrave;!!&quot; <br/>
<br/>
Quand la sens&acirc;tion fut un mio p&acirc;ss&eacute;e, iun d's anciens, tchi r'gardait gare, et teurtait h&ocirc;rribli&eacute;ment la goule, en p&acirc;lant, s'm&icirc;ns &agrave; faithe au cou&ocirc;s&icirc;n Henri: &quot;belle histouaithe, ma f&eacute;, man Henri; mais ch'est l'explyic&acirc;tion tchi nos faut &agrave; ch't heu - ch'est &agrave; dithe, s'tu peux nos la bailli, dgia!&quot; - Et i' s'm&icirc;ns, l'salope! &agrave; &ecirc;copi dans l'aithe. <br/>
<br/>
&quot;Ah! ou voulez eune explyic&acirc;tion, Ma&icirc;t' Bajom&icirc;n: Eh bein, la v'ch&icirc;n, comme j'l'ai ouie bein des fais &agrave; not' bouonhomme d&eacute; p&eacute;the. <br/>
<br/>
&quot;Quand l'preunmyi Seigneur fit b&acirc;ti san mangni et l's aut' b&acirc;tisses tch'en d&eacute;pendaient, ch'tait justement dans l'clios d&eacute; tchi j'vos p&acirc;lais. Tchiques chents ans aupr&egrave;s, quand, par la n&eacute;glyigence d&eacute; tchiqu'uns des Seigneurs tchi v&icirc;ndrent aupr&egrave;s, les b&acirc;tisses s'n allaient tchaie l'co souos ieux, l&eacute; Seigneur d'alors d&eacute;cidit d'en b&acirc;ti d'nouvieaux; mais pus au vou&ecirc;t, d'l'aut' bord d&eacute; la route - l&agrave; o&ugrave; i' sont acouo au jour d'aniet, et les vi&egrave;rs f&ucirc;drent abattus, et l't&egrave;rrain d's&egrave;rt&eacute; et cli&egrave;rgi et tou&ocirc;nn&eacute; en t&egrave;rre labouothabl'ye, t&eacute; qu'nou l'vai &agrave; ch't heu. Et ch'est d'pis ch't &ecirc;poque-l&agrave; qu'nou-s-ait chein qu'nou-s app&egrave;le &quot;Les Cris des vi&egrave;rs Mangni&egrave;rs&quot; et qu'nou vait l&agrave; sc&egrave;ne qu&eacute; j'veins d'vos raconter d'man mus, telle qu&eacute; j'l'ai ouie &agrave; man p&eacute;the bein des fais d'pis m'n avantuthe. <br/>
<br/>
Est-che assez, Ma&icirc;t' Bajom&icirc;n? s'l&icirc; fit l'cou&ocirc;s&icirc;n Henri. &quot;Oui! oui!&quot; man Henri, j&eacute; l'savais bein; mais ch'tait sellement pour t'&ecirc;prouver; car j&eacute; connaissais l'histouaithe longtemps d'vant qu'tu f&ucirc;sses n&eacute;, man Henri! v&eacute;the, d'vant qu'nou-s e&ucirc;sse sellement pens&eacute; en t&eacute;!&quot;<br/>
 <br/>
&quot;Ch'est dr&ocirc;le, tout d'm&ecirc;me; Ma&icirc;t' Bajom&icirc;n,&quot; s'fit Henri, &quot;savait tr&eacute;jous tout; mais, dgia! ch'est quand i' veint d&eacute; l'oui!&quot;<br/>
 <br/>
Toute la compangnie s'&ecirc;gouffit &agrave; rithe.<br/>
 <br/>
Ma&icirc;t' Bajom&icirc;n s'vit happ&eacute; l&agrave;. I' teurtit la goule eune fais d'pus et n&eacute; r'dit pus mot.<br/>
 <br/>
Et m&eacute; &eacute;tout, m's anm&icirc;ns, j&eacute; m'tais, n'en v'l&agrave; assez pour un coup. <br/>
<br/>
<a href="charlespicot.html">C. DU MONT.</a> <br/>
XXX Nov. M.CM.IX.<br/>
<br/>
<br/>



&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sabat.html">Le Sabat des Chorchi&egrave;r'</a><p>
<li><a href="chvalelie.html">La Ch'valelie et le Ch'va &agrave; bi&acirc;nche t&ecirc;te</a><p>
<li><a href="mangni.html">L&eacute; Mangni d'La Trin't&eacute;</a><p>
<li><a href="rvenants.html">Les R'v&eacute;nants d'Aut'fais</a><p>
<li><a href="rvenants3.html">Les R'venants</a><p>
<li><a href="cordoungni.html">L&eacute; Cordoungni et l&eacute; r'v&eacute;nant</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/crismannier.html by HTTrack Website Copier/3.x [XR&CO'2014], Tue, 15 Jul 2025 13:44:28 GMT -->
</HTML>
