<HTML>

<!-- Mirrored from members.societe-jersiaise.org/geraint/jerriais/camas.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
<HEAD>
<TITLE>Tchi camas!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tchi camas!</h2></font></center><p>

Tch'est qu'i' sont les brits tchi vos font fr&eacute;mi, tchi vos d&ecirc;couothagent, tchi vos m&egrave;nent au ni&egrave;r m'sesp&eacute;? L'&ocirc;rage? La gr&icirc;nch'chie d'craie sus eune n&eacute;the plianche? La martel'lie d'un mart&eacute;-pitcheux?<br/>
<br/>
&Agrave; ches drein nou-s'a liu la nouvelle entouor eune machinne qu'nou-s'appelle la Moustique. &Agrave; chein tchi patha&icirc;t, nou fait s&egrave;rvi chutte machinne &agrave; seule f&icirc;n d'g&ecirc;ner les jannes gens atout eune bourdonn'nie qu'les pus vi&egrave;rs n'ouaient pon. Ch'est en tchi l'ou&iuml;e &egrave;s cheins en d'ssous d'eune v&icirc;ngtaine d'ans est pus finne et les sons d'eune fr&eacute;tchenche &ecirc;l'v&eacute;e peuvent lus faithe jadg&icirc;n sans qu'les pus &acirc;gis lus en app&egrave;rch&egrave;vent. Chutte bourdonn'nie est s'pos&eacute;e d'c&acirc;rrer les dga&icirc;ngues d&eacute; jannes gens d'l'avant d'boutiques o&ugrave;'est qu'il ont cou&ocirc;teunme d&eacute; lus rassemblier.<br/>
<br/>
J&eacute; n'ou&iuml;thai janmais chu fichu brit, m&eacute;, mais y'a d'aut' sons tchi m'font &ecirc;triver. Y'a des gens tch'aiment l&eacute; son d&eacute; l'ieau russelante. Pouor ieux, un p'tit jet dg'ieau dans l'gard&icirc;n fait d'la musique douoche assez pouor b&egrave;rchi et donner eune ni&eacute;tchie d'r&ecirc;ves plia&icirc;thants. Tout coumme, m&eacute; j'ai ieu &agrave; dormi dans des chambres &ecirc;tchip&eacute;es des conforts d'achteu, ch'est &agrave; dithe l'ieau couothante - couothante l&eacute; trav&egrave;rs du pliafond et ava les muth&acirc;les. J&eacute; n'peux pon don st&eacute;ner l'son dg'ieau tchi couort en dormant. D&eacute; l'ieau tchi d'puthe ou d'la d'goutt'tie d'un coq m&eacute; r&ecirc;vil'ye d'un ambron. Et en g&eacute;n&eacute;tha j&eacute; n'trouve pon l'russellement d'cannieaux hardi apa&icirc;sant, m&ecirc;me au tchoeu du sol&eacute;.<br/>
<br/>
Les cheins tchi sont accou&ocirc;teunm&eacute;s &agrave; la vie d'campangne ont souvent du train &agrave; lus endormi en ville o&ugrave;'est qu'i' y'a un brit sans c&ecirc;sse d&eacute; trafi. D'l'aut' bord des villais n'trouvent pon parfais a&icirc;si d'dormi la niet quand i' n'y'a d'aut' la douoche ronn'nie d'boulants tchi p&acirc;ssent &agrave; les b&egrave;rchi. Assa les pigeons et les corb&icirc;ns n&eacute; juquent pon ensembl'ye.<br/>
<br/>
Nou-s'a ou&iuml; &eacute;tout &agrave; ches drein entouor l'h&egrave;rtch&icirc;n &agrave; Oxford o&ugrave;'est qu'des Musulmans ont d'mand&eacute; p&egrave;rmission d'&ecirc;true&ucirc;ler l'appel Islamique &agrave; la pri&eacute;the. D's opposants dithent qu&eacute; la sonn'nie des cliochi&egrave;rs d'&eacute;glyise tch'est traditionnelle est acceptabl'ye, mais ch't appel amplyifi&eacute; tch'est propos&eacute; d&eacute;vthait &ecirc;t' hors d'la tchestchion. Ch'est vrai qu'les cheins tchi viagent dans des pays Islamiques n'ont dg&eacute;the b&eacute;souain d'c&acirc;rillon, car nou-s'est r&ecirc;vilyi &agrave; sinne d&eacute; jeu par l'appel des mostchies.<br/>
<br/>
Tout coumme, ch'est mus sans doute qu'l'ieau russelante pouor l's iuns ou la fichue Moustique pouor les jannes gens.<br/>
<br/>
<i><a href="jerpoem.html">Geraint Jennings</a></i>
&nbsp;<p>

<font size="2">
<i>Viyiz &eacute;tout:</i>
<ul>
<li><a href="sonbrit.html">Les sons et les brits en J&egrave;rriais</a><p>
<li><a href="annibrit.html">Les brits d's annimaux</a><p>

<li><a href="painfirsttower.html">Strange News from First Tower</a><p>
<li><a href="ronnais.html">L&eacute; Ronnais d'Millais</a><p>
<li><a href="gdfpataflias.html">Tchi pataflias!</a><p>
<li><a href="ouinn.html">Ouinn'! Ouinn'! Grounn'!</a><p>
<li><a href="gdftrantchilite.html">La trantchilit&eacute; calme l'esprit</a><p>
</ul>
</font>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/camas.html by HTTrack Website Copier/3.x [XR&CO'2014], Tue, 15 Jul 2025 14:00:17 GMT -->
</HTML>
