<HTML>
<HEAD>
<TITLE>L&eacute; Passage du temps</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P><center><font color="#215e21"><h2>L&eacute; Passage du temps</h2></font></center></P>

<P>Moussieu l'R&eacute;dacteu,</P>
<P>Ch'est auve grand pliaisi qu&eacute; j'vouos envyie mes f&eacute;licitations &agrave; l'occasion du septante-chintchi&egrave;me anniv&egrave;rsaithe d&eacute; la naissance d&eacute; vouot' bouanne g&acirc;zette. Dans l'couothant d'ches ann&eacute;es-l&agrave; oulle a remplyi un b&eacute;souain d'grand' valeu dans la vie des J&egrave;rriais. Ou' lus a fait &agrave; saver tch'est tch'i' s'passait dans les p&acirc;raisses d&eacute; lus p'tit pays, et dans tout l'monde souos l'touannement du soleit. Ou' lus a donn&eacute; la chance d&eacute; faithe s&egrave;rvi ses colonnes pour affaithes d&eacute; conm&egrave;rce, et, dans ses articl'yes d'fond, ou' lus a donn&eacute; d'bouans avis. Ch'est vrai qu'ses avis n'ont pon tr&eacute;jous 't&eacute; suivis par les hommes d'&ecirc;tat. J'pense bein qu&eacute; ch&eacute; s'sait trop &agrave; esp&eacute;ther des politiciens d'autcheun pays - p'tit ou grand - mais quand j'vai les membres d's &Ecirc;tats gronner la g&acirc;zette dans lus discours, j'ai envie d'crier "Hourah pour la g&acirc;zette!" car v'la tchi montre qu'oulle a&icirc;gue &agrave; les mett' sus lus garde!</P>
<P>Ieune des preuves d&eacute; la sup&egrave;rbe qualit&eacute; d'vouot' g&acirc;zette est qu'oulle a v&ecirc;tchu toute sa vie sans arr&egrave;t, et qu'oulle a veu d'aut' g&acirc;zettes naitre et p&egrave;rdre vie ou mouothi d'lus belle mort, sans aver fait grand' diff&eacute;thence dans sa cirtchulation qu&ocirc;tidgienne. Nou peut dithe qu'oulle est un monument dingne &agrave; la m&eacute;mouaithe d&eacute; san fondateu, Moussieu Walter Ernest Ingram Guiton, un moussieu qu'j'ai ieu l'honneu d'conna&icirc;tre dans man janne temps. Il 'tait un homme d&eacute; belle pr&eacute;sence, atout eune n&eacute;the barbe et un r'gard franc et b&eacute;n&eacute;vole. Il 'tait tr&eacute;jous pr&egrave;t &agrave; faithe du bein &agrave; autchcune p&egrave;rsonne et un pliaisi &agrave; ses anmins. J'ai connu, &eacute;tout ses lieutenants: Moussieu Harrison, vouot' p'p&egrave;e d&eacute; m&eacute;mouaithe respect&eacute;e, Moussieu l'R&eacute;dacteu - un charmant moussieu si janmais y'en a ieu iun - et l'Sieur Tch&eacute;th&eacute;e. J'm'&egrave;rsouveins qu&eacute; ch'tait ch'tichin tchi souangnait d'trouver l's artistes pour chanter ou r'citer dans l's&egrave;rvice du dinmanche l'arl&eacute;v&eacute;e &agrave; la chapelle d&eacute; tchi Moussieu Dguiton 'tait l'pilyi d'appyi&eacute;. Et j'ai connu les Sieurs <a href="lebrocq.html">'Douard Le Bro</a> (l&eacute; fanmeux Ph'lip d&eacute; "<a href="pmindex.html">Ph'lip et Merri&eacute;nne</a>"!), E. C. Boi&euml;lle, Walter L'Bro, et un Sieur Mich&eacute; comme rapporteurs quand j'tais janne, et Walter Tynan tchi prannait les portraits pour mett' dans la g&acirc;zette,</P>
<div align="center"><b><P>"Les Chroniques"</P></b></div>
<P>Dans chu temps-l&agrave;, y'avait deux g&acirc;zettes publyiy&eacute;es en Fran&ccedil;ais: "La Chronique", et "La Nouvelle Chronique". Edmond Delaquaine, qu&eacute; j'avons touos connu, 'tait l'R&eacute;dacteu d"'La Chronique". <a href="ejluce.html">Edwin John ("Jock") Luce</a> 'tait l'R&eacute;dacteu d"'La Nouvelle Chronique" et l'Sieur <a href="bisson.html">Ouoyamme Bisson</a> 'tait l'g&eacute;rant. Il avait eune barbe pointue et 'tait drait comme un pitchet et pr&eacute;sidait dri&eacute;the l&eacute; conteux atout san gros ni&eacute;r male cat <a href="pretro.html">Pr&eacute;tro</a>, tchi dormait ou ronronnait sus l'conteux &agrave; c&ocirc;t&eacute; d'li. "Les Chroniques" 'taient populaithes dans les campangnes dans chu temps-l&agrave; viyant qu'les campangnards n&eacute; savaient pon fort d'angliais et nou n'ou&iuml;yait pon d'angliaichin'nie s&eacute;non en ville. Nou peut m&eacute;me dithe qu&eacute; l"'Evening Post" a contribu&eacute; &agrave; l'enseignement d'chutte langue-l&agrave; dans les p&acirc;raisses!</P>
<P>Vouot' g&acirc;zette a fait du bein au J&eacute;rriais &agrave; l'&eacute;trangi &eacute;tout. Tch'est tch'i' f'thait sans la g&acirc;zette hebdomadaithe qu&eacute; l'porteux d'lettres l&icirc; apporte s'maine aupr&egrave;s s'maine, et tchi li fait &agrave; saver les naissances, mathiages et d&eacute;c&egrave;s en J&eacute;rri, et tch'est tch'a 't&eacute; &ecirc;lu <a href="connetable.html">Conn&ecirc;tabl'ye</a> dans sa p&acirc;raisse, et tch'est tch'a vot&eacute; "Pour" ou "Contre" dans l's &Ecirc;tats?</P>
<P>En p&acirc;lant d'anniv&egrave;rsaithes, Moussieu l'R&eacute;dacteu, v'la tchi m'ram&eacute;mouaithe qu&eacute; l"'Evening Post" n'est pon fort pus vielle qu&eacute; m&eacute;. I' n'y a qu&eacute; tchinze mais entre nouos jours d&eacute; naissance, ch'est en tchi nou peut dithe qu&eacute; j'avons qu&acirc;si tr&eacute;jous v&ecirc;tchu ensembl'yes et qu'j'avons veu les m&eacute;mes changements dans la vie J&eacute;rriaise. Dans nouos p'tits jours oulle 'tait bein pus trantchile qu'ou' n'l'est au jour d'aniet. Un tas des belles vielles maisons d'f&egrave;rme 'taient couv&egrave;rtes en glyi et lus belles muth&acirc;les en granit n'avaient pon 'couo 't&eacute; muchies par la couoche d&eacute; ch&icirc;nment tchi fut la mode pus tard. Les motos et l's <a href="gdfavion.html">avions</a> n'avaient pon 'couo fait lus appathence, et nou pouvait marchi les c'mins trantchil'ment et en seuth't&eacute; d'sa vie, et sans aver &agrave; heunmer l's odeurs empouaisonneuses d&eacute; p&eacute;trole. Les gens n'avaient pon d'peux d'marchi d'longues distances. La <a href="bike.html">machinne &agrave; p&eacute;dales</a> tch'avait eune grand' reue et eune toute p&eacute;tite (appel&eacute;e "Penny-Farthing" en Angliais) fit s'n appathence quand j'tais tout mousse, mais n'y avait pon fort d&eacute; jannes hommes tch'avaient l'mouoyen d'en acater ieune. L&eacute; Jersey Railways &amp; Tramways Limited et l&eacute; Jersey Eastern Railway 'taient l&agrave;, mais un tas d'mousses &egrave;s Landes &agrave; <a href="st_ouen.html">St. Ou&euml;n</a> n'avaient pon veu l&eacute; "train". Man papa l'appelait "Eune c&acirc;rosse tchi va sans j'vaux" et m'emn'it l'vaie &agrave; Bieaumont viyant qu'j'avais 't&eacute; bouan gar&ccedil;on!</P>
<div align="center"><b><P>La vie du s&eacute;</P></b></div>
<P>Les fanmiles 'taient grandes et la vie du s&eacute; s'passait en fanmile dans les maisons d'campangne. Les gens br&ucirc;laient des cou&ecirc;pieaux et du vrai dans les grand' &acirc;tres et fouangnaient l'pain, des <a href="gaches_fouee.html">g&acirc;ches &agrave; fou&eacute;e</a>, et des <a href="galvrai.html">galettes &agrave; vrai</a> dans l'fou &agrave; c&ocirc;t&eacute;. I' ca&ucirc;ffaient l'fou atout des fagots d'bouais tch'i' gardaient, pour l'occasion quand il' &ecirc;p&icirc;laient les bouais sus les foss&eacute;s. Siez nous, l&eacute; tro &agrave; p&ecirc;tri faisait s&egrave;rvi d'tabl'ye, et y'avait un r&acirc;clyi au pliafond et l'<a href="craset.html">crasset</a> 'tait &agrave; sa pliaiche. La salle pathaissait hardi comme la Tchu&icirc;sinne J&egrave;rriaise au mus&eacute;e d'La Soci&eacute;t&eacute; Jersiaise en ville. La f&egrave;rme d'chu temps-l&agrave; 'tait faite valer pour les b&eacute;souains d'la fanmile p&ucirc;t&ocirc;t qu&eacute; pour profit conm&egrave;rcial, et l'grand des gar&ccedil;ons, viyant tch'i' s'en allait l'h&eacute;thiter pus tard, restait &agrave; a&icirc;dgi au bouanhomme, et les puisn&eacute;s allaient en m&eacute; dans les navithes &agrave; vailes (y'en avait tch'avaient 't&eacute; b&acirc;tis en J&egrave;rri), ou &agrave; <a href="gdfcote.html">La C&ocirc;te</a> travailli pour les <a href="gdfrobins.html">Robins</a>, les Fru&iuml;ngs ou les Boutily&egrave;rs.</P>
<P>Les gens faithaient les mousses aller &agrave; l'&ecirc;cole du D&icirc;nmanche &agrave; dgiex heuthes, et quand il' arrivaient - un an &agrave; la fais - &agrave; la preunmi&eacute; classe, i' fallait apprendre la collecte et l'&Ecirc;vangile du jour par tchoeu. Touos les mousses restaient &agrave; l'&eacute;glyise pour tout l's&egrave;rvice. I' lus sembliait si long tch'i' n'en r'sortithaient janmais, sustout quand i' fallait &ecirc;t' trantchiles tout l'trav&egrave;rs des pri&egrave;thes, d&eacute; La Litanie et d'un s&egrave;rmon long comme l&eacute; bras!</P>
<P>I' n'y avait pon d'cinn&eacute;mas ni grand' aut' choses &agrave; attriotchi les jannes hommes, et i' passaient l'd&icirc;nmanche l'arl&eacute;v&eacute;e sus les <a href="pallions.html">pallions</a> &agrave; bavarder et jouer &agrave; <a href="sautemouton.html">Saute Mouton</a>, au <a href="tireli.html">Tireli</a> et toutes sortes d'jeux.</P>
<div align="center"><b><P>La Milice</P></b></div>
<P>I' fallait s&egrave;rvi comme soudards dans la <a href="gdfle.html">Milice Rouoyale</a> jusqu'a l'&acirc;ge d&eacute; 45 ans, deux ans - de 16 &agrave; 17 - comme r'crues. Nou 'tait accoutr&eacute;s &agrave; 18 ans. Aupr&eacute;s dgiex ans d's&egrave;rvice, au camp et &agrave; tither au blianc, nou 'tait m&icirc;ns dans la r&eacute;s&egrave;rve. J'tais ordgilleux comme un poux sus du v'lous la preunmi&egrave;the ann&eacute;e qu&eacute; i'fus accoutr&eacute;! En habit d'parade, nou passait la Grand R'veue chaque ann&eacute;e d'vant l'<a href="gouverneux.html">Gouv&egrave;rneux</a> dans la Baie d'St. Aubin. J'm'&egrave;rsouveins qu'eune fais i' nouos dit tch'il avait pass&eacute; les troupes d&eacute; Sa Majest&eacute; en r'veue partout l'monde, et tch'i' n'avait janmais veu des soudards comme nous d'vant! Sans doute, j'pens&icirc;nmes tch'il entendait tch'i' n'en avait pon veu d'si bieaux, mais tch'est tchi sait - entendait-i' tch'i' n'en avait pon janmais veu d'si dr&ocirc;les?</P>
<P>Par les c'm&icirc;ns, ch'tait des <a href="vainne.html">h&egrave;rnais</a> et des vainnes qu&eacute; nou viyait. Des h&egrave;rnais d'toutes les sortes, &agrave; bannieaux, &agrave; b&egrave;r, &agrave; boeufs, &agrave; bouais, &agrave; bras, &agrave; cidre, &agrave; &eacute;clon et &agrave; &ecirc;pu !</P>
<P>Il' 'taient hant&eacute;s la niet, les c'm&icirc;ns. Y'avait d'la fraude en allant l'tou des c&ocirc;tes, et des <a href="gdfblianche.html">blianches femmes</a>, encouothagies par les fraudeurs, pathait-i', faithaient peux &egrave;s pi&ecirc;tons. C&egrave;rtaines rues avaient la r&eacute;putation d'&ecirc;t' hant&eacute;es par des fant&ocirc;mes et des r'v&eacute;nants. L&eacute; passage par ches routes-l&agrave; la niet 'tait craintif pour nous comme mousses. Des noms tragiques comme La Rue &agrave; la Pendue, qu&eacute; nou ou&iuml;yait l's anciens mentionner en conv&egrave;rsation, nouos faithaient penser - &eacute;tant p'tits et d'&acirc;ge &icirc;nmaginatif - qu&eacute; nou pouvait vaie des pendus quand nou passait souos les bouais dans la niet sombre et qu'nou n'viyait pon la main d'vant s&eacute;. L's anciens p&acirc;laient d'av&egrave;rtis, &eacute;tout. Qu&acirc;si touos les vi&egrave;rs 'taient sup&egrave;rstitieux, et &agrave; les ou&iuml;, il' avaient tr&eacute;jous ieu un av&egrave;rti d'tchique sorte quand lus gens avaient pass&eacute; l'pas !</P>
<div align="center"><b><P>L's ent&egrave;rrements</P></b></div>
<P>L's ent&egrave;rrements avaient un air solonnel. Les h&egrave;rses avaient des n&eacute;thes plieunmes sus l'haut des deux c&ocirc;t&eacute;s, et l&eacute; j'va en avait ieune sus l'haut d'la t&ecirc;te. La h&egrave;rse tch'avait des c&ocirc;t&eacute;s d'v&egrave;rre qu&eacute; nou pouvait vaie l'c&ocirc;ffre &agrave; trav&egrave;rs, cou&ocirc;tait pus qu'la cheinne tch'avait les c&ocirc;t&eacute;s solides. Les femmes n'allaient pon &egrave;s ent&egrave;rrements. L's hommes marchaient dri&egrave;the la h&egrave;rse, les porteurs en t&ecirc;te. I' m'ttaient des cipres sus lus chapieaux, et si les gens du d&eacute;funt pouvaient y affaurder i' donnaient des gants &eacute;tout. Y'avait d's anciens tchi n'voulaient pon &ecirc;t' port&eacute;s &agrave; la tombe par les j'vaux. Dans ches cas-l&agrave;, i' fallait porter les c&ocirc;ffres &agrave; bras tout l'long du c'm&icirc;n &agrave; la Grand' &Eacute;glyise auve deux-s'trais lots d'porteurs. En c'm&icirc;n, i' m'ttaient l'c&ocirc;ffre sus des scabelles d&eacute; temps en temps pour changi d'porteurs. D&eacute;vant sorti d'la ma&icirc;son i' fallait prendre du renfort ! Y'avait du vin, et tchiquesfais d'la litcheu, sus eune p&eacute;tite tabl'ye dans l'all&eacute;e, et des galettes et d'la g&agrave;che d'ent&egrave;rrement.</P>
<P>La fanmile allait prendre l&eacute; deu &agrave; l'&eacute;glyise, l&eacute; pr&eacute;chain d&icirc;nmanche au s&eacute;. Touos les cheins tchi prannaient l'deu restaient assis duthant tout l's&egrave;rvice. La veuve s'habillait en ni&egrave;r pour deux ans et portait l'cr&ecirc;pe la preunmi&eacute;the ann&eacute;e.</P>
<P>Y'avait des crianches entouor les morts et l's ent&egrave;rrements. I' fallait d'valer touos les ridgieaux du moment d'la mort et jusqu'&agrave; la sortie du corps, et couvri les mitheurs pour qu&eacute; l'&acirc;me n&eacute; p&ucirc;sse s'y vaie! Y'en avait bein d'autres. Vouos lecteurs peuvent en li&eacute;the dans les bulletins d'L'Assembli&eacute;e d'J&egrave;rriais, car l&eacute; Sieur <a href="lemaistre.html">Frainque Le Maistre</a>, nouot' fanmeux historien, en a publyiy&eacute; eune racachie.</P>
<div align="center"><b><P>Les grand'-tch&eacute;thues</P></b></div>
<P>La vie d'campangne n'&eacute;tait pon triste quand-m&eacute;me. Y'avait du r&egrave;villon au s&eacute; dans les temps d'Nou&eacute; et d'c&egrave;rtaines aut' f&ecirc;tes d&eacute; l'ann&eacute;e, &egrave;s s&eacute;th&eacute;es d'<a href="nierbeurre9.html">ni&egrave;r beurre</a>, et dans l'temps des <a href="grand_tchethue.html">grand' tch&eacute;thues</a>. Les f&egrave;rmi&egrave;rs s'entr'aidgeaient atout lus <a href="jvavoc.html">j'vaux</a>, et v'la tchi valait la peine d&eacute; vaie la tch&eacute;thue attel&eacute;e &agrave; siex ou huit j'vaux. L&eacute; grand r'pas du s&eacute; 'tait un vrai festin!</P>
<P>Les jannes fanmiles prannaient souain d'lus anciens. Ch'tait rare qu&eacute; nou vivait un m&eacute;nage tchi n'avait pon grand-p&eacute;thes et grand' m&eacute;thes au coin d'l'&acirc;tre ou au pid du feu atout eune <a href="snomem.html">pot&eacute;e d's'no</a> &agrave; main, et la grand'm&eacute;the atout un grand rouoge mouoch&eacute; sus ses g'nouors et la goutte d&eacute; s'no au but du nez!</P>
<P>Y'a ieu des changements en ville &eacute;tout. La cauchie pathaissait bein. Nou viyait les m&acirc;ts des navithes &agrave; vailes, grands et p'tits, tchi navidgeaient &agrave; La C&ocirc;te et un mio partout l'monde - l&eacute; Patru&uuml;s, l&eacute; C.R.C., l&eacute; Bolina, l&eacute; Fanny Breslauer, l&eacute; Sea Flower, l&eacute; Dawn et bein d'autres. Quand les campangnards avaient l'temps ou la chance d'aller en ville l&eacute; sanmedi, il' allaient tr&eacute;jous les vaie. Hardi d'ieux avaient 't&eacute; au grand large dans ches navithes-l&agrave; dans tchique temps.</P>
<P>Y'avait du run &agrave; marchi dans les rues d'la ville et r'garder dans les f'n&ecirc;t' d&eacute; boutiques. Dans Hill Street, qu&eacute; les campangnards appelaient La Rue &egrave;s Voleurs, y'avait pus d'&egrave;crivains qu&eacute; d'avocats. J'm'&egrave;rsouveins d'aver connu Pierre Philippe Guiton, George Frederick Durell Le Gallais, Charles William Binet, Peter Falla, <a href="geocrill.html">George Philippe Crill</a>, Vivian John Bailhache, William John Ogier, John Francis Giffard, William Smythe Le Masurier Edward Voisin et san fis Francis Albert Edward (li et les Sieurs Crill et Giffard f&ucirc;drent &ecirc;lus Juges), Philippe Mourant Richardson, Edward Binet Renouf, Max Alavoine, Alfred Le Rossignol, et un Sieur Br&eacute;e tchi m'ttait tr&eacute;jous un bieau veste de toutes les couleurs, Francis John Bois et san fr&egrave;the George Walter, Cl&eacute;ment Lerrier Aubin, George Quesnel Larbalestier, George A. Piquet, Alfred John Philip Le Riche et Lyndon Rive.</P>
<div align="center"><b><P>La Cour</P></b></div>
<P>L's avocats 'taient des gens &agrave; part. A m'n id&eacute;e, Maurice Alavoine (il 'tait Lieut'nant Coronel dans la Milice Rouoyale &eacute;tout) et <a href="election1902.html">Philippe Baudains</a> (Conn&ecirc;tabl'ye d'la Ville) 'taient mangnifiques orateurs, Messire Adolphus Hilgrove Turner, Henri Edouard Le Vavasseur dit Durell, et Moussieu d'Carteret, tchi fut Bailli pus tard, 'taient sup&egrave;rbes &eacute;tout, et i' f&ucirc;drent touos nomm&eacute;s Offici&egrave;rs d&eacute; la Couronne, Messieux Edmund Toulmin Nicolle et Charles Sydney Le Gros 'taient mains inmposants comme orateurs, mais il' 'taient si solides et respect&eacute;s qu&eacute; les gens avaient hardi d'confiance dans lus capacit&eacute; d'gangni des causes. Les Sieurs Philip Norman Richardson, L&eacute;once l'Hermite Ogier, Philippe Le Maistre, John Edwin Pinel - j'en oublyie probabl'yement tchitchuns - 'taient d'bouans avocats. Iun des jannes d&eacute; chu temps-l&agrave;, Moussieu Harold Walter Giffard, faisait eune mangnifique et inmpressionabl'ye oraison en Fran&ccedil;ais et 'tait un adv&egrave;rsaithe formidabl'ye &agrave; pliaidgi contre! En effet, nou n'ou&iuml;yait qu'du Fran&ccedil;ais dans la Cour et dans l's &Ecirc;tats. Messire William Henry Venables Vernon pr&eacute;sidait les deux auve eune sup&eacute;rbe dingnit&eacute;. Il 'tait s&eacute;v&egrave;the et avait eune mangnifique pr&eacute;sence et eune forte vouaix. A sa drouaite, sus l'Banc d'Justice, Moussieu d'St. Ou&euml;n, l&eacute; Coronel Edouard Charles Malet de Carteret, si&eacute;geait solonellement, et Moussieu d'<a href="assembliee/rose.html">Ros&eacute;</a>, Reginald Ra&ouml;ul Lempri&egrave;re, &Eacute;cuier, 'tait l'Vicomte d&eacute; Sa Majest&eacute;.</P>
<P>L'office d&eacute; Jur&eacute;-Justicier 'tait la pus grande honneu &agrave; tchi l'J&egrave;rriais ordinaithe aspithait, et les Jur&eacute;s 'taient Juges pour la vie dans chu temps-l&agrave;. Il' 'taient bein counus et respect&eacute;s par toute l'Ile, ayant qu&acirc;si tous s&egrave;rvi lus p&acirc;raisses comme Conn&eacute;tabl'yes. H&eacute;las! Les temps ont changi - comme tout change. Ch'est la vie! J'vouos souhaite, Moussieu l'R&eacute;dacteu, &agrave; vous et &agrave; vouot' fanmeuse g&acirc;zette, bein d's ann&eacute;es et d'anniv&egrave;rsaithes &agrave; l'av'nin tchi n'chang'geont pon quant &agrave; vouot' bouanne sant&eacute; et la prosp&eacute;thit&eacute; d'la g&acirc;zette et d'sa mission d'pr&ecirc;s&egrave;rvation du bein-&ecirc;tre d'J&egrave;rri et d'l'&ecirc;dification d'ses lecteurs!</P>
<P><i><a href="lefeuvre.html">George d'la Forge</a></i></P>
<P><i>(&Ecirc;crit pour l'septante-ch&icirc;ntchi&egrave;me anniv&egrave;rsaithe d'la g&acirc;zette du s&eacute; en 1965)</i></P>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="gdfjerri25.html">En J&egrave;rri y'a 25 ans</a><p>
<li><a href="chiffres.html">Des chiffres du passer</a><p>
<li><a href="gdfbeindestemps.html">Y'a bein des temps dans la vie</a><p>

<li><a href="jannesse.html">J&egrave;rri comme j'l&eacute; connaissais dans ma jannesse</a><p>
<li><a href="memouaithes3.html">M&eacute;mouaithes d'aut'fais - d&eacute; man vi&egrave;r J&egrave;rri </a><p>
<li><a href="change100.html">Les changements q'ya yieu en Jerri</a><p>
<li><a href="gdfchange.html">Tchi changements!</a><p>
<li><a href="gdfchangements2.html">Tchi changements!</a><p>
<li><a href="gdfchangements4.html">Tchi changements!</a><p>
<li><A HREF="100ans.html">Y'a chent ans</A><p>
<li><a href="pmgoodold.html">The Good Old Days</a><p>
<li><a href="jeunesse_laisney.html">Des Memouaithes De Ma Jeunesse</a><p>
<li><a href="gdfvierstemps.html">En m&eacute;mouaithe des bouans vi&egrave;rs temps!</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="gdfautfais.html">Aut'fais...</a><p>
<li><a href="gdfautfais2.html">Aut'fais</a><p>

<li><a href="tempschangent.html">Les Temps Changent</a><p>
<li><a href="vierjerri2.html">L&eacute; pou&ocirc;rre vi&egrave;r J&egrave;rri s'en va!</a><p>
<li><a href="gdfenterrement.html">Un ent&egrave;rrement l'temps pass&eacute;</a><p>

<li><a href="eslectricitai.html">L's embarras du Bouonhoumme Joe avec l'Eslectricitai</a><p>
<li><a href="media.html">Les M&eacute;dias et les commeunic&acirc;tions</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
