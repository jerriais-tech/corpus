<HTML>

<!-- Mirrored from members.societe-jersiaise.org/geraint/jerriais/cahouain_cliemenragi1927.html by HTTrack Website Copier/3.x [XR&CO'2014], Tue, 15 Jul 2025 14:00:08 GMT -->
<HEAD>
<TITLE>Sou voulez faithe Ma&icirc;t'e Cli&eacute;ment d'Caen enragi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Sou voulez faithe Ma&icirc;t'e Cli&eacute;ment d'Caen enragi</h2></font></center><p>

Sou voulez faithe Ma&icirc;t'e Cli&eacute;ment d'Caen enragi, demandez-li tchi sorte d'saison qu'il a fait ch'tte ann&egrave;e.<br/>
<br/>
Tout chu temps il est d'une humeur de tchan !<br/>
<br/>
Tout a 't&eacute; contre li d&eacute;pis le c'menchement jusqu'&agrave; la fin. Il avait pliant&eacute; san c&ocirc;ti de bouanne heuthe, dans les derniers jours de Janvi et avait fait s'n id&eacute;e qu'i' s'en allait foui ses patates aussi vite comme les siens de l'Etacq. <br/>
<br/>
Quand son c&ocirc;ti fut pliant&eacute;, i' s'min &agrave; plianter ses clios et malgr&eacute; que les vaisins disaient qu'il 'tait fo, i' ne r'arr&ecirc;ti pas devant que tout fusse fini.<br/>
<br/>
Ses patates s'en v'naient assez bain et le bouonhomme s'en glorifiait.<br/>
<br/>
La prumi&eacute; chose qui l'contraryi ch'tait quand les gros messieux du Comit&eacute; de l'Agritchultuthe passirent une louai qu'i' fallait que tout l'monde sprayissent lus patates. <br/>
<br/>
Le bouonhomme s'&eacute;tait vant&eacute; qu'i' n'le f'thait pas pour personne, qu'il aimethait mus aller en prison, que d'&ecirc;tre c'mand&eacute; si&egrave;z-li comme chenna, mais quand Wesley Mallet et Jack Arthur arrivithent siez-li, i,rentri ses c&ocirc;rnes un mio. <br/>
<br/>
I' vouli ardgumenter avac ieux car, Ma&icirc;t'e Cliem est iun de cheux-l&agrave; qui crait que la sprayethie est inutile et qu'ou n'fait que d'arr&ecirc;ter la crututhe de la patate mais les Inspecteurs n'avaient pas 't&eacute; nomm&eacute;s pour aller distchuter toutes sortes d'th&eacute;ories, lus job &agrave; ieux &eacute;tait de vaie que la Louai fusse observ&eacute;e et i' d'mandithent &agrave; Ma&icirc;t'e Cliem, si ch'est qu'i' s'en allait faithe comme les autres, oui ou non !<br/>
<br/>
Le bouonhomme fut obligi d'c&eacute;der, mais che n'tait pon sans gromm&acirc;chi.<br/>
<br/>
''Tch'est qu'a jamais oui p&acirc;ler de sprayer des patates dans les cotils ?'' se faisait-i'.<br/>
<br/>
''Jamais i' n'y a ieu d'maladie pour dithe, dans ches parages ichin !''<br/>
<br/>
Mais i' sprayi quand-m&ecirc;me, ou ch'est-&agrave;-dithe il en fit la m&icirc;ne.<br/>
<br/>
Laiesse Ernon, san vaisin, a tr&eacute;jous deu dithe qu'il n'y avait pas grande blieue pierre dans les toubes au bouonhomme. <br/>
<br/>
Mais enfin tr&eacute;jous, sans domestique se promeni dans l'c&ocirc;ti avec la machine sus san dos et la louai fut pus ou mains observ&eacute;e.<br/>
<br/>
Heutheusement, comme le temps a fait la maladie ne s'est pon d'cliath&eacute;e ch'tte ann&eacute;e et i' n'a pon 't&eacute; n&eacute;cessaithe de sprayer fort.  <br/>
<br/>
Mais chein qui ronge le bouon homme ch'est qu'il a d&eacute;foui la maintchi trop bouanne heuthe.<br/>
<br/>
Quand vint la fin d'Avri i' s'd&eacute;cidi qu'il 'tait grand temps de faithe venin ses Bretons et i' s'en fut &agrave; l'Union demander au Secr&eacute;taithe quand tchi que l'prumi bat&eacute; s'en allait v'nin de Binic.<br/>
<br/>
George li dit que le prumi d&eacute;part es-sait Vendredi le treize Mai.<br/>
<br/>
''Eh bain sem-n'&acirc;ge !'' se fit Ma&icirc;t'e Cliem, ''je veux c'menchi &agrave; d&ecirc;fouir m&eacute; ! Mes patates sont perdues me&ucirc;thes !''<br/>
<br/>
''Je m'en vais les faithes venin par St. Malo !''<br/>
<br/>
Et tel en fut. Il envyi un t&eacute;l&eacute;gramme &agrave; ses d&ecirc;fouisseurs de s'en v'nin tout-d'un-coup deux frouques compli&egrave;tes, ch'est-&agrave;-dithe siex personnes, lus disant de s'embertchi le Dimanche &agrave; St. M&acirc;lo.<br/>
<br/>
Le Lundi matin &agrave; chinq heuthes i' lus minrent &agrave; d&ecirc;fouir, et malgr&eacute; que ses patates ne faisaient qu'un cabot et d'mi la perque et n'&eacute;taient pas &agrave; la maintchi  meuthes le vier de Caen capuchi d'dans tout d'm&ecirc;me.<br/>
<br/>
Quand i' passi sus l'Weighbridge avec sa prumi&eacute; cherge, Jack Arthur monti sus sa vainne et examini sa marchandise.<br/>
<br/>
Ou n'li pliaisait que d'sorte et i' hauchi l's &ecirc;paules.<br/>
<br/>
''Oquo tchinze jours de terre ne lus aithait pas fait d'ma Ma&icirc;t'e Cliem !'' i' li dit.<br/>
<br/>
Mess de Caen s'emporti et li dit ''Tch'est qu'ous y connaissiy vous ? V'la des patates qui sont arr&ecirc;t&eacute;es, gr&acirc;ce &agrave; vot'e maudite sprayethie !''<br/>
<br/>
Le bouonhomme les passi tout d'm&ecirc;me mait i'n'y avait qu'chenna.<br/>
<br/>
Le prix n'&eacute;tait pas &agrave; son go&ucirc;t et comme d'habitude i' s'mins &agrave; endgeuler les marchands.<br/>
<br/>
Mais cheux-chin qu'ont tr&eacute;jous une extchuse ou un raison &agrave; avanchi quand les prix sont bas, li dirent qu'i y avait des mille tonniaux d'espagnoles sus les marchiers.<br/>
<br/>
L&agrave;-dessus Ma&icirc;t'e Cliem se mins &agrave; crititchi  le Gouvernement Angliais, disant qu'il aime tr&eacute;jous mus encouothagi l'&eacute;trangi que les propres gens.<br/>
<br/>
A la m'suthe que les jours se passaient le prix baissait tout l'temps et quand le bouonhomme fini de d&ecirc;fouir tout chein qu'il avait pour envier le prix du 'bridge n'&eacute;tait que neuf chelins et d'mi l'chent. <br/>
<br/>
N'ayant pus travas &agrave; donner &agrave; ses d&ecirc;fouisseurs i' les mins &agrave; fauchi san fain et &agrave; bricoler sus la ferme en attendant que la s'menche fusse bouanne &agrave;  d&ecirc;foui.<br/>
<br/>
Par chu temps-l&agrave; le prix avait r'amand&eacute; et les patates lus vendaient d&eacute;pis seize &agrave; djaix-huit chelins sus l'Weighbridge mais i' fallait bain garder d'la pliante, et le bouonhomme se mordait les daights de penser qu'il fallait serrer d'la s'menche &agrave; ches prix-l&agrave;.<br/>
<br/>
San vaisin Laiesse Ernon, s'en glorifiaient, li.<br/>
<br/>
I' n'avait pas voulu plianter d'bouanne heuthe, car i' trouvait qu'la terre &eacute;tait trop mouollyie.<br/>
<br/>
Il avait raique quemenchi quand Mess de Caen fut fini avec le resultat qu'il d&ecirc;foui et porti san prumi viage &agrave; djaix-sept chelins, et fit jusqu'&agrave; un louis dans des jours. Il avait une r&eacute;colte de sept ou huit cabots la perque et il a fait une ann&eacute;e d'or.<br/>
<br/>
S'n ''average'' est soi-disant quatre-vingt-sept louis la vergie, tandis que Ma&icirc;t'e Cli&eacute;ment d'Caen n'en a fait que vingt deux !<br/>
<br/>
V'l&agrave; la raison pourtchi qu'i' vaut bain mus ne pas d'mander &agrave; Ma&icirc;t'e Cliem tchi sorte d'saison qu'il a ieu ! <br/>
<br/>
<i><a href="gwdec.html">Cahouain</a></i><br/>
<i>2/7/1927</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
  
<li><a href="cahouain_tonmates.html">Mait'e Cli&eacute;ment d'Caen est bain d&ecirc;termin&eacute; de jamais n'cra&icirc;tre d'aut'es tomates</a><p>
<li><a href="cahouain_strike.html">Ma&icirc;t'e Cli&eacute;ment d'Caen &eacute;tait &agrave; s'r&ecirc;joui l'aut'e jour que la &quot;strike&quot; &eacute;tait finie</a><p>

<li><a href="dcaen1938.html">Quand Ma&icirc;t'e Cli&eacute;ment d'Caen v&icirc;nt hier cherchi s'n Almonas</a><p><b></b>
<li><a href="cahouain_wireless.html">Ma&icirc;t'e Cli&eacute;ment d'Caen et l'wireless</a><p>
<li><a href="setheetrantchille.html">Une Seth&eacute;e Trantchille</a><p>
<li><a href="amuser1926b.html">Pour vos amuser</a><p>
<li><a href="amuser1926a.html">Pour vos amuser</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="noue/cliementdcaen.html">Nou&eacute; siez Cli&eacute;ment d'Caen!</a><p>
<li><a href="dcaenlanchon.html">Cli&eacute;ment d'Caen va au lanchon</a><p>

<li><a href="pmbridge.html">Sus l'Bridge</a><p>
<li><a href="cahouain_bridge1920.html">Le sujet d'conversation ches jours ichin a 't&eacute; la frumethie du &quot;Bridge&quot;</a><p>
<li><a href="cahouain_bridge1920b.html">Je pense bain, gar&ccedil;ons qu'ous &ecirc;tes tous bain tchuthieux</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_cliemenragi1927.html by HTTrack Website Copier/3.x [XR&CO'2014], Tue, 15 Jul 2025 14:00:08 GMT -->
</HTML>

