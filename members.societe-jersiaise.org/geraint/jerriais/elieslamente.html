<HTML>
<HEAD>
<TITLE>Elie s'lamente et fait des suggestions</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Elie s'lamente et fait des suggestions</h2></font></center><p>

Je n'pensais pon, quand j'ou&iuml; p&acirc;ler que les Autrichiens et lus p'tits vaisins, les Serbes, 'taient &agrave; d&eacute;cider si s'en allaient s'entre-qu&eacute;tillyi que d'vant longtemps v'la qui s'en allait m'affecter personnellement, mai et touos les Jerriais, sans p&acirc;ler d'une racachie d'autres.<br/>
<br/>
Ch'est pourtant justement chein qu'est arriv&egrave;. J'ai t&egrave; obliyigi d'payer deux sous d'pus pour man pain; j'ai t&egrave; ob'yigi d'tchitter &agrave; mettre du chucre dans man th&eacute;; apr&egrave;s aver vendu ses patates &agrave; un &ecirc;tchu, il a fallu en racater &agrave; chinq ch'lins; i' patha&icirc;t qu'nou n'pouorra pas faithe de g'l&eacute;e - et j'avais tr&eacute;jous amor d'aver un rouollo &agrave; man d&icirc;ner &agrave; man jour de naissance; j'avais id&eacute;e d'aller passer deux trais jours en France ov un camarade, mais d'apr&egrave;s touos les rapports, nou f'thait aussi bein d'vouler aller au Pole Nord, par le temps qui va, comme de vaoulair aller &agrave; Dinard; Jack Le Sueur avait promins de m'piloter &agrave; la faithe de Lessai, l'mais-tchi-veint, mais i' s'attend &agrave; &ecirc;tre appel&eacute; &agrave; cachi li-m&ecirc;me ses ch'vaux sus l'compte du gouvernement, dans chu temps-l&agrave;, pour tch&eacute;thier des sacs d'sablion sus l'<a href="viermarchi.html">vier Marchi</a> - pour faithe un mani&eacute;the de grand blockhouse alentour d'la Salle des <a href="etats.html">Etats</a>, d'la <a href="assembliee/cour.html">Cour</a>, d'la Biblioth&egrave;que et d'l'office y'o&ugrave; qu'Mess Bertaut pr&eacute;pathe les plians pour les grands b&acirc;tisses dans tchi que l's'Etats pliechent lus fonds...<br/>
<br/>
Et ch'est d'm&ecirc;me de tout. J'avais en'ye une pathe de braies &agrave; pressi et un veste &agrave; netti: n'y'a pas moyen d'les raver. Toutes les fais que j'vais d'mander pour, nou m'fait l'extchuse que touos les couotuthiers qui n'sont pas &agrave; l'Arsenal ou dans l'chimchi&eacute;the sont en travas sus du khaki et que mes vieilles hardes peuvent attendre lus tou'.<br/>
<br/>
Mes bottes n'ont pus de s'melles, mais not' cordonn'yi est hors en France et ses apprentis sont &agrave; monter la garde, yun &agrave; la Mathe de Ste.-Catherine et l'autre au <a href="creuxvis.html">Creux du Djabl'ye</a>.<br/>
<br/>
J'avons deux fourc&egrave;es d'p'tits animaux, mais ne v'l&agrave; t-i' pas le prix d'vall&egrave; jusqu'&agrave; 14/- la pi&eacute;che et nou n'sait pon si nou perdra pus &agrave; les vendre ach'teu ou &agrave; les garder pour les nouorri sus d'la p&eacute;tuthe &agrave; un prix fo', p't'&ecirc;tre pour finir par &ecirc;tre forchie d'aller les porter au Gouverneux pour nouorri les prisonni&egrave;rs allemands qui s'en vont mettre dans les stalles &agrave; nos b&ecirc;tes &agrave; <a href="springfield.html">Springfield</a>.<br/>
<br/>
Pas moyen d'aver d'show, pas d'concours beurrier, pas d'prix d'paraisse ni d'Goddington de toute l'ann&egrave;e! Les siens qui pouorront vaie par dessus les balustres, le temps &agrave; v'nin dans notr' clios - car ch'est bein &agrave; la Soci&eacute;t&eacute; qu'il appartient, le clios de Springfield et pas &egrave;s <a href="etats.html">Etats</a> ni au Gouvernement angliais - ne verront pus nos belles g&eacute;niches-m&egrave;thes avec lus coues fris&egrave;es, les chabots bliatchin&egrave;s et lus c&ocirc;nes bein gratt&egrave;es et huil&egrave;es; ni nos vieilles vaques ov lus pi&eacute;chos qui les font marchi tout d'travers, comme le faisait y'un d'mes vaisins un jour qui s'&eacute;tait assis par m&ecirc;sgarde sus une v&ecirc;pri&eacute;the pour haller du gravi de d'dans sa botte. Nou n'verra pas, nintou', la &quot;progeny class&quot; yo&ugrave; qu'une d&eacute;mie douzaine de viaux d'un an si&egrave;vent patte-&agrave;-coue le p&eacute;the &agrave; tchi qui daivent l'existence et qui marche le nez l'air, en ernatchant d'orgi, &agrave; l'id&egrave;e que toute la population d'Jerri: Gouverneur, Bailli, Messieux d'la Cour, Recteurs, dames, d'mou&ecirc;selles et &ecirc;trangiers de bouanne famille n'ont pas ergrett&egrave; de bailli douze sous &agrave; Mess Walsh, &agrave; la porte, pour entrer &agrave; Springfield et les admither.<br/>
<br/>
Pas d'chance de gou&ocirc;ter une tomate ou deux des siennes au Chantgni Cooke, la s&eacute;th&egrave;e que l'Show frume, quand nou va de fr&acirc;ser l'long des stalles &egrave;s gens que nou counna&icirc;t et qui n'manquent d'vos d'mander d'en gouoter yunne.<br/>
<br/>
Pas d'chance de compather les &quot;table decorations&quot; &agrave; Madame John Falle avec les siennes &agrave; Madame John Bauche et d'dithe que nou-z'&eacute;thait p't'&ecirc;tre jugi diff&eacute;themment.<br/>
<br/>
Pas d'chance d'aver yun des &icirc;llets d'Indes &agrave; Douard Marett pour sa boutonni&egrave;the, ni de s'faithe seuc qu'chest bein Moussieu L'Maitre qu'&agrave; les plus belle ledghumes de touos les Avocats et Moussieu Giffard les pus belles g&eacute;r&eacute;miennes de touos les Ecrivains.<br/>
<br/>
Pas moyen d'accater une douzaine de livres de <a href="beurre3.html">beurre</a> pour fricachi en faisant un cl'yin &agrave; Mess Mouothant quand il est &agrave; faithe la vendue. Rein de tout ch'l&agrave;. Springfield n'est pus &agrave; nous.<br/>
<br/>
Ch'&egrave;st des sauvages d'Allemands qui s'en vont &ecirc;tre amath&egrave;s es melles dans les stalles &agrave; nos b&ecirc;tes et au lieu d'entendre dithe: &quot;Ch'est man boeu d'un an qu'est au num&eacute;tho 134,&quot; nou ou&iuml;tha des r'm&egrave;rques comme: &quot;M&ecirc;fious du num&eacute;tho 82, ch'est un coronel des cuirassiers de Wurtembourg, qui voulait mangi des vieilles filles de Li&egrave;ge,&quot; ou bein: &quot;Ergardez &agrave; vous en allant en dri&eacute;the du num&eacute;tho 27, ch'est un artilleur d'Hanovre qui tappait sus l'cap des canons qui r'puchent et qu'a tr&eacute;jous coup-s'pis&eacute; par en dri&eacute;the de d'pis,&quot; ou bein occouo: &quot;S'ou voulez absolument vos m&ecirc;faithe, allez d'mander &agrave; chu vi&egrave;r barbu-l&agrave; s'il aime aussi bein les sausiches &agrave; Mess Marett coumme les siennes de gh'va qui mangent &agrave; Strasbourd.&quot;<br/>
<br/>
Ah! si j'avions seu, quand nou-z'tait &agrave; faithe de san mus pour aver un bieau terrain d'exposition, qu'i' faudrait un jour le baill'yi tout entchi au Gouverneux pour qu'il en fisse un mani&eacute;the de poulaill'yi pour y garder des prisonni&egrave;rs de d'gherre! quand nou pense qui faut mettre du fi'd'f&eacute; &agrave; crochets tout alentou du terrain, haut coumme une maison et que Grandin est &agrave; fondre des boulets en pliomb &agrave; londgeur de jour pour fournir es soudards qui mont'ront la garde sus l'haut d'la muth&acirc;lle!<br/>
<br/>
J'avions bein qu'faithe de tout chu peltas-l&agrave;! Et nos chimtch&egrave;thes qui sont d&ecirc;j&agrave; trop pliens! V'la qui meur-t'i d'enn'yi, des prisonniers Allemands? Ch'est tout bein d'les env'yer en Jerri, mais y'a pus d'une mani&eacute;the &agrave; ergarder la tchestchon et si j'soummes b&eacute;t&ocirc;t &agrave; bu d'&ecirc;train &agrave; forche d'lus faithe des pailloches tch'est qu'nou f'tha pour du chaff? Et pis, tchi lus baill'yi &agrave; mangi. Nou m'a dit que v'la qui goudalle sans cessi et qui peuvent baithe pus qu'un sergent-major un lendemain d'grand' r'veue. Ch'n'est p't'&ecirc;tre pas la brach'chie &agrave; Randall et la sienne d'la <a href="maryann.html">Ann Street</a> qui suffithont pour les abr&eacute;ver et si ch'est qu'i' faut s'mettre &agrave; lus baillyi de bouan <a href="cidre2.html">cidre</a> d'Jerri faudra-t-i que j'nos contentions d'limonade es <a href="grand_tchethue.html">grandes tch&eacute;thues</a>, nous? Erviy'ous la sorte d'travas qu'un houmme pourrait faithe en fouant une carre si n'a rein qu'une galette et un verre de limonade &agrave; lis souot'nin la heth&egrave;que du dos?<br/>
<br/>
Ch'est, &agrave; m'n'id&egrave;e, une grand' b&ecirc;tise de mettre tout chu monde l&agrave; dans not' terrain &agrave; rein n'faithe pour des mais d'temps. Coumme si n'y'avait pon de tchi faithe pour tout l'monde de bouanne volont&egrave;. J'n'ai pas rein contre yeux, coumme hommes, mais au mains i' dev'thaient gangni lus maintchien. Si l'Coumit&eacute; d'la D'fense de l'Ile veut me consulter, j'lus trouvthai bein assez d'travas pour les garder hors de minch&egrave;t. Nou pourrait en env'yer une squade &agrave; cli&egrave;rgi toute la vielle f&eacute;thalle qu'est rest&egrave;e des travaux d'la Colette et qu'est &agrave; roui au pliain - et p't'&ecirc;tre &agrave; empoisonner l'paisson. Nous pourrait en mettre &agrave; faithe de l'irrigation sus les Quennevais - ergadez chein que Moussieu l'Bailli a veu en Egypte dans chu genre l&agrave;! D'la terre qui n'est pon &eacute;valu&egrave;e &agrave; pus d'un louis ou deux pouorrait en valer chinquante ou septante s'oulle 'tait ramass&egrave;e coumme i' faut - si tout l'sablion tait port&egrave; hors de la vaie et rempli&egrave;chi avec d'la bouanne bi&ecirc;te de p&acirc;nni&eacute;the et arro&ucirc;s&eacute;e par un bouan cann&egrave; ou deux. Nou pouorrait en mettre &agrave; erb&acirc;ti une cauchie &agrave; la Gr&egrave;ve-de-Lecq et une autre &agrave; Ronez. Et dans la ville, yo&ugrave; qui faut, &agrave; ch&egrave;que nou dit, des neu's drains partout, nou pouorrait en &egrave;peigni un coupl'ye de chents au Counn&ecirc;tabl'ye; n'y'&eacute;thait qu'&agrave; choesi les pus maigres pour qui n'restent pon djamm&egrave;s dans tchic d&ecirc;tou' d'pipe. N'y'&eacute;thait pas d'dangi, une fais l&agrave; d'dans, qui s'&ecirc;capthaient et nou lus pass'rait lus mangi par les gratin's &agrave; l'heuthe des r'pas. Ma&icirc;tr' John Wakeham, qu'est tout &agrave; fait au couothant des drains, pouorrait aisiment dirigi l'travas et lus dithe de tchi bord t&ocirc;uanner quand i' s'sait temps, et j'sis seux que Mess Coxhead ne d'mand'dait pas mus que d'traduithe ses ordres en allemand, chein qui n'est pas d'exc&egrave;s mauvais, - j'ai ou&iuml; dithe qui n'y'a qu'a apprendre. Coumme chonna, les Etats &eacute;thaient tout l'travas fait &agrave; bouan marchi. Les ouvriers travaill'raient pour lus baithe et lus mangi - che s'sait bein au mains qu'i' f'thaient lus propre lavage, apr&egrave;s aver 't&egrave; pitrouoll'yi tout l'jour dans chu pit&eacute;-l&agrave;! - N'y&eacute;thait pas besoin d'lus baill'yi un sou et j'crai bein m&ecirc;me qui n'en d'mand'raient pas; i' s'saient bein satisfaits d'aver d'l'otchupation utile et agriabl'ye et i' f'thaient d'lus mus pour montrer chein qui peuvent faithe.<br/>
<br/>
Les autorit&eacute;s n'&eacute;thaient qu'a payi Mait John pour ordonner, Mess Coxhead pour interpr&eacute;ter et mai pour lus aver donn&egrave; l'id&egrave;e d's'y prendre aussi bein.<br/>
<br/>
Vaithe, la dgh&egrave;rre nos emb&ecirc;te, m&ecirc;me en Jerry et si j'vos en p&acirc;le anni&egrave;t un mio en gniolant, ch'est pour n'&ecirc;tre pas obligi d'en plieuther. Nou n'peut pon tr&eacute;jous aver d'longues faches mais j'aimthais mus avair d'autres choses &agrave; vos dithe...<br/>
<br/>
<i><a href="ejluce.html">Elie</a><br/>
La Nouvelle Chronique de Jersey 2/9/1914<br/>
</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="dgerre.html">La dg&egrave;rre en J&egrave;rriais</a><p>
<li><a href="cahouainpows.html">Caouain et les prisonni&egrave;rs Allemands</a><p>
<li><a href="peterhome.html">Peter is coming home</a><p>
<li><a href="ladies1914.html">Both Ladies Offer their Services</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li> <a href="tchifaithe.html">Tchi Faithe?</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="soudardes1916.html">Our Patois Letter</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="bulgarie.html">L'Abdication du Rou&eacute; d'Bulgarie</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>

<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="greenfieldsoffrance.html">Les v&egrave;rts clios d'France</a><p>
</ul>
</font>

&nbsp;<p>


<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
