<HTML>

<!-- Mirrored from members.societe-jersiaise.org/geraint/jerriais/gdfpatuthe5.html by HTTrack Website Copier/3.x [XR&CO'2014], Tue, 15 Jul 2025 13:41:43 GMT -->
<HEAD>
<TITLE>Changement d'p&acirc;tuthe</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Changement d'p&acirc;tuthe</h2></font></center><p>


<font size="-1"><i>San Antonio,</i><br/>
<i>Texas, USA.</i><br/>
<br/>
<i>L&eacute; 28 d&eacute; janvyi, 1978.</i><br/></font>
<br/>
Moussieu l'R&eacute;dacteu,<br/>
<br/>
Ch'est m&egrave;rveilleux comme nou s'accou&ocirc;teunme au changement d'p&acirc;tuthe sans y vaie grand' diff&eacute;thence point d'veue d'jouissance d&eacute; la vie ordinnaithe. Y'en a tchi disent tch'i' n'peuvent pon dormi comme i' faut la preunmi&eacute; niet tch'i' couochent dans un liet &ecirc;trange. Eh bein, quant &agrave; m&eacute; j'peux dormi autchun bord, m&ecirc;me dans l'aithe! Et j'aime mus un liet tch'est d&ucirc; qu' iun tch'est mo. Ch'a tr&eacute;jous 't&eacute; d'm&ecirc;me d&eacute;pis qu' j'allis &agrave; la dg&egrave;rre d&eacute; 1914-1918. Ch'est r'm&egrave;rquabl'ye comment que d's habitudes d&eacute; m&ecirc;me duthent longtemps. L&agrave;, sans doute, sus l'camp d'bat&acirc;le nou s'accou&ocirc;teunmait &agrave; dormi autchun bord et sus la t&egrave;rre comme sus la pi&egrave;rre. Eune taile (&#8220;waterproof sheet&#8221;) vouos gardait ra&icirc;sonnabli&eacute;ment s&eacute;s s'i' y'avait d'la mouoill&ecirc;tuthe. Nou dit qu' ou n'est pon rein d'bouan pour les cheins tch'ont des rhonmatisses, mais quand nou-s-est janne nou peut s'endu&egrave;rchi au b&eacute;soin &agrave; tout, et nou n'y prend pon d'avis.<br/>
<br/>
Chose &ecirc;trange assez, y'a ieu pus d'mouoill&ecirc;tuthe en Floride ch't hiv&eacute; qu' d'habitude. Comme j'l'ai souvent mentionn&eacute;, j'sis convaintchu qu&eacute; l'cly&icirc;nmat est en changeant partout l'monde. Y'a ieu hardi d'plyie ich&icirc;n au Texas &eacute;tout. Pour l&eacute; moment, l&eacute; temps est b&eacute; et ensolilyi mais gentiment frais. Il est sup&egrave;rbe pour marchi et s'promener.<br/>
<br/>
J'veins d'&eacute;rch&eacute;ver la g&acirc;zette d&eacute; J&egrave;rri du neuf d&eacute; d&eacute;zembre ouaithe qu&eacute; les cheinnes du 18 d&eacute; novembre et du deux d'd&eacute;zembre n&eacute; sont pon 'couo v'nues. J'vai tch'i' i' y'a ieu mauvais temps en J&egrave;rri &eacute;tout et qu' les st&icirc;nmes ont ieu fort &agrave; faithe &agrave; croua&icirc;si la Manche. I' sont &agrave; aver eune vraie avalanche d&eacute; n&eacute; au Cannada et dans l'Etat d'Michigan &eacute;tout. Dans eune lettre &egrave;rchue d'man fr&eacute;the Fra&icirc;nque &agrave; mat&icirc;n i' m'dit tch'il' en ont ieu eune &ecirc;pa&icirc;sseu d'quarante pouces d'en par ich&icirc;n et tch'il a ieu &agrave; embauchi d'a&icirc;gue pour en cli&egrave;rgi assez pour aller &agrave; san garage et &agrave; la route.<br/>
<br/>
La g&acirc;zette du neuf d&eacute; d&eacute;zembre est plieine d&eacute; rapports entouorre les finnances d&eacute; l'Ile et d'l'ap&egrave;rchu et des portraits des S&eacute;nateurs Cyril Le Marquand et Ralph Vibert et du Sieur Colin Powell. L'portrait tchi m'a frapp&eacute; l'pus est l'chein du Sieur Ernie Gaudin et d'sa favorite vague. Il a un charmant sou&ocirc;ri sus sa fache, et la vaque patha&icirc;t heutheuse d'&ecirc;t' auve li. Oulle a ra&icirc;son - san ma&icirc;tre est un fanmeux J&egrave;rriais et un charmant corps tch'a prouv&eacute; sa valeu comme f&egrave;rmyi et tch'a en m&ecirc;me temps s&egrave;rvi san pays auve dist&icirc;nction comme homme d'&ecirc;tat pour bein d's ann&eacute;es, un s&egrave;rvice tch'est souvent oubliy&eacute; par l&eacute; monde eune fais qu&eacute; l's&egrave;rviteur s'est d&eacute;cid&eacute; d&eacute; n'pus combattre en politique, sachant qu&eacute; l'chein tchi s&egrave;rt l&eacute; publyi s&egrave;rt un &icirc;ngrat!<br/>
<br/>
I' faut f&eacute;liciter l'S&eacute;nateu Cyril Le M&egrave;rquand pour aver si bein pr&eacute;path&eacute; s'n ap&egrave;rchu et l'aver ieu adopt&eacute;, qu&acirc;si sans ardg&ucirc;ment. I' n'y'a pon d'doute qu&eacute; s'n avis d'aller douochement auve les d&ecirc;penses &agrave; l'av'n&icirc;n est bein &agrave; propos. Mais chein tchi vouos frappe en li&ecirc;sant l&eacute; rapport dans la g&acirc;zette est qu&eacute; toutes les d&ecirc;penses propos&eacute;es par ch&acirc;que conmit&eacute; f&ucirc;drent accept&eacute;es presque sans opp&ocirc;sition. Nou-s-&eacute;thait creu qu' aupr&egrave;s l'av&egrave;rti d'aller douochement les membres &eacute;thaient propos&eacute; eune r&eacute;duction d's ap&egrave;rchus, car y'a tr&eacute;jous l'dangi qu' les conmit&eacute;s d'mandent pus tch'i' n'ont b&eacute;soin pour &ecirc;t' seux d'en aver assez en cas d'r&eacute;duction par l'assembli&eacute;e d's Etats.<br/>
<br/>
Eune chose tchi n'a pon cause d&eacute; f&eacute;licit&acirc;tion est qu&eacute; la mauva&icirc;tchi dans l'Ile s'agrandit &agrave; la pliaiche d'amender. J'vai, en li&ecirc;sant les d&eacute;bats dans la Chambre, tch'i' y'avait eune mouoyenne d&eacute; ch&icirc;nquante-sept malfaiteurs par jour en prison en 1976 et qu&eacute; v'la tch'avait augment&eacute; &agrave; souoxante-trais par jour en 1977. Si l'affaithe continnue, L's Etats s'sont d'mand&eacute;s d'autor&icirc;ser un agrandissement d'chutte prison. Est-ch' qu' ou s'sait si confortabl'ye qu&eacute; les malfaiteurs lus y plia&icirc;sent? A m'n id&eacute;e il est grand temps d&eacute; les r'mettre &agrave; c&acirc;sser d'la pi&egrave;rre. I' patha&icirc;t qu&eacute; les travaux forchis n'existent pus. Ch'est grand dammage. Ch'n'est pon la peunnition d'aut' fais d'&ecirc;t' en prison. La preuve en est qu&eacute;, dans ieun des g&acirc;zettes &egrave;rchues dreinement, j'li&ecirc;sais qu&eacute; l'Juge d&eacute; La P'tite Cour est d'avis tch'i' faudrait appointer un tra&icirc;si&egrave;me Juge pour chutte cour-l&agrave;.<br/>
<br/>
Tchi diff&eacute;thence d&eacute; y'a eune souoxantaine d'ann&eacute;es! Quand j'tais Commis Vicomte ch&eacute; n'tait pon souvent qu&eacute; l'Juge Vaudin n&eacute; pouvait pon jugi les causes d&eacute;vant li dans l'couothant d'un d'mi&eacute; jour!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfpatuthe.html">Changement d'p&acirc;tuthe</a><p>
<li><a href="gdfpatuthe2.html">Changement d'p&acirc;tuthe</a><p>
<li><a href="gdfpatuthe3.html">Changement d'p&acirc;tuthe</a><p>
<li><a href="gdfpatuthe4.html">Changement d'p&acirc;tuthe</a><p>
<li><a href="gdfpatuthe6.html">Changement d'p&acirc;tuthe!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpatuthe5.html by HTTrack Website Copier/3.x [XR&CO'2014], Tue, 15 Jul 2025 13:41:43 GMT -->
</HTML>

