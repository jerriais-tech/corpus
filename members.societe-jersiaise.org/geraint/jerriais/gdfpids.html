<HTML>

<!-- Mirrored from members.societe-jersiaise.org/geraint/jerriais/gdfpids.html by HTTrack Website Copier/3.x [XR&CO'2014], Tue, 15 Jul 2025 13:49:56 GMT -->
<HEAD>
<TITLE>Fanmeuses &ecirc;tampes de pids</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Fanmeuses &ecirc;tampes de pids</h2></font></center><p>

<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<i>L&eacute; 27 ju&icirc;n, 1970.</i><br/></font>
<br/>
Moussieu l'R&eacute;dacteu,<br/>
<br/>
L'histouaithe du temps pass&eacute; nous raconte qu&eacute; des &ecirc;tres spirituels, r&eacute;els ou &icirc;nmaginnaithes, ont m&icirc;nt l'pid &agrave; t&egrave;rre dans diff&eacute;thentes parties du monde et y'ont la&icirc;ssi preuve d&eacute; lus pr&eacute;sence. Dans l'&icirc;le d&eacute; Ceylan, tch'est dans La M&eacute; &Icirc;ndgienne, la montangne Adam's Peak d&eacute; sept mille, trais chent ch&icirc;nquante-trais pids d'haut, est r'nomm&eacute;e viyant qu&eacute; sus l'haut rotchi tchi forme l'coup&eacute;, nou vait, &ecirc;tamp&eacute;e, la forme du pid d&eacute; Bouddha - tch'est suppos&eacute; aver 't&eacute; l&agrave;. La secte des Brahmanes des &Icirc;ndes nouos asse&ucirc;the qu&eacute; ch'tait la forme du pid d&eacute; Siva, tch'est &ecirc;tamp&eacute;e &agrave;. Les Mahom&eacute;tans r'cli&acirc;ment qu&eacute; ch'tait l'pid d'Adam - et c&egrave;rtains Chr&ecirc;tchiens Portundgais craient qu'ch'est eune &ecirc;tampe du pid d'St. Thomas, et acouo d'autres qu&eacute; ch'est l'&ecirc;tampe du pid d&eacute; l'euneuque d&eacute; Candace, reine d'&Ecirc;thiopie! L'&ecirc;tmpe est couv&egrave;rte par un abri atout un sup&egrave;rbe lief, et les pr&ecirc;tres d'un riche monast&eacute;the Bouddhiste en sont les gardgiens.<br/>
<br/>
&Agrave; La Mecque, capitale du H&eacute;jaz en Arabie et la ville sainte d'Islam, eune n&eacute;the pi&egrave;rre - suppos&eacute;e &ecirc;tre probabli&eacute;ment m&eacute;t&eacute;orique d'originne - est fanmeuse viyant qu'l'&ecirc;tampe des pids d'Abraham est d'ssus. Ch'tait sus chutte pi&egrave;rre-l&agrave; tch'i' s&eacute; m'ttait d'but quand il 'tait &agrave; b&acirc;ti l'Kaba, l&eacute; carr&eacute; templ'ye tch'est un objet d'v&eacute;n&eacute;th&acirc;tion pour touos es p&eacute;l&eacute;r&icirc;ns tchi font l'p&eacute;l&eacute;rinnage &agrave; La Mecque. ch'est lus ambition d'faithe chu p&eacute;l&eacute;rinnage au mains eune fais d'vant mouothi.<br/>
<br/>
Ou-s-allez p't &ecirc;t' &ecirc;tre ravis d'ou&iuml; qu'J&egrave;rri a 't&eacute; visit&eacute; par un &ecirc;tre tch'y laissit l'&ecirc;tampe d&eacute; san pis sus un rotchi &eacute;tout - et acouo pus ravis quand j'm'en vais vouos dithe qu&eacute; ch'tait <a href="dgiablye.html">L'Mal&icirc;n Esprit</a> li-m&egrave;me - l&eacute; Satan! Nou n'&eacute;thait pon pens&eacute; tch'il &eacute;thait pr&icirc;ns la peine d&eacute; s'd&ecirc;rangi pour visiter un p'tit pays comme l&eacute; n&ocirc;tre, ch'est en tchi i' faut supposer tch'il avait des s&egrave;rviteurs forts assez pour l&eacute; faithe ou&iuml; lus appel d'ich&icirc;n en enfer!<br/>
<br/>
<img src="rocqueberg.jpg" width="204" height="279" alt="Rocque B&egrave;r" title="" align="right" />
Dans iun des bullet&icirc;ns d'<a href="assembliee/index.html">L'Assembli&eacute;e d'J&egrave;rriais</a>, <a href="lemaistre.html">L'Acad&eacute;micien L'Maistre</a> nouos conte l'histouaithe du Rotchi des Chorchi&egrave;rs, tchiquesfais appel&eacute; <a href="rocqueber.html">Rocque B&egrave;r</a>. I' nouos dit qu&eacute; dans l'va&icirc;sinn&eacute; p&ecirc;tcheux d'La Rocque y'avait aut'fais eune aimabl'ye et bouanne janne fille du nom d'Margu&eacute;rite tch'avait un galant tchi s'appelait H&eacute;bert. Il 'tait un fort et brave janne homme mais, malheutheusement, i' n'tait pon satisfait d&eacute; m'ner sa vie trantchilement. Il 'tait hardi emport&eacute; par l's histouaithes des fa&icirc;tchieaux, et m&egrave;me les s&eacute;grets d'la chorchell'lie, et s'prom'nait tout seu dans l'mitan d'la niet et ch&egrave;rchait les lieux hant&eacute;s.<br/>
<br/>
Eune niet, &eacute;tant l&acirc;ss&eacute;, i' s'assi&eacute;vit au pid du Rotchi d'Rocque B&egrave;r et pus tard s'endormit. Quand i' s'r&ecirc;vilyit, i' restit tout &ecirc;bahi d'chein tch'i' vit. Par eune lueu brillante, i' viayait des faitelles ravissantes voltilyant &agrave; l'entou d'li, et ieune sustout, ses bieaux longs g'veux &agrave; banon au gr&eacute; d'la brise, l's i&egrave;rs plieins d'amour et d'eune bieaut&eacute; s&eacute;duisante, l&eacute; fit oublier sa Margu&eacute;rite. Il en tchit en amour et l&icirc; tendit les bras. Ou l&icirc; prom&icirc;nt d&eacute; r'v&eacute;n&icirc;n l&agrave; la pr&eacute;chaine niet, l&icirc; d&icirc;sant qu'oulle 'tait en amour d&eacute; li &eacute;tout. L&agrave; d'ssus, les fant&ocirc;mes dispath&ucirc;drent, et H&eacute;bert s'en r'fut siez li.<br/>
<br/>
Quand, l&eacute; lendemain au mat&icirc;n, les gens du va&icirc;sinn&eacute; ou&iuml;drent p&acirc;ler d'l'aventuthe &agrave; H&eacute;bert, Margu&eacute;rite en eut l'vent &eacute;tout, et ou l'suppliyit d&eacute; n'y'aller pon, &agrave; Rocque B&egrave;r, l&eacute; pr&eacute;chain s&eacute;, mais i' n'l'&ecirc;coutit pon. I' s'm&acirc;rrit et s'y'en fut la niet v'nue en faithant des juthements!<br/>
<br/>
Margu&eacute;rite, toute triste et les l&egrave;rmes &egrave;s yeux, s&eacute; m&icirc;nt &agrave; g'nouors &agrave; prier L'Bouan Dgieu. Et pis ou s'en fut trouver l'Minnistre. I' l&icirc; d'mandit s'oulle avait la fouai et l'couothage d'aller au rotchi lyi-m&egrave;me, toute seule, pour l&eacute; sauver. &quot;Oui, j'ai la fouai!&quot;, ou l&icirc; dit, &quot;et L'Bouan Dgieu m'n'donn'na l'couothage!&quot;<br/>
<br/>
&quot;Eh bein, va, don, et prend chutte <a href="crouaix.html">crouaix</a> 'ch&icirc;n auve t&eacute;, et tu l'sauv'thas!, l&eacute; Minnistre l&icirc; dit.<br/>
<br/>
&Agrave; trav&egrave;rs la n&eacute;the niet et eune t&egrave;rribl'ye temp&ecirc;te, Margu&eacute;rite s'en fut &agrave; Rocque B&egrave;r. Ou vit eune lueu &ecirc;bliouissante et san chi&egrave;r H&eacute;bert parmi un tas d'laies criatuthes fa&icirc;thant lus sabbat, et dansant et heurlant san arr&ecirc;t. les belles fa&icirc;telles du s&eacute; d&eacute; d'vant &eacute;taient changies en vielles et &acirc;ffreuses chorchi&eacute;thes. L&eacute; feu lus sortait des i&egrave;rs, et lus gr&icirc;ns m'nichaient d'd&ecirc;chither l'm&icirc;ns&eacute;thabl'ye H&eacute;bert.<br/>
<br/>
Mais, comme un &ecirc;part d&eacute; feu, tout ch'la dispathut. Dans la pr&eacute;sence d&eacute; La Crouaix touos les dgiabl'es et les chorchi&eacute;thes fich&icirc;drent l&eacute; camp d'un ambr&ocirc;n et en fa&icirc;thant des heurles tchi n'avaient qu&eacute; d'touanner les sens &agrave; Margu&eacute;rite, la&icirc;ssant H&eacute;bert &ecirc;tendu par t&egrave;rre, &ecirc;vanni mais sauv&eacute; par l&eacute; pouver d'la fouai et d'l'amour.<br/>
<br/>
Et i' patha&icirc;t qu'acouo d'nouos jours nou peut vaie la forme d'un chabot du Satan &ecirc;tamp&eacute;e &agrave; certaine pliaiche sus l'Rotchi d'Rocque B&egrave;r!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="capelle.html">Un mot &agrave; la Capelle de noutre Dom'-des-Pas</a><p>
<li><a href="lespas.html">Les Pas</a><p>
<li><a href="gdfbottes.html">Les bottes &agrave; cliou</a><p>

<li><a href="pidsgj.html">Les pids</a><p>

<li><a href="gdfpits.html">Les pids en haut, la t&ecirc;te en bas!</a><p>

<li><a href="bouonpid.html">Bou&ocirc;n pid!</a><p>
<li><a href="pmchabots.html">Merrienne et ses Chabots</a><p>
<li> <a href="dan.html">L&eacute; pou&ocirc;rre vi&egrave;r Dan</a><p>
<li><a href="gdfpid.html">Bou&acirc;n pid!</a><p>
<li><a href="cahouain_nueuxpids.html">Nueux pids &agrave; marchi sus la terre</a><p>
<li><a href="piddfecl.html">L&eacute; p'tit pid d'f&eacute;</a><p>


<li><a href="danmedespas.html">Not' Danme des Pas</a><p>
<li><a href="rocqueber.html">Rocque B&egrave;r</a><p>
<li><a href="rocqueber2.html">Rocque B&egrave;r</a><p>
<li><a href="roquit.html">L&eacute; Roquit d'Rocqu'bert</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpids.html by HTTrack Website Copier/3.x [XR&CO'2014], Tue, 15 Jul 2025 13:49:56 GMT -->
</HTML>

