<HTML>
<HEAD>
<TITLE>Nobli&egrave;che oblyige</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nobli&egrave;che oblyige</h2></font></center><p>

<i><font size="-1">San Antonio, Texas, USA.<br/>
L&eacute; 12 d&eacute; f&eacute;vri, 1983</font></i><br/>
<br/>
Moussieu l'R&eacute;dacteu,<br/>
<br/>
&quot;Nou peut dithe qu&eacute; l'vi&egrave;r diton tchi nouos dit qu&eacute; 'P'tit n'y peut ni grand n'y veurt' est acouo en vie,&quot; Papa nouos disait eune s&eacute;th&eacute;e quand j'avais acouo les talons jaunes y'a eune huiptantaine ou pus d'ann&eacute;es. &quot;Ch'n'est rein d'nouv&eacute;. Ava&ucirc; l's ann&eacute;es, filles et gar&ccedil;ons d'bouannes fanmil'yes, nobl'yes ou riches, sont rest&eacute;s vi&egrave;r gar&ccedil;on ou vielle fille viyant qu' les pathents n'voulaient pon les vaie mathi&eacute;s souos lus rang.<br/>
<br/>
&quot;Ch'n'est pon tr&eacute;jous eune affaithe d&eacute; sou. I' y'a ieu des fanmil'yes d&eacute; la nobli&egrave;che d&eacute; J&egrave;rri tch'ont p&egrave;rdu lus forteunes pour tchique raison, mais v'l&agrave; tchi n'emp&ecirc;che tch'i' sont d'la nobli&egrave;che et, &agrave; m'n id&eacute;e, ch'n'est qu' naturel qu&eacute; ches gens-l&agrave; voul&ucirc;sse pr&ecirc;s&egrave;rver sou ou rang dans lus fanmil'ye.<br/>
<br/>
&quot;Richesse n&eacute; fait pon nobli&egrave;che, mais dans des temps eune fanmil'ye nobl'ye tch'a ieu la malchance et p&egrave;rte d'forteune, a ieu &agrave; s'p&egrave;rmett' d&eacute; mathier sans fis et pr&icirc;ncipal h&eacute;thitchi &agrave; eune fille d&eacute; riche fanmil'ye pour &egrave;rnouveler sa tr&eacute;s&ocirc;r'rie et pr&eacute;s&egrave;rver l'titre du fieu si ch'est eune seigneurie.&quot;<br/>
<br/>
&quot;Mais tu'avais tchique aut' chose &agrave; nouos raconter,&quot; Manman d&icirc;t &agrave; Papa.<br/>
<br/>
&quot;V&eacute;the,&quot; i' nouos d&icirc;t, &quot;j'tais &agrave; f&eacute;ther la junment &agrave; Jean V&icirc;nchent &agrave; mat&icirc;n quand i' m'a dit tch'il a un anm&icirc;n en Aur'gny tch'est en bouans mouoyens, ayant h&eacute;thit&eacute; un tas d'sou d'un riche oncl'ye tch'avait fait forteune &agrave; l'&ecirc;trangi. 'J'pense', m&eacute; disait Jean, 'tch'il 'tait touoilli sus tchique sens dans les minnes d'or dans l'Afrique du Sud'.<br/>
<br/>
&quot; 'Eh bein,' m'disait Jean, 'm'n anm&icirc;n arrivit d'Aur'gny hi&egrave;r mat&icirc;n, tout attrist&eacute;, pour rester en J&egrave;rri eune vol&eacute;e &agrave; &ecirc;prouver &agrave; abattre un engrout tchi l&icirc; tracasse l'esprit, viyant tch'il est enamouothachi d'eune janne fille en Aur'gny qu&eacute; ses pathents sont d'la nobli&egrave;che d&eacute; l'&icirc;le et propri&ecirc;taithes d'eune seigneurie'.<br/>
<br/>
&quot; 'Les jannes gens s'&eacute;taient rencontr&eacute;s &agrave; l'Eglyise de Ste. Anne et 'taient d&eacute;v'nus amouotheurs sans qu&eacute; les pathents s'en app&egrave;rch&ucirc;ssent. Comme l&eacute; janne homme est riche et bein &ecirc;dutchi, i' n'avait autcheune id&eacute;e qu&eacute; les pathents d'la janne fille &eacute;thaient autcheune objection &agrave; lus mathiage, mais il eut la surpr&icirc;nse d&eacute; sa vie quand, pour la preunmi&eacute; fais, il allit la r'condithe jusqu'au mangni d'siez lyi'.<br/>
<br/>
&quot; 'Il 'tait justement &agrave; l'embraichi en l&icirc; disant &agrave; b&eacute;t&ocirc;t quand l'bouanhomme Seigneur l's app&egrave;rchut. I' iut eune sc&egrave;ne d'sagriabl'ye sus l'coup. &quot;Affront&eacute; qu' ou-s-&ecirc;tes!,&quot; i' d&icirc;t au gar&ccedil;on, &quot;&ecirc;tes-'ous &agrave; &ecirc;prouver &agrave; vouos mets' du rang des Aur'gniais, sans p&acirc;ler d'hanter l'h&eacute;thitchaithe du Fief du Rouai?&quot; &quot;Mais, Moussieu,&quot; l&eacute; gar&ccedil;on l&icirc; d&icirc;t, &quot;j'sis Aur'gniais; j'fus n&eacute; ich&icirc;n tout pr&egrave;s l'Eglyise d&eacute; Ste. Anne!&quot; &quot;Mais tch'est tch'&eacute;tait vouos m&eacute;the? J'ai ou&iuml; qu' oulle 'tait Br&eacute;tonne. &quot;Nou-fait, Moussieu,&quot; i' l&icirc; d&icirc;t, I&quot;ou fut n&eacute;e au Transvaal quand man p'p&egrave;e 'tait soudard &agrave; la dg&egrave;rre des Bo&euml;rs. Et j'sis &icirc;nd&eacute;pendant, ayant h&eacute;thit&eacute; d&eacute; m'n oncl'ye d&eacute; l'Afrique du Sud' &quot;.<br/>
<br/>
' &quot;Richesse n'est pon nobli&egrave;che, manni&eacute;the d'affront&eacute;!&quot;, l&eacute; bouanhomme Seigneur li d&icirc;t. &quot;Et qu&eacute; j&eacute; n't&eacute; vaie pon r'mett' les pids ich&icirc;n l'tou!&quot; '<br/>
<br/>
&quot; 'L&eacute; pr&eacute;chain D&icirc;nmanche la janne fille n'&eacute;tait pon &agrave; l'&eacute;glyise, ni l'pr&eacute;chain ni n'tout. L&eacute; janne homme crait qu&eacute; l'Seigneur l'a emp&ecirc;chie d'sorti pour qu'ou n'l&eacute; vaie pon, et il en a tellement souff&egrave;rt tch'i' s'en est fait un engrout et i' s'en est v'nu en J&egrave;rri pour &ecirc;prouver &agrave; s'&egrave;rmett' sus ses pids d'dri&egrave;the'.<br/>
<br/>
&quot;Jean V&icirc;nchent m'dit qu' ch'est un charmant gar&ccedil;on et tout &agrave; fait moussieut&icirc;n. I' patha&icirc;t en aver tant d'chagr&icirc;n tch'il &agrave; penser d's'&ecirc;tablyi en J&egrave;rri.&quot;<br/>
<br/>
&quot;Ch'n'est pon la preunmi&eacute; fais qu'des malheurs d&eacute; m&ecirc;me veinnent troublier la vie des jannes tchi n'sont pon ma&icirc;tres d&eacute; lus dest&icirc;n,&quot; s'fit Manman.<br/>
<br/>
&quot;M&ecirc;me dans nouot' fanmil'ye y'a ieu du m&eacute;lange tch'&eacute;thait peut am'ner du troubl'ye. J'p&acirc;le d&eacute; la fanmil'ye Giffard tchi nouos est alli&eacute;e &agrave; ch't heu d&eacute;pis qu' nouot' grand en a mathi&eacute; ieune, Florence, la m'm&egrave;e &agrave; George. Les fr&eacute;thes d&eacute; san p'p&egrave;e, Cap'taine Jean Ph'lippe Giffard, sont d's architectes &agrave; Londres. I' patha&icirc;t qu&eacute; iun d'lus anch&ecirc;tres, j'pense qu&eacute; chtait lus grand-p&eacute;the, avait mathi&eacute; la Comt&ecirc;sse d&eacute; la Motte, d&eacute; Nouormandie, et qu' ou fut frust&eacute;e par san p'p&egrave;e pour aver mathi&eacute; souos san rang et d&eacute;v'nue membre d&eacute; l'&Eacute;glyise d'Angli&eacute;t&egrave;rre en m&ecirc;me temps.<br/>
<br/>
Appathemment, l&eacute; mathiage tou&acirc;nnit bein, et oulle eut eune heutheuse vie en Angli&eacute;t&egrave;rre.&quot;<br/>
<br/>
&quot;Eh bein,&quot; s'fit Papa, &quot;nou sait bein qu&eacute; nobli&egrave;che oblyige et qu&eacute;, quand nou-s-y pense, ch'est mus pour tout l'monde qu&eacute; ch&acirc;tchun garde san rang et s'contente d&eacute; p&acirc;sser sa vie et d'faithe san d'ver dans l'&ecirc;tat o&ugrave;'est tch'il a pliu au Bou&acirc;n Dgieu d'l'appeler, comme l&eacute; Catic&egrave;me nouos l'consil'ye dans La Litourgie.&quot;<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>


<li><a href="gdfnoblieche.html">Nobli&egrave;che oblyige</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

