<HTML>

<!-- Mirrored from members.societe-jersiaise.org/geraint/jerriais/pmvendredisaint1958.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>Le Vendredi Saint</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Vendredi Saint</h2></font></center><p>

Moussieu l'Editeu,<br/>
<br/>
Y'a tchiques minutes j'ai d'mand&eacute; &agrave; la Merrienne s'oulle avait id&eacute;e d'faithe des <a href="fliottes.html">fiottes</a> pour notre d&icirc;n&eacute; d'main. &quot;Car,&quot; j'l'y dit, &quot;tu n'as pas r'oubli&eacute; tchi s'arrivit l'ann&eacute;e p&acirc;ss&eacute;e.&quot;<br/>
<br/>
&quot;Nan,&quot; ou dit, &quot;j'n'ai pas r'oubli&eacute;. Parsque le lait 'tait un mio br&ucirc;l&eacute;, tu n'voulit pas en mangi, et j'eut &agrave; t'fricachi d'oeux. J'donnit les fiottes au tchan, et n'&eacute;tant pas si partitchulyi comme t&eacute;, y vos l's'avalit d'bouon tchoeu. Quant &agrave; d'main, tu'&eacute;thas d'la mouothue sal&eacute;e.&quot;<br/>
<br/>
Ach'teu, Moussieu, y faut que j'vos diche que si y'a autchune chose que j'd&ecirc;t&eacute;ste, ch'est d'la mouothue sal&eacute;e, et la Merrienne n'est pas sans l'sav&eacute;. S'n'id&eacute;e, sans autchune doute, ch'est d'me puni pour l'ann&eacute;e pass&eacute;e, la mauvaise vielle garce, mais j'n'ose pas faithe du brit car quand y nos veint des vents d'Est, comme ach'teu, y n'faut pas la contredithe, ch'est pourtchi je f'thai d'man m&ucirc;s d'mangi chein qu'ou m'donn'na, et comme je s'y pr&egrave;sque seux que y'&eacute;tha un bouon <a href="podindriz.html">podin d'riz</a> &agrave; suivre la mouothue, tout pou&ocirc;rrait fini assez bein.<br/>
<br/>
&quot;Ch'est bein, Merrienne,&quot; j'l'y dit. &quot;Apr&egrave;s tout, ch'est l'<a href="vendredisaint.html">Vendredi Saint</a>, et y n'faut pas s'pliaindre si nous a &agrave; enduth&eacute; un mio d'mins&egrave;the. as-tu id&eacute;e d'all&eacute;e &agrave; la chapelle, comme de sou&ocirc;tume?&quot;<br/>
<br/>
&quot;J'&icirc;thais p't'&ecirc;tre si j'pouvais m'fi&eacute; qu'tu veindras &ocirc;v m&eacute;,&quot; ou dit, &quot;mais j'n'ai pas grande &eacute;pethance de chonna. Tu'&egrave;s seux d'av&eacute; du ma tchiquebord d'main-su-matin tchi t'emp&ecirc;ch'cha d'sorti, &eacute;pis quand-m&ecirc;me, y'&eacute;tha l'd&icirc;n&eacute; &agrave; pr&eacute;path&eacute;.&quot;<br/>
<br/>
&quot;Et l's'&ecirc;tabl'yes &agrave; netti,&quot; je m'fit, &quot;et ma p'tite g&eacute;niche &agrave; bringi, et bein d'autres choses tchi ne s'saient pas faites si j'men allais &ecirc;cout&eacute; un s&eacute;rmon tchi m'r'envi&eacute;thait siez-m&eacute; avec les esprits bas, et sans hardi d'app&eacute;tit pour ta mouothue.&quot;<br/>
<br/>
&quot;Et pourtant,&quot; ou dit, &quot;y'a d's'ann&eacute;es tout l'monde allait au tchulte le matin du Vendredi Saint. Comme tout a changi, man Ph'lip.&quot;<br/>
<br/>
&quot;Tu peux l'dithe,&quot; j'm'accordit. &quot;Agniet, ch'n'est p&ucirc;s le jour solennel d'aut'fais, et j'garantis qu'si fait ass&eacute;z b&eacute;, y'&eacute;tha p&ucirc;s d'monde au <a href="pmmuratti.html">football</a> &agrave; <a href="springfield.html">Springfield</a> que dans toutes nos chapelles minses ensemblye. Et sans doute y y'&eacute;tha des prom'nades pour chais honeymoon couples, tch'y sont ichin &agrave; nos frais.&quot;<br/>
<br/>
&quot;Comment &agrave; nos frais?&quot; ou d'mandit. &quot;J'criyais que ch'tait l'Comit&eacute; du Tourisme tchi payait les d&ecirc;penses.&quot;<br/>
<br/>
&quot;Et ou&egrave;squ'y ram&acirc;sse les sous pour les p&eacute;yi?&quot; j'l'y d'mandit. &quot;As-tu pens&eacute; &agrave; chonna?&quot;<br/>
<br/>
&quot;Nanin,&quot; ou dit, &quot;mais, apr&egrave;s tout, chonna ne nos aff&eacute;cte pas.&quot;<br/>
<br/>
&quot;Oh, tu crais?&quot; j'l'y dit. &quot;Eh bein, ma vieille, tu'as grand tort, car ch'est l'publyic tch'y trouvent les sous, et t&eacute; et m&eacute; j'en paieyons notre chare. Les f&eacute;rmiers ont tr&eacute;jous une djobbe &agrave; hall&eacute; un sou d's'Etats, mais le John Le M&eacute;rquand peut d'mand&eacute; chein tch'y veur pour l'&ecirc;ducation, et a somme est vot&eacute;e pr&egrave;sque sans distchussion et quant au comit&eacute; du tourisme, y n'y'a autchune limite de nos jours &agrave; chein tch'nou l&ucirc;s donne pour encouragthi les v&icirc;siteurs. le S&eacute;nateur Krichefski est, s&ucirc;s un sens, rouai d'l'Ile agniet, car il est pr&eacute;sident du tourisme, et n's'int&eacute;r&ecirc;sse pas p&ucirc;s qu'chonna &agrave; l'agritchultuthe, comme il avait fait pour un temps. Entre nous, Merrienne, y'avait un biau portrait du S&eacute;nateur dans la post Lundi au s&eacute;.&quot;<br/>
<br/>
&quot;Damme v&egrave;the,&quot; ou dit, &quot;quand je l'vit j'print eune pathe de c&icirc;siaux, et j'm'en vais l'gard&eacute; chu portrait-l&agrave;. ch'est l'miyeu qu'j'ai veu dans la Post pour longtemps. Mais enfin, Ph'lip, oublions tout chonna et p&acirc;slons de tchiquechose d'int&eacute;r&ecirc;ssant. sais-tu bein que l'sam'di d'P&acirc;ques l'ann&eacute;e pass&eacute;e tu d&ecirc;fouit tchiques vignes dans ta bordeuse, et que j'e&ucirc;mes des patates nouvelles fricashies avec du beurre pour notre tais. Ch'ne s'sa pas d'm&ecirc;me ch't'ann&eacute;e, car j'ai 'tait les vais &agrave;-matin, et j'les trouve bein triste les patates. Crais-tu que j'en &eacute;thons un fricot pour la <a href="pentecote.html">Pentec&ocirc;te</a>?<br/>
<br/>
Et, Moussieu, j'eut &agrave; l'y dithe que vraiement je n'savais pas...<br/>
<br/>
<i><a href="lebrocq.html">Ph'lip</a></i><br/>
<i>5/4/1958</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmfiottes.html">Les cr&ecirc;pes et les fiottes</a><p>
<li><a href="vendredisaint.html">L&eacute; Vendredi Saint</a><p>
<li><a href="pmvendredisaint.html">Le Vendr&eacute;di Saint &agrave; Portinf&eacute;</a><p>
<li><a href="pmvendredisaint1952.html">L&eacute; Vendr&eacute;di Saint</a><p>
<li><a href="pmvendredisaint1953.html">Vendredi Saint</a><p>
<li><a href="pmvendredisaint1955.html">Vendredi-Saint au Portinf&eacute;</a><p>
<li><a href="pmvendredisaint1956.html">Le Vendredi-Saint</a><p>

<li><a href="pmvendredisaint1957.html">Le Vendredi Saint</a><p>
<li><a href="pmvendredisaint1961.html">Des changements au Vendr&eacute;di Saint</a><p>
<li><a href="goodfriday.html">Ph'lip and Merrienne Discuss Good Friday</a><p>
<li><a href="gdftchitheme.html">Des vielles cou&ocirc;teunmes et l'Tchith&ecirc;me</a><p>
<li><a href="pmpaques1954.html">P&acirc;ques au Portinf&eacute;</a><p>
<li><a href="pmpaques1962.html">La S'maine de P&acirc;ques</a><p>
<li><a href="pmsmainesainte.html">La S'maine Sainte</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>
<li><a href="paques.html">P&acirc;ques</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="paques2003.html">P&acirc;ques 2003</a><p>
<li><a href="paques2002.html">P&acirc;ques 2002</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmvendredisaint1958.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>

