<HTML>

<!-- Mirrored from members.societe-jersiaise.org/geraint/jerriais/boulanguthie.html by HTTrack Website Copier/3.x [XR&CO'2014], Tue, 15 Jul 2025 13:48:16 GMT -->
<HEAD>
<TITLE>En d'vant d'l'&acirc;tre</TITLE>
<META  name="keywords" content="Jèrriais, language, langue normande, Channel Islands, îles anglo-normandes, Normandy, Normandie, minority languages, langues régionales, langues d'oïl, baking, boulangerie, breadmaking, cabbage loaves, bakery, romance philology">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>En d'vant d'l'&acirc;tre</h2></font></center><p>

<P>&nbsp;</P>

<a href="pain.html"><IMG SRC="painjerriais.jpg" WIDTH=350 HEIGHT=207 border=0 align=left alt="l&eacute; pain"></a><p>


M&eacute; v'ch&icirc;n &agrave; m'assi&eacute;the en d'vant d'l'&acirc;tre, man tchian sus mes g'nouors, aupr&egrave;s aver p&acirc;ss&eacute; eune raide bouanne journ&eacute;e dans la boulangu'thie &agrave; faithe du pain et des galettes &agrave; vrai.<p>

La boulangu'thie &agrave; Trodez a 't&eacute; &egrave;rpath&eacute;e, et l'id&eacute;e est d'&egrave;rqu&eacute;menchi &agrave; boulandgi d&eacute; temps en temps tout &agrave; fait &agrave; la vielle mode. &Agrave; vaie l&eacute; roui sus la p'tite porte (l&eacute; temps p&acirc;ss&eacute; ch'tait l'&ecirc;toupe ou l'&ecirc;toupon) du grand fou j'dithais qu'y'avait au mains d'souaixante ans, p't'-&ecirc;t' pus, qu&eacute; l'fou n'avait pas 't&eacute; fait s&egrave;rvi.<p>

Nou n'a pon autcheune id&eacute;e du travas qu'i' y'a &agrave; faithe du pain coumme chonnech&icirc;n &agrave; la vielle mode. Preunmi&eacute;thement, i' faut un tas d'bouais, du bouais qui n'a pas ieu autchun traitement chimique. J'ai bein d'la chance d'aver un bieau-fis qu'est tch&egrave;rpentchi et qui m'apporte du bouais d&eacute; temps en temps.<p>

I' faut ca&ucirc;ffer l'fou toute la journ&eacute;e l&eacute; jour d&eacute;vant vouler boulandgi, et pis s&eacute; l'ver d&eacute; bouanne heuthe l&eacute; d'main au mat&icirc;n pouor ralleunmer l'feu. Par l&eacute; temps qu'la p&acirc;te est faite, l'v&eacute;e et p&ecirc;trie, l&eacute; fou est hardi caud.<p>

J'ta&icirc;mes siex p&egrave;rsonnes et trais d'mes p'tits &ecirc;fants &agrave; faithe l&eacute; pain, avec l's exp&egrave;rts Graham Robins et David Bishop &agrave; nos a&icirc;dgi pouor nouot'e preunmi&eacute; fais. Nou met les pains sus des fielles d&eacute; caboches et pis dans eune armouaithe caude pouor les faithe l'ver acouo eune fais d&eacute;vant les mettre au fou.<p>

&nbsp;<p>
<CENTER><img src="pain.jpg" width="320" height="200" alt="l&eacute; pain"><p>
<i>nou fait les pains et les met sus eune fielle d&eacute; chour sus la plianche</i></CENTER><p>
&nbsp;<p>

Mais d'vant chenna i' faut haler les chendres d&eacute; d'dans l'fou atout un rabot et pis netti l&eacute; fond du fou avec eune patouoille, un torchon ou pouque bein mouoilli amath&eacute; au but d'un long b&acirc;ton. La chendrile vole un mio mais l'fond du fou est bein propre aupr&egrave;s.<p>

J'f&icirc;mes v&icirc;ngt-huit pains d'eune livre ch&acirc;que et pus d'chent galettes &agrave; vrai. Aupr&egrave;s tout chu travas j'ta&icirc;mes pr&ecirc;t &agrave; gou&ocirc;ter l&eacute; produit avec du bou&acirc;n beurre d&eacute; J&egrave;rri, un morc&eacute; d'fronmage et, bein sa&iuml;eux, eune v&egrave;rr&eacute;e d'v&icirc;n. L&eacute; v&egrave;rdi? - excellent!<p>

Eh bein, n&eacute; v'l&agrave; assez d'excitement pouor un jour. L&eacute; feu dans l'&acirc;tre c'menche &agrave; s'd&ecirc;teindre ouaithe qu&eacute; l'ticl'ye chante sus l'tr&eacute;pid. V&eacute;-t'en, man p'tit tchian, j'm'en vais faithe eune t&acirc;ss&eacute;e d'th&eacute;e et pis j'allons nos couochi!<p>

&nbsp;<p>

<i>Ursula Taylor</i><p>
&nbsp;<p>


<div align="center"><img src="boulanguthie.jpg"  height="150" alt="" title="" /></div><p>
&nbsp;<p>

<FONT SIZE=2>
<i>Viyiz &eacute;tout:</i>
<ul>

<li><A HREF="pain.html">L&eacute; pain</A><p>
<li><a href="pain_jerriais.html">L&eacute; Pain J&egrave;rriais</a><p>
<li><a href="tchuisinne.html">La tchu&icirc;sinne en J&egrave;rriais</a><p>
<li><a href="baal.html">Baal</a><p>
<li><a href="lebrun.html">L&eacute; Brun est l'Bou&ocirc;n Comm&egrave;rce J&egrave;rriais</a><p>
<li><a href="boulandghiers.html">Les Ma&icirc;tres Bouland'ghi&euml;rs de Jerri</a><p>
<li><a href="annonces.html">Tchiques annonces d&eacute; 1913</a><p>
<li><a href="simon.html">Cecil E. Simon</a><p>
<li><a href="priethepain.html">Eune pri&eacute;the</a><p>
<li><a href="podindpain.html">Du Pod&icirc;n d'Pain</a><p>
<li><a href="vierstemps.html">Les bouans viers temps</a><p>
<li><a href="gdftempsp.html">L'temps pass&eacute;...</a><p>
<li><a href="feuvoc.html">L&eacute; feu</a><p>
</ul>
</FONT>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/boulanguthie.html by HTTrack Website Copier/3.x [XR&CO'2014], Tue, 15 Jul 2025 13:48:16 GMT -->
</HTML>
