<HTML>

<!-- Mirrored from members.societe-jersiaise.org/geraint/jerriais/gdfsouhaits.html by HTTrack Website Copier/3.x [XR&CO'2014], Tue, 15 Jul 2025 14:00:10 GMT -->
<HEAD>
<TITLE>Souhaits d'nouvelle ann&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Souhaits d'nouvelle ann&eacute;e</h2></font></center><p>
<font size="-1">
<i>San Antonio, Texas,</i><br/>
<i>U.S.A.</i><br/>
<br/>
<i>Le preunmyi d'janvyi, 1972.</i><br/></font>
<br/>
Moussieu l'R&eacute;dacteu,<br/>
<br/>
Eh bein, bouannes gens, nouos r'v&eacute;la au preunmi&eacute; jour d&eacute; l'an et j'vouos souhaite eune raide bouanne ann&eacute;e &agrave; tous, eune ann&eacute;e tchi, j'l'esp&eacute;the, es'sa la milyeuthe qu' ou-s-avez ieu. Mais, par dessus tout, eune bouanne sant&eacute;. Ch'est l&agrave; l'pr&icirc;ncipa.<br/>
<br/>
La dreine g&acirc;zette &egrave;rchue d'J&egrave;rri est la cheinne du 4 novembre. Ou nouos annonce qu&eacute; l's emplyiy&eacute;s d's &Ecirc;tats 'taient pour aver quat' jours d&eacute; vacances &agrave; Nou&eacute;. La g&acirc;zette n&eacute; l'dit pon, mais j'pense bein tch'i' s'sont payis quand m&egrave;me. Tchi chance! En sont-i' r'conna&icirc;ssants? Ch'n'est pon ravissant tch'il en cou&ocirc;te tant &agrave; vivre!<br/>
<br/>
J'vai qu&eacute; l'D&eacute;put&eacute; de Veulle a d'la peine &agrave; aver l's &Ecirc;tats &agrave; l&icirc;'a&icirc;dgi &agrave; cons&egrave;rver la Zone V&egrave;rte tch'est si d'sithabl'ye, l&eacute; tou d'l'&Icirc;le. Si les b&acirc;tisseurs d&eacute; maisons 'taient p&egrave;rm&icirc;ns d'en b&acirc;ti &agrave; lus gr&eacute;, i' n'y &eacute;thait pus rein d'v&egrave;rt d&eacute; restant dans l'&Icirc;le. Et, sans doute, ch'n'est pon la faute entchi&eacute;the du b&acirc;tisseux - i' n'faut pon oublyiyer l' Moussieu Angliais tchi veurt pliaichi ses sou pour en faithe acouo pus.<br/>
<br/>
Ch'est dr&ocirc;le, mais un bouan J&egrave;rriais, n&eacute; dans san va&icirc;sinn&eacute; comme ses anch&ecirc;tres d&eacute;vant li pour tchiques chents ans, n'est pon Moussieu dans l'id&eacute;e d'ses va&icirc;s&icirc;ns, mais si un Angliais, rein-tchi-vaille ou autr&eacute;ment, veint dans l'va&icirc;sinn&eacute; il est tout d'suite mentionn&eacute; comme L&eacute; Moussieu Angliais!. I' faut en m&egrave;me temps avouer tch'i' y'a un tas d'vrais m&ecirc;ssieurs parmi l's Angliais tch'ont 't&eacute; d'meuther en J&egrave;rri, et tch'il' ont amend&eacute; sup&egrave;rb&eacute;ment les propri&ecirc;t&eacute;s tch'il' ont acat&eacute;, mais comme vi&egrave;rs J&egrave;rriais nou n'aime pon vaie les maisons d'f&egrave;rme touann&eacute;es en h&ocirc;tels et les clios lou&eacute;s &icirc;ndividuellement, et les p'tits troupieaux d'b&ecirc;tes &agrave; cornes dispatha&icirc;tre. Mais n&eacute; v'la chein qu&eacute; l'tourisme nouos a apport&eacute;. Tch'est qu'&eacute;thait creu qu'la vie en J&egrave;rri pouorrait changi d'm&egrave;me?<br/>
<br/>
Eune chose &egrave;rm&egrave;rquabl'ye est qu' les St. Br&eacute;ladais sont d&eacute;v'nus si Chr&ecirc;tchiens, qu&acirc;si d'un jour &agrave; l'autre, tch'i' faut trais neuves &eacute;glyises &egrave;s Tchennevais pour lus b&eacute;soins spirituels! La g&acirc;zette nouos montre un portrait d'l'&eacute;glyise &ecirc;vangelique en trains d'&ecirc;t' b&acirc;tie, et nouos annonce qu&eacute; l'&eacute;glyise romaine s'en va en b&acirc;ti ieune &eacute;tout, et qu' un Anglican-Methodist Communicaire (j&eacute; n'sai pon trop bein tch'est qu' chenna veurt dithe!) s'en va p't &ecirc;t' b&acirc;tie dans l's envithons. Eh bein, nou peut comprendre qu&eacute; les M&eacute;thodistes ont b&eacute;soin d'eune chapelle d&eacute;pis tch'il' ont p&egrave;rdu Tabor, mais y'a tout pliein d'run dans l'&Eacute;glyise P&acirc;roua&icirc;ssiale pour les Anglyicans n'&icirc;mporte dans tchi partie d'la p&acirc;raisse tch'i' d'meuthient. &Agrave; ch't heu tch'il' ont peux d'marchi deux pas et tch'il' ont touos des motos i' peuvent cachi &agrave; La Baie dans mains d'eune d&eacute;mi'heuthe pour aller &agrave; l'&eacute;glyise. Et i' d&eacute;v'thaient en &ecirc;tre ordgilleurs, d&eacute; lus &eacute;glyise. Oulle est la pus vielle, et c&egrave;rtainement ieune des pus belles, d&eacute; l'&Icirc;le. &Agrave; m'n id&eacute;e, i' n'y a autcheune raison pour en b&acirc;ti eune autre (Anglyicanne) &egrave;s Tchennevais, s&eacute;non qu' ch'est eune p&egrave;rte d'sou et qu' les gens d'&agrave; ch't heu patha&icirc;ssent vouler les gaspilyi, les sou!<br/>
<br/>
N&eacute; v'ch&icirc;n eune id&eacute;e : &Agrave; la pliaiche d&eacute; b&acirc;ti d's &eacute;glyises tchi s'sont vi&egrave;des la ma&icirc;ntchi du temps - m&egrave;me au D&icirc;nmanche - pourtchi n'faithe pon s&egrave;rvi les sou pour &egrave;rgraie les b&egrave;rrexes d'La Gr&eacute;ve d&eacute; L&eacute; pour l&eacute; b&eacute;n&eacute;fice des malades &agrave; Madanme Ashton-Edwards?<br/>
<br/>
Vouot' articl'ye d'font au sujet d&eacute; donner l'drouait d'voter &egrave;s jannes d&eacute; 18 ans est admithabl'ye. Ch'est vrai qu&eacute; si un gar&ccedil;on peut &ecirc;t' appel&eacute; &agrave; s'battre et p't &ecirc;t' p&egrave;rdre la vie pour san pays, i' d&eacute;v'thait aver l'drouait d'voter. En J&egrave;rri, v'la tchi n'd&eacute;v'thait pon faithe grand' diff&eacute;thence dans autcheune cas, ouaithe qu&eacute; nou s&eacute; d'mande, quand nou vait les jannes gar&ccedil;ons atout des longs g'veux et habilyis comme des &ecirc;pe&ucirc;thas, s'i' y'a grand' sorte d'ch&egrave;rv&eacute; dri&egrave;the ches g'veux-l&agrave;! J'avons l'm&egrave;me probl&egrave;me en Am&eacute;thique, mais les partis politiques sont &agrave; faithe d&eacute; lus mus pour en profiter, et ch'est l'parti tchi s'en va pouver d&ecirc;penser l'pus d'sou, et travailli l'pus d&ucirc; point d'veue d'propagande, tch'en gangn'na. Y'a crainte qu&eacute; les Cons&egrave;rvateurs &eacute;thont mains d'chance d'en gangni. La jann&egrave;che est p&ucirc;t&ocirc;t int&eacute;r&egrave;ssie &agrave; boulev&egrave;rser l'ordre &ecirc;tabl'yi. Ch'est assez dr&ocirc;le quand nou veint &agrave; consid&eacute;ther qu&eacute; l' &Ecirc;tablyissement des choses ich&icirc;n est responsabl'ye pour aver cr&ecirc;&eacute; un syst&egrave;me tch'a fait l'Am&eacute;thique l&eacute; pus prosp&eacute;the pays au monde! Mais les jannes n&eacute; patha&icirc;ssent pon pouver vaie pus liain qu&eacute; l'but d'lus nez!<br/>
<br/>
Nou n'peut pon blia&ucirc;mer l'Conn&eacute;tabl'ye L'Breton d'St. Sauveux pour vouler garder les frais des Victoria Cottage Homes &agrave; bas autant qu' p&ocirc;ssibl'ye. Nou sait bein qu&eacute; nou n'peut pon emp&ecirc;chi les gens d'visiter pathents et anm&icirc;ns tch'y d'meuthent, et ch'est bein seux qu&eacute; l'Conn&eacute;tabl'ye li-m&egrave;me est d&eacute; ch't avis-l&agrave; &eacute;tout, mais i' faut mett' la raison dans tout, et d&ecirc;pis qu' les m&eacute;thitouaithes y d'meuthent pour rein i' d&eacute;v'thaient aver l'avis qu&eacute; l'm&eacute;thite d&eacute;mande l'&ecirc;conomie des sou du publyi &eacute;tout!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfnouvelan.html">L&eacute; Nouvel An</a><p>
<li><a href="gdfnouvelleannee.html">La Nouvelle Ann&eacute;e</a><p>
<li><a href="gdfnouvelleannee2.html">La Nouvelle Ann&eacute;e</a><p>
<li><a href="gdfnouvelleannee1972.html">La nouvelle ann&eacute;e</a><p>
<li><a href="gdfresolutions.html">R&ecirc;solutions d'Nouvel An</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfsouhaits.html by HTTrack Website Copier/3.x [XR&CO'2014], Tue, 15 Jul 2025 14:00:10 GMT -->
</HTML>

