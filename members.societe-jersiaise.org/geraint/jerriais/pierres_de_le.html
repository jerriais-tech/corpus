<HTML>
<HEAD>
<TITLE>Les Pi&egrave;rres D&eacute; L&eacute; - Paternosters</TITLE>
<META  name="keywords" content="Jèrriais, language, langue, petronymy, Paternosters, navigation, geographie, géographie, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P><center><h2><font color="#215e21">Les Pi&egrave;rres D&eacute; L&eacute;</font></h2></center></P>
<div align="center"><img src="pierres_de_le.jpg" width="700" height="56" alt="Les Pi&egrave;rres D&eacute; L&eacute;" title="" border="0" align="middle" /></div>
<P>Les auteurs d&eacute; ch't articl'ye-ch&icirc;n peuvent dithe tch'il' ont veu et connu Les Pi&egrave;rres d&eacute; L&eacute; toute lus vie, iun ayant 't&eacute; n&eacute; au Haut d'L&eacute; (fran&ccedil;is&eacute; officiellement Lecq, tchi, comme bein des aut's noms d&eacute; lieu d&eacute; l'&Icirc;le, donne ni l'&ecirc;pelage ni la prononci&acirc;tion du mot en J&egrave;rriais, souvent deux dgides d'la provenance) et l'aut'e &agrave; La Ville Bagot. Lus t&egrave;rres ancestrales offrent eune mangnifique veue des Pi&egrave;rres (comme nou dit), sp&eacute;cialement du t&egrave;rrain des Houdgettes, &eacute;you, et dans des clios alentou app'l&eacute;s Les Hougues et La Hougue (du Norrouais "haugr"), y'a des hougues tch' &egrave;rsembl'yent hardi &egrave;s mondr&icirc;ns d'ent&egrave;rrement des Vikings trouv&eacute;s dans les pays Nordiques. P't-&ecirc;tre qu&eacute; ches "Hommes du Nord" s'&ecirc;tably&icirc;tent entre L&eacute; et La Ville Bagot y'a pus d'mille ans?</P>
<P>Iun des auteurs sustout a connu les vi&egrave;rs p&ecirc;tcheurs d'aut'fais d&eacute; La Gr&egrave;ve d&eacute; L&eacute;, d&eacute; Bouonne Niet et d'ailleurs tchi fa&icirc;thaient s&egrave;rvi les vi&egrave;rs noms tch'il' avaient d&eacute; lus anch&ecirc;tres d&eacute; d'pis des chents ans. Ches p&ecirc;tcheurs &eacute;taient Charles et Ph'lippe &Egrave;rnon (Renouf), p&eacute;the et fis, du Creux Baillot, St. Ouain; Alfred La Marche, d&eacute; La Gr&egrave;ve; Alfred L&eacute; Couteur Bisson, du Bourg, St. Jean: Ph'lippe Rom'thi (Romeril), du C&acirc;telet, St, Jean, et autres.</P>

<P>D&eacute; nouos jours qu&acirc;si touos les noms des Pi&egrave;rres sont en Angliais et d'aut's ont d&ecirc;j&agrave; 't&eacute; p&egrave;rdus. &Eacute;tout, un tas d'gens, d&eacute; pus en pus, nomment Les Pi&egrave;rres "Paternosters", d'apr&egrave;s eune souo-d&icirc;thant l&eacute;gende ou histouaithe tch' est tout probabli&eacute;ment du niol&icirc;n. Pis &agrave; ch't heu i' raccourchent &agrave; "Pats"! Mais nou peut bein s'asse&ucirc;ther qu&eacute; les vrais J&egrave;rriais n'ont janmais dit ni connu d'it&eacute;.</P>

<P>Les Gris Ventres (les gens d'St. Ouain) et les Ste. Mathiais vont &egrave;s Pi&egrave;rres d&eacute; La Gr&egrave;ve d&eacute; L&eacute;, tch'a un nom d'&icirc;nt&eacute;th&ecirc;t sp&eacute;cial. L'originne du mot "gr&egrave;ve' est hardi vielle, rav'nant au Latin Populaithe "grava", au Danouais et au Vi&egrave;r Fran&ccedil;ais "grave" et &agrave; l'Islandais "grafa", singnifiant gr&egrave;ve ou h&acirc;vre. Mais ch'est l'mot "L&eacute;" tch'a hardi pus d'importance par rapport &agrave; l'histouaithe d&eacute; l'&Icirc;le et &agrave; nos anch&ecirc;tres, les Vikings. La pus vielle forme du mot 'tait La Wik, "La" du Norrouais "hlada" (ch&egrave;rgi un navithe) et "Wik" du Norrouais "vic" (h&acirc;vre), et d'm&ecirc;me l'Islandais "vikingr" (hanteux des h&acirc;vres ou vis). Et don La Wik singnifiait "l&eacute; h&acirc;vre &eacute;you qu' nou ch&egrave;rgeait un navithe". Y'a toute raison &agrave; craithe qu&eacute; La Gr&egrave;ve d&eacute; L&eacute; dait aver 't&eacute; typique des att&egrave;rrissages choua&icirc;sis par les Vikings pouor lus mangnifiques longs navithes &agrave; fond entchi&eacute;thement pliat tchi pouvaient v'n&icirc;n &agrave; t&egrave;rre dans d&eacute; l'ieau d'eune bein p'tite profondeu. Ch'est en tchi y'avait l'avantage d&eacute; surpr&icirc;nse et les hommes &agrave; bord pouvaient sauter vite sus l'sablion et avanchi tout drait &agrave; l'assaut. Bein vite, i' t&acirc;ch'chaient d'saisi autchun haut t&egrave;rrain &agrave; c&ocirc;t&eacute; du h&acirc;vre pouor &ecirc;tablyi des dgets pouor seurvilyi l's envithons. (En v&eacute;thit&eacute;, L&eacute; C&acirc;t&eacute; en d'ssus d'La Gr&egrave;ve d&eacute; L&eacute; 'tait connu &eacute;tout comme L&eacute; Mont au Dget.) G&acirc;ngnant et t'nant d'it&eacute;s dgets 'tait un pr&icirc;ncipe &icirc;mportant d'la colonis&acirc;tion Nouormande. La&icirc;ssant eune arri&eacute;the-garde auve les navithes les Vikings pouvaient faithe eune attaque en vitesse et au vif, et &egrave;rtou&ocirc;nner &agrave; lus navithes auve l&eacute; but&icirc;n et s'n aller en m&eacute; d&eacute; siette.</P>

<P>&Agrave; ch't heu, i' faut &egrave;rv&eacute;n&icirc;n au sujet des vi&egrave;rs noms du pays d'L&eacute;, tchi, au mains, es'sont r'cord&eacute;s pouor tr&eacute;jous. Preunmi&eacute;thement, en sortant d'La Gr&egrave;ve d&eacute; L&eacute; nou p&acirc;sse Les Rotchettes (dinminnutif d&eacute; "rocque", du Latin Populaithe "rocca", Vi&egrave;r Fran&ccedil;ais "roc" et Nouormand "roque"), ou Les D'mies (du Latin "dimidius" = d'mi), ch'est &agrave; dithe des rotchi&egrave;rs visibl'yes &agrave; mi&eacute;-math&eacute;e. Ches'-ch&icirc;n ont des noms &eacute;tout. &Agrave; l'&ecirc;st y'a L'&Acirc;ne (Latin "asinus", Vi&egrave;r Fran&ccedil;ais "asne" et Islandais "asni"), sans doute d&eacute; l'&egrave;rsembliance &agrave; l'annima, et La Balleine (Latin "balaena"), la forme du L&eacute;viathan d'la Bibl'ye. Dans la partie d'm&eacute; au ou&ecirc;st y'a L&eacute; Choutchi, eune greune (du Norrouais "gr&ugrave;nnr") tchi s'mouontre au bas dg'ieau dans eune grand' math&eacute;e. Y'a bein des greunes &agrave; l'entou des c&ocirc;tes d&eacute; J&egrave;rri, mais tch'est qu&eacute; L'Choutchi veurt dithe? Les greunes ayant p&ucirc;t&ocirc;t des t&ecirc;tes pliates commes les choutchets sur tchi qu' nou cope du bouais pouor br&ucirc;ler, y'&eacute;thait-i' du rapport &agrave; chu nom-l&agrave;? Ou bein, pus &agrave; co qu&eacute; l'originne es'sait pus pr&egrave;s du v&egrave;rbe "choutchi", tchi veurt dithe dans chu cas-ch&icirc;n &ecirc;t' bostchul&eacute; par la m&eacute; alentou.</P>

<P>Eune fais p&acirc;ss&eacute; Les Rotchettes pouor crouaisi La F&ocirc;sse d&eacute; Pli&eacute;mont (du V.F. du L. "fossa", mais i' n'y'a rein d'c&egrave;rtain quant &agrave; l'originne du nom Pli&eacute;mont - p't-&ecirc;tre L&eacute; Mont Pli&eacute;), l&eacute; profond ch'na entre La Gr&egrave;ve et Les Pi&egrave;rres, ches jours "Pl&eacute;mont Deep" sus les cartes, nou-s-a La Greune du Dou (V.F, "duit", Nouormand "doui", "douet"), d'apr&egrave;s L&eacute; Dou d'La M&eacute;, l&eacute; creux d'falaise tout pr&egrave;s, &eacute;you qu' un cours dg'ieau, un dou, coule &agrave; la m&eacute;, et un mio au nord La Greune du Betchet, d'apr&egrave;s L&eacute; Grand Betchet et L&eacute; p'tit Betchet, les pointes d&eacute; falaise apr&egrave;s L&eacute; Dou d'La M&eacute; en allant pouor Pli&eacute;mont. Betchet est le d&icirc;nminnutif du J&egrave;rriais "b&eacute;" (V F, "bec", L.P. "beccus", d'originne Gaulouaise).</P>

<P>Au nord-vou&ecirc;t des Pi&egrave;rres d&eacute; L&eacute; nou-th-a L&eacute; Banc des Ormes en l&icirc;ngne draite d'La Gr&egrave;ve d&eacute; L&eacute; &agrave; S&egrave;r. S'lon La Danme d&eacute; S&egrave;r, Madanme Sibyl Hathaway en p&acirc;lant &agrave; F.L.M, en 1937, les ormes &egrave;s Dg&eacute;thannes (Lat&icirc;n Populaithe "warrena", V.F. "varenne", "warenne", Fran&ccedil;ais "garenne", Angliais "warren") en d'ssus d'La Gr&egrave;ve 'taient faits s&egrave;rvi par les S&egrave;rtchiais, la pli&ucirc;part des anch&ecirc;tres d&eacute; tchi 'taient des St. Ou&euml;nnais, comme m&egrave;r pouor navidgi &agrave; La Gr&egrave;ve d&eacute; L&eacute; en p&acirc;ssant l&eacute; banc (L.P. "banca", Germanique "banki", Norrouais "bakki"), d&eacute;-m&ecirc;me L&eacute; Banc des Ormes.</P>

<P>&Agrave; ch't heu, pouor Les Pi&egrave;rres d&eacute; L&eacute; ieux-m&ecirc;mes:-</P>
<B><P>1. L'&Ecirc;tchi&egrave;rvi&eacute;the</B> (du Norrouais"skarfr" cormouothan), l&eacute; rotchi &egrave;s cormouothans, ou L'&Ecirc;tch&eacute; &agrave; l'&Ecirc;st (vaie No. 17).</P>
<B><P>2. La Rocque du Nord.</P>
<P>3. L'&Ecirc;ta&icirc;se</B> ou <B>L'&Ecirc;ta&icirc;the</B>, la rocque &agrave; l'&ecirc;st (Norrouais "aust").</P>
<B><P>4. L&eacute; Bel</B>, du Norrouais "baeli", f&egrave;rme ou enclios, dans chu cas dans les rotchi&egrave;rs. Dans L'Bel, souos les galots, nou prend d's orm&egrave;rs.</P>
<B><P>5. L&eacute; Longis</B> (L. "longus"), long rotchi (cf. l&eacute; nom d&eacute; lieu Longis, ou Longy, d'un t&egrave;rrain long et pliat en Aur'gny).</P>
<B><P>6. La P'tite Mathe</B> (L. et F. "marc"). Eune mathe en m&eacute; veurt dithe eune &ecirc;tendue dg'ieau partitchuli&eacute;the comme, par exempl'ye, La Mathe Ste. Cath'rinne.</P>
<B><P>7. La Gr&ocirc;sse</B> (Lat&icirc;n Populaithe "grossus"), l&eacute; pus grand rotchi des Pi&egrave;rres. Auve La Vou&ecirc;ta&icirc;se (No. 12) et L'&Ecirc;ta&icirc;se (No. 3) ch'est iun des trais gros rotchi&egrave;rs tchi n'couvrent janmais.</P>
<B><P>8. La Grand' Mathe.</P>
<P>9. La Greune d&eacute; L&eacute;</B>, ou <B>La Bonnette</B> (L. "bonetus" , V.F. "bonet" ), qu&eacute; nou n'vait rein qu'&agrave; b&acirc;sse-ieau dans eune grand' math&eacute;e. I' n'y'a pas qu' faithe d'explyitchi la s&icirc;ngnific&acirc;tion des noms d&eacute; chu rotchi.</P>
<B><P>10. La Greune du Seur-Vou&ecirc;t</B> (Nouormand "surouet", "surouest", du Norrouais: cf Fran&ccedil;ais nautique "suro&icirc;t" - F, "sud-ouest").</P>
<B><P>11. L'Orange</B>. D'apr&egrave;s tchitch'un du nom d'fanmil'ye, probabl'ye, car les oranges comme fruit n'&eacute;taient pon connues &agrave; nouos anciens.</P>
<B><P>12. La Vou&ecirc;ta&icirc;se</B>, <B>Vou&ecirc;ta&icirc;the</B>, ou <B>La Vou&ecirc;t'r&ecirc;sse</B>, la rocque du ou&ecirc;st (Norrouais "vestr").</P>
<B><P>13. La Cappe</B> ou <B>Cape</B> (mot maritime Nouormand) - rotchi &agrave; l'abri. "En cape" et "&agrave; la cape" ont l&eacute; sens en m&eacute; d&eacute; mett' un bat&eacute; en se&ucirc;thet&eacute; et &agrave; t&egrave;rre d&eacute; s'mettre &agrave; l'abri. Ou, of&ucirc;che, du mot "cap" (Lat&icirc;n "caput"), tch'a l&eacute; sens d&eacute; "t&ecirc;te".</P>
<B><P>14. La Douoche</B>, f&eacute;m&icirc;n&icirc;n d&eacute; doux (du L. "dulcis") pa'ce qu&eacute; ch'est eune rocque - o&ugrave;'est qu' la m&eacute; est pus souvent calme.</P>
<B><P>15. L&eacute; Bi</B> ou <B>Byi</B> (Lat&icirc;n Populaithe "bedum", d'originne Gaulouaise), &agrave; t&egrave;rre l&eacute; cann&eacute; tchi m&egrave;ne l'ieau au moul&icirc;n, mais &egrave;s Pi&egrave;rres de L&eacute; l&eacute; russ&eacute; ou p&acirc;ssage tchi s'y trouve &agrave; b&acirc;sse-ieau.</P>
<B><P>16. La Rocque Mollet</B>, d'apr&egrave;s la fanmil'ye d&eacute; chu nom.</P>
<B><P>17. L'&Ecirc;tch&eacute; au Nord-Vou&ecirc;t</B>. Connu comme "barre d&eacute; rotchi" en allant &ecirc;st d&eacute; St. Jean en J&egrave;rri, mais pas dans l'ou&ecirc;st d&eacute; l'&Icirc;le, &eacute;you qu&eacute; l'&ecirc;tch&eacute; est l'&ecirc;tchivalent du Fran&ccedil;ais "&eacute;cueil" ou "r&eacute;cif".</P>
<P>Dans eune articl'ye, "Le S&eacute;n&eacute;quet et l'Antilope", par Guy de Saint Denis, dans la Revue de la Manche, tome 39, 1997, fascicule 153, Janvier, la note neunm&eacute;tho 2 dit qu&eacute; l&eacute; grand savant, auteur et po&egrave;te Nouormand Fernand Lechanteur, tchi p&acirc;ssit l'pas &agrave; Ca&euml;n l&eacute; sept d&eacute; Mai, 1971, criyait qu&eacute; S&eacute;n&eacute;quet (prononc&eacute; "S'n&eacute;quet" au jour d'aniet):</P>
<I><P>"tirerait son nom du scandinave 'snekkja' (qui a donn&eacute; snekke en norv&eacute;gien et esn&egrave;que en fran&ccedil;ais) par comparaison entre la forme allong&eacute;e du bateau (et du <a href="lechanteur.html">monument &eacute;lev&eacute; &agrave; la Pointe d'Agon en hommage &agrave; F. Lechanteur</a>) et celle du rocher. Frank Le Maistre (Dictionnaire jersiais-fran&ccedil;ais, Jersey, 1966, p. 225) se demande s'il ne faut pas rapprocher '&eacute;quet' du fran&ccedil;ais "&eacute;cueil". Eug&egrave;ne de Saint Denis... coupe S&eacute;n&eacute;quet non pas en (e) sn&egrave;que - et (= diminutif) mais en Sen-&eacute;quet (= &eacute;cueil, comme F. Le Maistre). Qui dira le sens de 'Sen'? Noter que des rochers, &agrave; l'est du S&eacute;n&eacute;quet, portent le nom de Grand et Petit Sen; y p&eacute;chait-on &agrave; la senne (ou seine)?"</P>
</I><P>Faut dithe qu&eacute; Le S&eacute;n&eacute;quet, "situ&eacute; &agrave; deux milles de la c&ocirc;te de Gouville [au nord-vou&eacute;t d&eacute; Coutances] ,... fait le gros dos sans que sa t&eacute;te &eacute;merge toutefois &agrave; mer pleine". Eune tour fut b&acirc;tie l&agrave; en 1857 et un phare ajou&ocirc;t&eacute; en 1861.</P>
<P>Mais eune originne p't-&eacute;tre pus criabl'ye entouor "&eacute;tch&eacute;" ou "&eacute;tchet" est l'mot "eskei" (du Norrouais "skeidh") pouor iun des nombreux types d&eacute; navithes qu&eacute; les Vikings fa&icirc;thaient s&egrave;rvi. Ches noms eskei et esn&egrave;que f&ucirc;tent connus en Nouormandie pouor des chents ans (vaie "M&eacute;langes Ren&eacute; Lepelley", Cahiers des Annales de Normandie, Caen, Mus&eacute;e de Normandie, 1995, No. 26, "L'H&eacute;ritage Maritime Norrois en Normandie", par Jean Renaud, p. 24).</P>
<P>L&eacute; fait qu&eacute; n'y'a qu' deux &eacute;tendues d'rotchi&egrave;rs nomm&eacute;s &eacute;tch&eacute; &egrave;s Pi&egrave;rres, et eune autre &eacute;tendue, L&eacute; Long' &Ecirc;tchet, &agrave; l'ou&eacute;st d&eacute; La T&ecirc;te d&eacute; La Belle Hougue, &agrave; La Trinnet&eacute;, l&eacute; long des c&ocirc;tes d&eacute; J&egrave;rri, Le Long Equet &agrave; Gouville en Cotent&icirc;n, un &Ecirc;quet &egrave;s Castchets et des Equets au nord-vou&eacute;t d'La Pointe de Barfleur, ouaithe tch'i' y'ait bein des barres d&eacute; rotchi&egrave;rs alentou des c&ocirc;tes d&eacute; J&egrave;rri et d'La Nouormandie, sugg&eacute;the qu&eacute; les &eacute;tchets f&ucirc;tent vraiment nomm&eacute;s d'm&eacute;me &agrave; cause d&eacute; l'&egrave;rsembliance au navithe Viking eskei.</P>
<B><P>18. La Galette</B> (d&icirc;nminnutif du V F, "gal"), un rotchi "pliat coumme eune galette".</P>
<B><P>19. La Briarde</B> et <B>La Sprague</B>. Rotchi&egrave;rs ensembl'ye. D'apr&egrave;s les fanmil'yes Briard et Sprague, tchi, auve Mollet (v. No. 16), 'taient bein connues aut'fais et &eacute;tablyies &agrave; L&eacute;.</P>
<B><P>20. La Ni&ecirc;thole Jean Jean</B> ou <B>L&eacute; Gouoillot</B> (V F. "neier", Nouormand "nier" , F. "noyer"', V.F. et Nouormand "goule", J&egrave;rriais "dgeule" , F. "gueule"). Un Jean Jean, d'eune vielle fanmil'ye St. Ouonna&icirc;the &eacute;tout, dut y'&eacute;tre n'y&eacute; l&agrave;, nou peut craithe. L&eacute; mot gouoillot veurt dithe un p&acirc;ssage, dans chu cas o&ugrave;'est qu' la m&eacute; r&ecirc;meue hardi (en Angliais "overfall" ou "whirlpool"). Entre S&egrave;r et Brecqhou est L'Gouoillot &eacute;tout, ou bein La Brecque d&eacute; S&egrave;r, et &egrave;s M&icirc;ntchiers i' y'a L&eacute; Grand et L&eacute; P'tit Gouoillot.</P>
<P>Y'a acouo div&egrave;rs autres noms qu&eacute; nou ou&iuml;yait aut'fais mais sans pouver d&eacute;t&egrave;rminner exact&eacute;ment iou les pliaichi. I' y'avait, par exempl'ye, L&eacute; Ch'na (L. "canalis" , V.F. "chanel"), tchi veurt dithe un p&acirc;ssage &eacute;tout et tchi d'vait &eacute;tre, nou crait, un autre nom pouor L&eacute; Byi. Et pis mais, o&ugrave;'est tch' &eacute;tait La Dague (d&eacute; l'originne obstchure, p't-&eacute;tre du Lat&icirc;n Populaithe "daca" = F. &eacute;p&eacute;e), L&eacute; Gris, La Blianche, La Ruelle (v&acirc;riante pouor L&eacute; Ru&eacute;, passage dans les rotchi&egrave;rs), L&eacute; Bigard ( Nouormand "bigard", t&egrave;rrain en triangle), La V&egrave;rgue (Nouormand, du L. "virga" = sp&egrave;rre en forme d&eacute; crouaix d'vant un m&acirc;t), La M&icirc;ngnonne et Jeannot, ou, comme v'l&agrave; tchi s'd&icirc;thait aut'fais Dgeannot?</P>
<P>Des chents et des chents vi&egrave;rs noms l&eacute; tou des c&ocirc;tes d&eacute; J&egrave;rri et des autres &Icirc;les - sait-che Dg&egrave;rn&eacute;thy, Aur'gny, S&egrave;r, H&egrave;rme, J&eacute;thou, Les M&icirc;ntchiers, Les Dithouoilles, Les Castchets, et c&eacute;t&eacute;ra, sont, ou s'en vont &ecirc;t', oubli&eacute;s &agrave; tout janmais, hardi d'ieux &eacute;tant d&eacute;j&agrave; anglia&icirc;chis! Eune &eacute;tude au sujet a 't&eacute; faite entouor Les &Ecirc;cr&eacute;hos, mais ch'est tout. Nou-s-esp&eacute;the en faithe autant iun d'ches jours pouor Les Dithouoilles.</P>

<I><P><a href="lemaistre.html">F.L.M.</a> et M. LC. </P></I>

<p>&nbsp;</p>
<font size="2">
<i>Viyiz &eacute;tout:</i>
<ul>
<li><a href="gdfjouote.html">La jou&ocirc;te</a><p>
<li><a href="iles.html">Les &Icirc;les d'la Manche</a><p>
<li><a href="rotchiers.html">Les Rotchi&egrave;rs d&eacute; J&egrave;rri</a><p>
<li><a href="ecrehos.html">L's &Ecirc;cr&eacute;hos</a><p>
<li><a href="ecrehos2.html">L's &Ecirc;cr&eacute;hos</a><p>
<li><a href="ecreho.html">Nou vait es Escrehous</a><p>
<li><a href="ecrehous.html">The Ecrehous</a><p>
<li><a href="ecreho2.html">Un P'tit Viage en &Ecirc;cr&eacute;ho</a><p>
<li><a href="minquiers2.html">Ph'lip doesn't care about the Minquiers</a><p>
<li><a href="minquiers.html">Es Minquiers</a><p>
<li><a href="fishing.html">A Disastrous Fishing Expedition</a><p>
<li><a href="ileaudgerdain.html">L'&Icirc;le au Dg&egrave;rdain</a><p>
<li><a href="pliaiches.html">Noms des Pliaiches en J&egrave;rri</a><p>
<li><a href="dghieaux.html">Les Rocques dg'Hieaux</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
