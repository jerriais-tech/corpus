<HTML>
<HEAD>
<TITLE>Roman de Rou de Wace</TITLE>
<META  name="keywords" content="Anglo-Norman, poetry, Normandy,">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<CENTER><font color="#215e21"><h2>La Chronique Ascendante des Ducs de Normandie</h2></font><br>
du<br>
<font color="#215e21"><h2>Roman de Rou</h2></font><br>
de<br>
<h2><a href="wace.html">Wace</a></h2><p></CENTER>

<CENTER>&nbsp;<p>
<IMG SRC="wace.jpg" WIDTH=360 HEIGHT=248 alt="Wace dans l'Vi&egrave;r Marchi"><p>
&nbsp;<p></CENTER>

<CENTER>
<TABLE>
<TR>
<TD>
Mil chent et soisante anz out de temps et d'espace<br>
puiz que Dex en la Virge descendi par sa grace,<br>
quant un clerc de Caen, qui out non <a href="wace.html">Mestre Vace</a>,<br>
s'entremist de l'estoire de Rou et de s'estrasce,<br>
qui conquist Normendie, qui qu'en poist ne qui place,<br>
contre l'orgueil de France, qui encor les menasce,<br>
que nostre roi Henri la congnoiss&euml; et sace.<br>
Qui gaires n'a de rentes ne gaires n'en porcache ;<br>
mez avarice a frait a largesce sa grace,<br>
ne peut lez mainz ouvrir, plus sont gelez que glace, .<br>
ne sai ou est reposte, ne truiz train ne trace;<br>
qui ne soit losengier ne encort liu ne place,<br>
a plusors i fait on la cue lovinace.<br>
Ce ne fu mie el temps Virgile ne Orace<br>
ne el temps Alixandre ne Cesar ne Estace,<br>
lores avoit largesce vertu et efficace.<p>

Du roi Henri voil faire ceste premiere page,<br>
qui prist Alianor, dame de haut parage,<br>
Dex doinst a ambedeuls de bien faire courage!<br>
Ne me font mie rendre a la court le musage,<br>
de dons et de pramesses chascun d' euls m' asouage ;<br>
mez besoing vient souvent qui tost sigle et tost nage,<br>
et souvent me fait meitre le denier et le gage.<br>
France est Alienor et debonnaire et sage ;<br>
 ro&yuml;ne fu de France en son premier aage,<br>
 Loo&yuml;s l' espousa qui out grant mariage;<br>
en Jerusalem furent en lonc pelerinage,<br>
 assez y traist chescun travail et ahanage,<br>
 Quant reparriez s' en furent, par conseil du barnage<br>
 s' em parti la ro&yuml;ne o riche parentage;<br>
 de cele departie n'out elle nul damage ;<br>
 a Poitiers s'en ala, son naturel manage,<br>
 n'i out plus prochain heir qu'el fu de son lignage.<br>
 Li roiz Henri la prist o riche mariage,<br>
 cil qui tint Engleterre et la terre marage<br>
 entre Espaingne et Escosce, de rivage en rivage ;<br>
 grant parole est de lui et de son vasselage,<br>
 des felons qu'il destraint comme oysel clos en cage ;<br>
 n' a baron en sa terre o si grant herbergage<br>
 qui ost le pais enfraindre em plein ne en boscage,<br>
 se il peut estre ataint, n'et des membres hontage,<br>
 ou qu'il n'i lest le cors ou l' ame en ostage.<p>

 La geste voil de Rou et dez Normanz conter,<br>
 lors faiz et lor pro&euml;sce doi je bien recorder.<br>
 Les boisdies de France ne font mie a celer,<br>
 tout tens voudrent Franchoiz Normanz desheriter<br>
 et tout tens se penerent d' euls vaincre et d'els grever,<br>
 et quant Franceiz nes porent par force sormonter<br>
 par plusors tricheries lez soulent agraver ;<br>
 forsligni&eacute; sont dont l' en souloit chanter,<br>
 faux sont et souduianz, nuz ne s'i doit fier;<br>
 d'avoir sont covoiteuz, n'en nes peut avonder,<br>
 de doner sont escars et demandent aver.<br>
 Es estoires peut on et es livres trover<br>
 qu' onques Francheiz ne voudrent as Normans foi porter,<br>
 ne por fiance faire ne por sur sainz jurer;<br>
nepoureuc bien lez seullent lez Normanz refrener,<br>
 non pas par tra&iuml;sons mez par granz cops donner.<br>
 Se lez Franceiz pooient lor pensez achever,<br>
 ja li roiz d'Engleterre n'avrait rienz decha mer,<br>
 a honte l'en feroient, s'il pooient, passer-<br>
 Au siege de Roem le cuiderent gaber;<br>
 s'il le pe&uuml;ssent prendre ou par force enz entrer<br>
 tout temps mez li fe&iuml;ssent par eschar reprover,<br>
 mez quant Henri y vint n'i ouserent ester<br>
 ne il n'i pe&uuml;ssent mie asse&uuml;r sejorner.<br>
 Par nostre novel roi, qui roi ne peut regner,<br>
 cuiderent Normendie toute prendre ou gaster.<br>
 lez fiz mesconseillierent por le pere encombrer.<br>
 Donc vo&iuml;ssiez Henri par cez marches haster,<br>
 de l'une tere a l'autre et venir et aler,<br>
 trois jornees ou plus en un soul jour errer ;<br>
 ceu cuidoient sa gent que il de&uuml;st voler.<br>
 Ne puiz les chevaliers qu'il out prisons nombrer,<br>
 en aneaux et en buies les fist enchaiener<br>
 mez nes vout, tant fu noble, pendre ne dezmembrer.<br>
 Li baronz de la terre, mez je nes voil nombrer,<br>
 qui le fiz vers le pere firent deznaturer<br>
 et le pere et le fiz firent entremeller,<br>
 le pere pour le fiz voudrent deshonorer.<br>
 dez gaaings qu'il i firent ne se pourent vanter,<br>
 s' il vouloient lor pertes provoier et esmer,<br>
 jamez en lor a&eacute; nel porront restorer,<br>
 ne lor fiz ne lor filles nes porront estorer.<br>
 Lor vingnes et lor boiz fist li roiz estreper<br>
 et lor maisons ardoir et lor chasteaux gaster,<br>
 de lor gaaing ne poent fors lor honte monstrer ;<br>
 bien lor vient s'il lor poent par itant eschaper.<br>
 Laist Henri dez Franceiz le venir et l' aler,<br>
par messages parrout, de loing les face ester;<br>
mout li vont a engin, Dex l' en doinst bien garder,<br>
tel envie ont de li qu'il nel poent amer,<br>
volentiers le feroient le blanc el noir muer;<br>
mez Henri est tant sage, tant puissant et tant ber,<br>
tant a terres, tant viles, tant peut hommes mander,<br>
Loe&iuml;s et les suenz peut il faire trembler.<p>

Henri out assez teres, qui out Tors et Touroingne,<br>
Anjou out et le Maingne de son droit patremoingne,<br>
Normanz et Engleiz out de son droit matremoingne,<br>
o la ro&yuml;ne prist tout Petou et Gascoingne.<br>
Li roiz donc je vous di est de bon testemoingne,<br>
n'est mie perechoux d'aler en sa besoingne,<br>
de l'escu pendre au col et de vestir la broine;<br>
boiz aim&euml; et rivieres quant il n'a d'et besoingne,<br>
l'orguil des felons homs chasti&euml; et besoingne,<br>
n'esparne de justice provoire ne chanoingne;<br>
tel paiz font en .sa tere com en cloistre font moingne.<p>

Henri estoit petiz quant la guerre li crut<br>
du roi Estevenum, qui a grant tort li mut ;<br>
Maheut l'empere&iuml;z, qui mere Henri fut,<br>
en soustint maint travail, mainte foiz s'en dolut.<br>
Au siege de Vincestre si grant bont&eacute; parut,<br>
quarante jours i fut, Damedieu li ajut .<br>
Onques jour asse&uuml;r n'i menja ne ne but,<br>
mil armez i mena, Dex, tante lance i fut .<br>
N'i a si bon vassal qui de travail ne sut,<br>
hons n'i peut autre ateindre qu'il net prenge ou ne tut.<br>
Priz fu li quens Robert que Maheut secorut,<br>
pour sa serour rescourre l'estor unge arestut,<br>
et Maheut s'en ala tant com cheval corut;<p>

dedenz Oxenefort troiz moiz et trois jours jut,<br>
assise en un chastel, que issir ne l' en lut.<br>
Par nuit s' en eschapa, que hons ne l' aperchut,<br>
fors ceuls qui l' enmenerent, qu' a conduire l' estut,<br>
n'i a si bon ami qui au partir salut ;<br>
neif fut grant, mez geler souz la neif li valut,<br>
un lincheul affluba, sez anemis dechut,<br>
ad Walerigefort ou Br&iuml;ens la rechut;<br>
mout fu dolenz li roiz quant il ne l'aconsut.<br>
Estiennes n'out onc paiz ne avoir ne la dut,<br>
quer mal conseil cre&iuml; et mal conseil li nut.<br>
tant le destrainst li roiz que son droit recongnut,<br>
du regne l'erita, qui a ceus moult crut<br>
a qui la guerre plest et a qui la paiz plut,<br>
diz et noef anz fu roiz, a cet terme morut,<p>

Henri fu fiz Henri, fiz sa fille Mahaut,<br>
empere&iuml;z de Romme, ne pout estre plus haut.<br>
Cil fu roiz moult puissant, n'out voisin tant plus haut<br>
que il ne li fe&iuml;st, s'il veusist, prendre (a)saut,<br>
n'esparna de justice ne bas homme ne haut ;<br>
por amisti&eacute; de dames out maint froit et maint chaut;<br>
maint bon chastel ferma et prist maint par assaut,<br>
abe&iuml;e(s) fist a Raduignes une qui bien vaut.<br>
Grant deul fu de sa mort, mez as felons n'en chaut,<br>
quer a euls nen est gaires qui vieinge ne qui aut;<br>
trente sept anz fu roiz, preuf de demi en faut.<p>

Henri fu fiz Guillaume qui plusour ont o&iuml;,<br>
qui sainte eglise ama et mout i entendi-<br>
Chevalier out en lui corajouz et hardi,<br>
mez quant primes tint tere, diz anz ou plus, ce cul,<br>
des baronz du pa&iuml;s li sont plusors failli,<p>

 serement et fiance trespass&eacute; et menti;<br>
 petit estoit et gemble, ne l'ont mie cheri,<br>
 n'ourent por lui garant ne manant ne mendi.<br>
 Au doziesme an qu'il tere maintint et mainborni<br>
 es plainz de Vallesdunes un estour enva&iuml;,<br>
 de Neel et d'Ernouf la terre deffendi,<br>
 deuz orgueilloux viscontes qui l'orent enva&iuml;.<br>
 Tant out li roiz de France et proi&eacute; et servi<br>
 qu'il vint en sa besoingne et maint coup i feri;<br>
 un des Costentinoiz sus l' escu le feri,<br>
 de ceu dit l' en encore : de Costentin iessi<br>
 la lance qui le roi qui tint France abati.<br>
 Neel fu desconfit et Ernouf s' en fu&iuml;,<br>
 et li dus o sez genz lez fuianz parsu&iuml;,<br>
 en Ongne envoia maint ou il les embati.<br>
 Puiz prist Damfront par force, quinze moiz l'asailli,<br>
 troiz chasteaux fist dehors, mout s'en tint a honni<br>
 Martel, li quens d' Anjou, qui le chastel perdi,<br>
 la contree tenoit, onques puiz n'en jo&iuml;.<br>
 Mout fu vaillant et prouz Guillaume donc je di,<br>
 la Mainne et le(z) Mans as Manseaux le toli,<br>
 la tour i fist de pierre qu'il tint pose et garni,<br>
 et l'orgueil as Bretons mainte foiz confondi.<br>
 Engleterre vainquit et lez Engleiz conqui;<br>
 ce fu et moiz d' outouvre au jour saint Calesti<br>
 que la bataille fu, la ou maint hom peri,<br>
 donc fu Guillaume roiz, grant honor recuilli ;<br>
 mil anz et soisante siz out de terme acompli<br>
 puiz que Dex de la Virge en Beleen nasqui,<br>
 quant li dus devint roiz et l'onor recuilli ;<br>
 la fist une abe&iuml;e ou il se combati.<br>
 Deuz autres abe&iuml;es a Caen establi,<br>
 la ro&yuml;ne sa fame en une enseveli,<br>
 en l'autre giest son cors si com il le choisi ;<br>
 trente deuz anz fu duc et bien li escha&iuml;,<br>
 et puiz fu rois et dus vingt un an et demi.<br>
 Par toute Normendie paiz et treues bani<br>
du mecredi au jour duc'au main du lundi;<br>
 qui entretant prist un ne homme asaut bati<br>
 d' escumeniement en sentence cha&iuml;,<br>
 de noef livres fust envers l'evesque en merchi,<br>
 Li roiz au moriant sez terres departi;<br>
 a Robert son ainnez Normendie guerpie<br>
 et Guillaume le roiz d'Engleterre sessi,<br>
 ce estoit son conquest, si pout bien faire issi ;<br>
 Sez tresors donna touz au puisn&eacute; fiz Henri,<br>
 et Henri out puiz tout qui puiz longues vesqui-<br>
 A Roen jut malade et a Roen feni,<br>
 a Caen l' emporterent si homme et si ami,<br>
 et moustier Saint Estienne ont le cors enfo&iuml;,<br>
 devant li maistre autel, Dex ait de lui merchi.<p>

 Li roiz Guillaume fu fiz Robert, un baron<br>
 du fieu de Normendie, moult par fu gentiz hon.<br>
 Ce fut tout le plus large dez Normanz, ce dit on,<br>
 a chescun quil servi rendi son guerredon,<br>
 lez lieprouz revestoit et donnoit garison,<br>
 noble fu et cortoiz et de noble fachon;<br>
 dez noblesces qu'il fist, si comme nous lison,<br>
 et du contenement qui iert en sa meson,<br>
 de chandele et de vin et d'autre livroison,<br>
 porroit un sage clerc fere une grant lechon.<br>
 Cerisi&eacute; estora et mist relegion.<br>
 En Jerusalem fist peregrination<br>
 en langes et nus piez a grant devotion;<br>
 longue anz la grant erre ala querre pardon,<br>
 le sepulcre baisa et i fist s' oroison ;<br>
puis fu ocis a Nice par envenimoison,<br>
un gars l'envenima par conseil d'un felon<br>
qui estoit sez parenz, si fu grant tra&iuml;son.<br>
Sept anz tint Normendie en sa subjecion,<br>
et dan Richart son frere devant lui, ce savon.<p>

 Robert fu fiz Richart, qui lez moingnes ama,<br>
 povres et besoingnoux doucement conseilla,<br>
 as mendis veste&uuml;res et a mengier donna.<br>
 vers seignor ne vers homme guerre ne commencha,<br>
 et se hons li fist tort son droit en porcacha,<br>
 qui mal fist a sez hommes, fierement les venja.<br>
 Religiouse gent maintint et gouverna,<br>
 Fescamp, une abe&iuml;e, crut moult et essaucha,<br>
 que si peres Richart premierement fonda ;<br>
 chagnoingnes i mist cil, mez il les en osta,<br>
 lez moignes qu'il i mist de Digon amena.<br>
 Ving et noef anz tint terre, au trentiesme fina.<br>
 Richart fu fiz Richart donc je vous dirai ja,<br>
 bien le porra congnoistre qui l'estoire luira ;<br>
 c'est Richart li premiers qui Gonnor espousa<br>
 et qui fu fiz Esprote donc mainte gent parla.<br>
 Cil n'out onques poour ne ne s'en porpensa ;<br>
 mainte merveille vit, maint fantosme trouva,<br>
 onques de nulle rienz son cuer ne s'ezfroia,<br>
 par nuit autresi tost comme par jour erra ;<br>
 boiz ama et rivieres et moult s'i delita,<br>
 si furent si fier tant com et pais dura,<br>
 Saint Oiem de Roem, ou il moult repaira,<br>
 et le Mont Saint Michiel richement estora<br>
 et Saint Vandrille en Cauz de sez terres fieufa ;<br>
 le moustier de Fescamp fist fere et compassa,<br>
 clers y mist pour servir, rentes y aseia,<br>
 puiz lez ourent li moingne quant la chose mua.<br>
 Les cors de Normendie a garder commanda,<br>
 n'estoit mie coustume, mez il le commencha,<br>
 ceu fist il pour un cors qu'en un moustier trouva.<br>
 Par nuit vint au moustier, ourer vout, enz entra,<br>
 li cors iert en la biere, li quens outre passa,<br>
 devant l'autel s'en vint ; endementiers qu'il ora<br>
 le cors bras estendit, en estant se drescha.<br>
 Quant li dus out our&eacute; et il se regarda,<br>
 vit le cors grant et gros, deables ressembla,<br>
 et Richart trait l'espee si essaie si parla,<br>
 un coup li a donn&eacute; et le cors tresbuscha,<br>
 donc issi du moustier, en palefroi monta;<br>
 la gent fist assembler, l'aventure montra,<br>
 puiz fist le cors garder et bani et rouva<br>
 que cors soul ne remainge par nuit se gent n'i a.<br>
 Chevele&uuml;re out bloie, mez a rousor troubla.<br>
 Cinquante anz et troiz plus sa terre justisa,<br>
 empr&eacute;s la mort son pere qui vallet le lessa.<p>

 Mout fu li quens tenus pour bon et pour leal,<br>
 mout ama sez baronz et sa gent natural ;<br>
 a lui firent Franchoiz mainte painne et maint mal,<br>
 mainte foiz le tra&iuml;rent par ha&iuml;ngne mortal.<br>
 Richart fu prouz a pi&eacute; et prouz fu a cheval,<br>
 mainte bataille fist et maint estour champal,<br>
 fier estoit et hardi en estour communal<br>
 comme sengler cachiez quant a donn&eacute; estal ;<br>
 bien sont sez anemis tornez du mont au val,<br>
 en toute la lignie n'out un meillor vassal.<br>
 Primes mist a Fescamp ordre chaignonial,<br>
 mez sez fiz y fist puiz metre ordre monnial.<br>
 Terre tint cinquante anz et troiz plus par egal,<br>
 Dex crainst et ama, le pere esperital.<p>

Richart li viex fu fiz Guillaume Longue Espee<br>
que li Flamenz tra&iuml;rent, ceu est chose provee,<br>
en tra&iuml;son l'occistrent, n'i a nulle celee ;<br>
par conseil as Franchoiz fu la chose achevee,<br>
mez ja nen iert par moi par son aroi blasmee,<br>
de celle tra&iuml;son fu grant la renommee.<br>
Eu temps Guillaume fu Normendie doutee,<br>
joie i out a plant&eacute; et paiz asse&uuml;ree,<br>
puiz que li quens Rious fu hors de la contree,<br>
que la gent et la pais avoit la gent troublee.<br>
Fier fu et fort Guillaume et de ruiste ponee,<br>
grant cors out et lonc bras, enforche&uuml;re lee,<br>
chevele&uuml;re bloie auques rechercelee,<br>
Jumeges, l'abe&iuml;e que Hastainz out gastee,<br>
a de fieus et de rentes et d'avoir restoree ;<br>
de Petou vindrent moingne que lor out amenee,<br>
por Gerbout, se serour, qui la fu mar&iuml;ee.<br>
Pope, mere Guillaume, de Baieues fu nee,<br>
Vingt et cinq anz fu duc, moult out courte duree,<br>
longuement en fu puiz Normendie effree,<br>
Franchoiz lor firent faire mainte male jornee.<p>

Guillaume fu fiz Rou, au bon conquereour,<br>
au vassal, au hardi, au bon combateour<br>
qui fist mainte bataille et souffri maint estour ;<br>
du lignage le claimment et le chief et la flour.<br>
Tant guerrea Franchoiz et tant lor fist poour<br>
que il s'entracorderent, paiz pristrent et amour<br>
le roi qu'il tenoit li fist si grant honour,<br>
Gille, une soue fille li donna a oisor,<br>
et toute Normendie et dedenz et entour.<br>
Rou fu de grant noblece et de moult grant vallor<br>
plusors de sez voisinz le tindrent pour seignor ;<br>
trente anz tint Normendie en sa bonne vigor.<p>

</TD>
</TR>
</TABLE>
</CENTER><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="wace.html">Maistre Wace</a><p>
<li><a href="rou2.html">Prologue du Roman de Rou</a><p>
<li><a href="wace2002.html">La Lanch'chie du Roman de Rou d&eacute; Wace</a><p>
<li><a href="brelade.html">L'Eglise d&eacute; St.-Brelade et Maistre Wace. - A.D. 1111.</a><p>
<li><A HREF="wacesull.html">L&eacute; vier L&icirc;ngo G&egrave;rriois et Robert Wace</A><p>



<li><a href="langueaudragon.html">La Langue au Dragon - The Dragon's Tongue</a><p>
<li><a href="wacegj.html">S'ou ou&iuml;yiz Wace</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
