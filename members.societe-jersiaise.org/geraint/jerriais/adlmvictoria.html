<HTML>

<!-- Mirrored from members.societe-jersiaise.org/geraint/jerriais/adlmvictoria.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
<HEAD>
<TITLE>La statue &agrave; la Reine Victoria &agrave; Bangkok</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La statue &agrave; la Reine Victoria &agrave; Bangkok</h2></font></center><p>


<img src="delamare.gif" width="350" height="142" alt="" title="" align="right" />
&quot;Mais tchi dgiablye qu'i' t'est arriv&eacute;?&quot; s'fit l'Ph'lip Declios quand i'm'vit l'aut'arlev&eacute;e ad&ocirc;ss&eacute; countre &eacute;l foss&eacute; sus la route du Tas d'Geon, &quot;es-tu malade?&quot;<br/>
<br/>
&quot;Pas pus qu'cheunna,&quot; j'lis dis, &quot;j'sis &agrave; faithe eune p'tite tou&ocirc;nn&eacute;e mais m&eacute; v'la lass&eacute;: i' faut qu&eacute; j'm'arr&ecirc;te tchiques minutes m'&eacute;rposer.&quot;<br/>
<br/>
Le Ph'lip s'sassit au pid d'm&eacute;. &quot;Eh bein,&quot; i' s'fit, &quot;tout en t'&eacute;rposant raconte m&eacute; l'histouaithe d'la statue &agrave; la Reine Victoria &agrave; Bangkok d&eacute; tchi qu'tu m'p&acirc;lais l'aut' jour.&quot;<br/>
<br/>
&quot;Vai-tu,&quot; j'lis dis, &quot;quand j'b&acirc;t&icirc;mes l'Ambassade &agrave; Bangkok j'&ecirc;rig&icirc;mes, &agrave; chent pids d'la grande entr&eacute;e, eune statue &agrave; la Reine, car dans son temps n'y'avait persoune au mounde pus puissante qu'lyi et ou' r&eacute;gnait sus la maintchi d&eacute; chutte terre. Mais ch&eacute; n'tait pas seulement pour cheunna qu'ou' 'tait si r'noumm&eacute;e, ch't'ait &eacute;tout parcqu'oul' avait tant d'&ecirc;fants, et ou'tait r'gard&eacute;e coume l'embly&egrave;me d&eacute; la f&egrave;rtilit&eacute;.&quot;<br/>
<br/>
&quot;Les Thailandais aiment les grandes familles, et eune femme mari&eacute;e a hounte s'ou' n'a pas d'&ecirc;fants. Et d'm&ecirc;me i'd'veint cou&ocirc;teume qu&eacute; les jeunes filles, devant d&eacute; s'marier, v'naient &agrave; l'Ambassade touchi la statue et y faithe eune r&eacute;v&eacute;rence, seuses que d'm&ecirc;me il' ethaient eune dga&icirc;ngue d&eacute; mousses.&quot;<br/>
<br/>
&quot;Quand les Japounnais nos f&icirc;tent la dg&egrave;rre il' otchup&icirc;tent la Thailande, et nous et nos alli&eacute;s j'f&ucirc;mes forchis d'tchitter nos ambassades. S'loun la louai internationalle i'n'est pas perm&icirc;nt, m&ecirc;me en temps d'dg&egrave;rre, d'otchuper ou d'touchi les ambassades d&eacute; s'n'enn'm&icirc;n, et au c'menchement les Japounnais n&eacute; touch&icirc;tent pas la n&ocirc;tre.&quot;<br/>
<br/>
&quot;Mais i's'ap&eacute;rchutent bein vite qu&eacute;, dj&agrave; qu'offici&eacute;llement les Thailandais et nous j'ta&icirc;mes enn'm&icirc;ns (car les Japounnais les avaient forchis d&eacute; s'allier avec ieux countre nous,) les jeunes Thailandaises continuaient &agrave; v'ner touchi la statue. V'l&agrave; tchi n'pliaisit pas du tout &egrave;s Japounnais, et i' pens&icirc;tent m&ecirc;me d'abattre la statue, mais i' s'avis&icirc;tent qu&eacute; v'l&agrave; tchi f'rait m&acirc;rri les Thailandais, et d'm&ecirc;me &agrave; la pliaiche d&eacute; l'abattre i' b&acirc;titent eun c&ocirc;ffre en bouais alentou pour qu&eacute; les Thailandaises n&eacute; pussent pus ni vaie ni touchi la Reine. Ah mais, les Thailandaises n'allaient pas aver d'it&eacute;! I'v'naient d&eacute; partout l'pays pour la touchi et quand i'la trouv&icirc;tent enfreum&eacute;e dans eun c&ocirc;ffre la haine countre les Japounais d'v&icirc;nt si forte qu'il' e&ucirc;tent &agrave; d&ecirc;moli l'c&ocirc;ffre et laissi les filles &eacute;rverner touchi la statue.&quot;<br/>
<br/>
&quot;Quand la dg&egrave;rre fut finie et que j'&eacute;rve&icirc;menes &agrave; l'Ambassade j'countinu&icirc;mes bein seux chutte bouonne vieille cou&ocirc;teunme, et toutes les jeunes filles qui voulaient entrer pour touchi la statue 'taient beinv'nues. Et ch'tait d'm&ecirc;me quand j'd'v&icirc;ns Ambassadeur en l'ann&eacute;e s&eacute;ptante. Mais tchiques mais pus tard, quand tant d'ambassades britanniques 'taient l'objet d'terroristes d&eacute; toutes les sortes i' m'envyitent d&eacute; Loundres eun jeune expert sus la securit&eacute; vaie si la n&ocirc;t' 'tait coumme i'faut. Le pouorre gas faillit s'&ecirc;vanni quand i' vit tant d'Thailandaises entrer sus l'terrain d'l'ambassade sans autcheun countr&ocirc;le. 'Mais,' i's'fit, 'ch'est eune opportunit&eacute; pour autcheun terroriste d'envahi l'ambassade!' et i' voulait &agrave; toute forche qu&eacute; j'm&icirc;ns f&icirc;n &agrave; d'it&eacute;.&quot;<br/>
<br/>
&quot;Mais, vai-tu, mon Ph'lip, i'n'avait pas grand-chance d&eacute; m'faithe changi, car dabord j'tais l'Ambassadeur et eun ambassadeur n'est pas &agrave; m&ecirc;me d'&ecirc;couter autcheun p&egrave;rrot, m&ecirc;me si i'veint d'Loundres, li dithe tchi faithe, et pis &eacute;tout dans mon temps j'avais m&eacute;-m&ecirc;me 't&eacute; Chef d&eacute; S&eacute;curit&eacute; au Foreign Office, et sus chu sujet-l&agrave; j'en savais pus loung qu&eacute; chu jeune gamin s'n'allait jamais apprendre. Et d'm&ecirc;me j'lis dis d&eacute; s'en r'aller &agrave; Loundres et d&eacute; m'laissi coundithe m&eacute;n ambassade coumme i'm'pliaisait.&quot;<br/>
<br/>
&quot;Et d'm&ecirc;me, seulement par laissi les jeunes Thailandaises v'ner touchi la statue d'la reine j'asseuthi qu'les rapports diplomatiques entre la Thailande et la Grande Br&eacute;tagne rest&icirc;tent des millieurs. Mais, dans touas les rapports entre les pays i's'arrive d&eacute; temps en temps qu&eacute; nou'n's'accorde pas. I' s'adounnit qu&eacute; dans mon temps l&eacute; Ministre des Affaithes Etrangi&egrave;res d'la Thailande 'tait eun vi&egrave;r am&icirc;n qu&eacute; j'avais counnu bein d's'ann&eacute;es, et quand tchiqu'chose s'arrivait entre nous ou&egrave;squ&eacute; j&eacute; n'ta&icirc;mes pas tout-&agrave;-fait du m&ecirc;me avis j'soulais lis dithe: 'Ergas, si j&eacute; n'pouvouns pas nos accorder ichein d'sus, j'm'en vais freumer les h&egrave;ches d&eacute; l'ambassade countre les jeunes Thailandaises et l's'emp&ecirc;chi d'touchi la Reine. Pense &agrave; qu'v'l&agrave; tchi f'ra &agrave; la populatioun d'la Thailande.'<br/>
<br/>
'H&eacute;las!' i's'faisait en riant, 'i' nos est bein dit qu'i' faut s&eacute; l'ver d&eacute; bein bouonne heuthe s'nou' veur aver l'avantage sus les britanniques.'&quot;<br/>
<br/>
<i><a href="delamare.html">L&eacute; Vier Trin'tais</a></i><br/>
<i>JEP 27/6/1991</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="statvic.html">La Statue d'la Reine Victoria</a><p>
<li><a href="statuemaze.html">Le D&eacute;couvr&eacute;ment de la Stat&ucirc;e d'la Ra&icirc;nne Vict&ocirc;ria en J&ecirc;rri</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="vicvisit.html">La Visite de la Reine en Gesry, l&eacute; 2 d'Stembre 1846</a><p>
<li><a href="queen.html#jerriais">Dgieu Sauve L&eacute; Rouai</a> - God Save the King<p>
<li><A HREF="rouoyale.html">J&egrave;rriais: Langue Rouoyale!</A><p>

<li><a href="thailandeadlm.html">En Thailande</a><p>
<li><a href="diplomatique.html">Eun Incident Diplomatique</a><p>
<li><a href="japounnais.html">Les Japounnais</a><p>
<li><a href="terroristesadlm.html">L'Ambassadeu et les terroristes</a><p>
<li><a href="ambassadeu.html">L'Ambassadeu n'manque pas d'toupet</a><p>
<li><a href="singapour.html">Singapour</a><p>
<li><a href="japonadlm.html">Au Japon &egrave;s ann&eacute;es 1930s</a><p>



</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/adlmvictoria.html by HTTrack Website Copier/3.x [XR&CO'2014], Tue, 15 Jul 2025 14:00:11 GMT -->
</HTML>

