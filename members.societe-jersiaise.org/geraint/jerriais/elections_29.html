<HTML>

<!-- Mirrored from members.societe-jersiaise.org/geraint/jerriais/elections_29.html by HTTrack Website Copier/3.x [XR&CO'2014], Tue, 15 Jul 2025 13:58:38 GMT -->
<HEAD>
<TITLE>Madame L'Election</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Madame L'Election</h2></font></center><p>

L'aut'e jour, quand j'arrivi siez-nous pour d&icirc;ner, i n'y avait auchun signe de vitaille sus la table, et Marie Hibou &eacute;tait occhup&eacute;e &agrave; ou&ocirc;ller un morc&eacute; d'marchandise qu'&eacute;tait n&eacute;the comme de la sie.<br/><br/>
J'lis d'mandi: Tch'est qu'tues &agrave; br&acirc;zillyi l&agrave;?<br/>
<br/>
Ou m'dit: Ch'est un mio d'cr&ecirc;pe pour t&eacute; mettre attouo du co, car le Chef est v'nu avec les ordres qu'i' faut qu'tuailles &agrave; ch't-arlev&egrave;e &agrave; un enterrement &agrave; <a href="st_ouen.html">St. Ou</a>.<br/>
<br/>
- Bon! v'l&agrave; oquo un nouviau r&ocirc;le pour le pouore Caouain. Enfin, met chenna d'c&ocirc;te pour le moment et baille m&eacute; &agrave; mangi, je sis affam&eacute;.<br/>
<br/>
Tandis que j'tais &agrave; d&icirc;ner, je d'mandi &agrave; Marie: Et l'chef t'a-ti' dit tch'est qu'est mort &agrave; St. Ou?<br/>
<br/>
&quot;Oh! oui, je crai que ch'est une Madame L'Election, ou tchiquechose comme ch'la.<br/>
<br/>
Oppr&egrave;s qu'j'eu d&icirc;n&eacute;, je d'valli en bas pour des renseignements et oppr&egrave;s qu'j'eu apprint de tch'est qu'i' s'agissait me v'l&agrave; parti avec man bandage de cr&ecirc;pe attouo du co.<br/>
<br/>
J'avais pus la m&icirc;ne d'une coucouroo qu'd'un caouain, par exemplye!<br/>
<br/>
J'arrivi l&agrave;-bas un mio tard et l'cort&eacute;ge &eacute;tait d&eacute;j&agrave; en route, alors je m'jutchi dans un bouais pour le vaie passer. Fallait qu'la pouore bouannefemme fusse un mio populaithe dans san temps car i' yavait des chents personnes &agrave; s'n enterrement.<br/>
<br/>
Ch'tait l'tcherpentchi d'Millais qu'&eacute;tait l'entrepreneux et qui marchait l'avant avec la scabelle.<br/>
<br/>
Le pr&ecirc;tre qui faisait l'enterrement &eacute;tait un v&eacute;n&eacute;rablye vier bouanhomme avec de bliancs g'veux et une blianche barbe.<br/>
<br/>
Je l'prins d'abor pour iun de Druides que j'avais veu &agrave; la <a href="batale2007.html">Bataille de Flieurs</a>, mais non m'dit que ch'tait l'pasteur Ouallisse, et qu'i' n'fut pas besoin d'lis d'mander deux feis quand nou lis d'mandi d'officier, qu'il avait dit tout d'suite: Avec pliaisi.<br/>
<br/>
Le c&ocirc;ffre &eacute;tait couvert de magnifiques wreaths et d'couronnes toutes faites avec des roses qu'avaient cru dans les gardins d'Morville et &agrave; La Rosi&egrave;re. Nou zavait envi&eacute; ettou une superbe harpe en louothi, mais les anmins d'la d&egrave;funte ne voulirent pas l'accepter, car i' disaient qu'ou n'&eacute;thait pas 'tai satisfaite de ch'la si oulle avait seu; duthant san vivant le louothi lis faisait horreur.<br/>
<br/>

I' yavait siex porteurs, et pour dithe la v&eacute;thit&eacute;, i' n'avaient pas le r'gard triste et m&eacute;lancolique que nou vait g&eacute;n&eacute;ralement dans d'patheilles occasions. I' m'semblyi les r'conna&icirc;tre. I' y avait l'bouanhomme Moussieu Fra&icirc;nque des Huthiaux, le D&eacute;put&eacute; actuel, John d'la Fontaine qui travaille si du dans toutes les &ecirc;lections, Jack, le D&eacute;put&eacute; en herbe, le jeune Moussieu Ph'lippe de Vinchelez et l'chantnyi Jim.<br/>
<br/>
Ensuite venaient les mourners dans l'ordre suivante: Fra&icirc;nque de l'Etacq, chef du tribu, et l'gros Mart&eacute;, Jack de Leoville et l'Jambon Tchuit, Moussieu Jim, l'exD&eacute;put&eacute;, et l'Blianc La&iuml;esse, le Chantnyi John et le p'tit Ph'lippe.<br/>
<br/>
Dri&eacute;the ieux suivaient des douzaines d'autres, tous des gens qu'avaient 'tai &ecirc;lev&eacute;s &agrave; l'&ecirc;cole de la pouore d&eacute;funte et qui t'naient &agrave; lis rendre les derni&eacute;thes honneurs.<br/>
<br/>
La conversation n'&eacute;tait pas interdite et m&eacute; qui ouait cli&eacute;, j'attrapit tchiques patholes chin et l&agrave; &agrave; m'zuthe qu'i passaient.<br/>
<br/>
Le Chantnyi John dit &agrave; san compagnon: eh bein, je n'aithais pas creu que la pouore vieille s'en s'sait all&eacute;e si vite.<br/>
<br/>
Et Ph'lippe lis ra&icirc;ponnit: si fait, m&eacute;m je m'en doutais qu&acirc;si, sait-tu bein, car bein vite oppr&egrave;s que je joigni s'n &ecirc;cole, je m'aperchu qu'ou qu'menchit &agrave; faithe la plia&icirc;gnole.<br/>
<br/>
M&ecirc;me les porteurs p&acirc;laient ensemblye. Jack d'la Fontaine d'mandit au Chantnyi Jim: Enhannes-tu t&eacute;?<br/>
<br/>
Et l'autre dit: Nennin dja, j'aithais compt&eacute; qu'oulle p's&eacute; pus que ch'la.<br/>
<br/>
Et John se fit: Oh nonfait, je l'savais bein m&eacute;, oulle en avait perdu hardi &agrave; ch&egrave;s dernyi.<br/>
<br/>
Oppr&egrave;s qu'les derniers m'avaient pass&eacute;, je m'd&eacute;cidi &agrave; suivre la procession du c&ocirc;t&eacute; d'Grantez, car ch'tait parmi les ruines druidiques &agrave; la Soci&eacute;t&eacute; Jersiaise que nou z&eacute;tait pour la mettre en terre.<br/>
<br/>
Quand j'arriv&icirc;mes l&agrave;, le tcherpentchi d'Millais posi ses scabelles en pliaiche et les perteurs minrent bas lus fard&eacute;.<br/>
<br/>
I' n'y eut pas grand temps d'perdu &agrave; faithe des c&eacute;r&eacute;monies, mais oppr&egrave;s qu'les porteurs eurent baissi l'c&ocirc;ffre, les uns et l's autres voulirent appr&eacute;chi pour &ecirc;pier dans la tombe et li&eacute;the l'inscription, qui portait:<br/>
<br/>
<div align="center"><i>Madame L'Election,<br/>
D&eacute;c&eacute;d&eacute;e le 2 D&eacute;cembre 1913.<br/></div>
<br/>
</i>Le pasteur Ouallisse d&eacute;mandit &agrave; la multitude rassembli&eacute;e l&agrave; de lis donner s'n attention pour un p'tit brin, car i' comptait qu'il 'tait d'san d'v&eacute; de prononcer une oraison fun&egrave;bre par sus la tombe de la pouore d&eacute;funte.<br/>
<br/>
La d'sus i' s'fit un silence profond et l'v&eacute;n&eacute;rablye bouanhomme qu&eacute;menchit. I' p&acirc;lit en angliais, mais j'en comprins la pus grand' partie tout d'm&ecirc;me, et v'chin &agrave; peu pr&egrave;s tch'est qu'i' dit:<br/>
<br/>
&quot;Mes chiers fr&eacute;thes et mes chi&eacute;thes soeurs, dans unne occasion aussi solonnelle comme est la chenne de chu moment ichin, je consid&eacute;the que je manquethais s&eacute;rieusement &agrave; man d'v&eacute;, aussi bein envers la sien qui nous a tchitt&eacute;s si subitement, comme envers la post&eacute;rit&eacute;, si je restais muet, et que je m'abstenais d'exprimer publiquement les sentiments que j'avions tous envers l'illustre d&eacute;funte.<br/>
<br/>
Je sais parfaitement que ya un mio d'vari&ecirc;t&eacute; dans ch&egrave;s sentiments-l&agrave;, i' s'peut qu'i' yen ait tchiqu'uns parmi nous qui n'sont pas pliongis si profond&eacute;ment dans l'deu comme d'autres pouorraient l'&ecirc;tre, mais nou n'est pas tous constitu&eacute;s d'une sorte et je prends en consid&eacute;thation ettou l'admithation et l'attachement qu'ou zavez pour une autre dame que je n'nommethait pas, mais qui est au jour d'anni&egrave;t toute robuste et plieine de vie. (Applaudissements qui furent tout d'suite supprim&eacute;s par la police).<br/>
<br/>
Je sis scandalis&eacute;, m&ecirc;ssiex, de penser qu'ou vos permettez d'applaudir souos d'patheilles circonstances. Si j'avais seu, je n'aithais pas fait chute ermerque-l&agrave;. I' n'faut jamais oublier que la mort nivelle toutes choses, et le fait que les deux dames ne pouvaient jamais haller d'ensemblye ne d&eacute;t&eacute;riorie pas d'auchune mani&eacute;the l'honneur ni la r'nomm&eacute;e de la sienne qu'est horte.<br/>
<br/>
La c&eacute;r&eacute;monie d'anni&egrave;t es'sa tr&eacute;jous r'gard&eacute;e comme un &ecirc;venement historic et je sis ordgilleux de pens&eacute; que la part que j'ai yai print garantitha pour m&eacute; que man nom es'sa inscrit &agrave; tout jamais dans les annale de la p&acirc;raisse de m'n adoption.<br/>
<br/>
Ayant dit chennechin, m&ecirc;ssieux, qui m'sait permins en offrant mes condol&eacute;ances &agrave; la famille et &egrave;s anmins de la d&eacute;funte, de lus dithe que la calamit&eacute; qui veint de les frapper aithait peu &ecirc;tre &ecirc;vit&eacute;e.<br/>
Les docteurs ont p&acirc;l&eacute; de &quot;causes naturelles!&quot;<br/>
<br/>
Bah! tchest qu'je m'fiche des docteurs, m&eacute;? Je m'y conna&icirc;t, m&eacute;, dans ches affaithes ichin, et j'vos dit que ch'est l'sien d'la Vall&eacute;e du Nord qu'est directement la cause de sa mort.<br/>
<br/>
Ergardez l's accraithes qu'i ya fait!<br/>
<br/>
V'l&agrave; un homme qui pour un grand nombre d'ann&eacute;es a montr&eacute; la plus grande intimit&eacute; pour Missice Louothi, et pis &agrave; cause d'une pathole ou deux, i' l'y a touann&eacute; l'dos et va d'mander Madame L'Election en mathiage. Ou savez bein tous comment qu'ou le r'chu &agrave; bras ouverts et comment qu'ou s'r&ecirc;jouissait en faisant les pr&eacute;pathations pour les neuches qu'&eacute;taient fix&eacute;es pour le neuf de D&eacute;cembre; eh bein tch'est qu'il a fait? Djais jours d&eacute;vant les neuches i' romp l'engagement et l'y r'prend sa bague! Ouais qu'est la femme qui peut stanner chenna? Je vos dis, m&eacute; que ch'est ch'la qui ya donn&eacute; le coup d'la mort.&quot;<br/>
<br/>
Comme le bouanhomme qu&eacute;menchait &agrave; s'amuser ses anmins le prinrent par le bras et r'furent le condithe siezli. La multitude se dispersit et m&eacute; je m'en r'vint en ville, tandi qu'la p'tite band jouait:<i> For she's a jolly good fellow</i>.<br/>
<br/>
<br/>
<i><a href="gwdec.html">Caouain</a><br/>
</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="politics.html">La Politique en J&egrave;rri</a><p>
<li><a href="election.html">Les &Ecirc;lections</a><p>
<li><a href="eslections.html">Des reflexions sus l'zeslections et lus produits</a><p>
<li><a href="balo.html">Vote Secret, ou Votaies Par Balo</a><p>
<li><a href="scrutin1890.html">L&eacute; Scrutin</a><p>
<li><a href="lettre1889.html">A Mousieu l'Editeu d'la &#147;Nouvelle Chronique.&#148;</a><p>
<li><a href="deput2.html">Une D&eacute;putation</a><p>
<li><a href="scrutin1889.html">A Mousieu l'Editeu d'la &quot;Nouvelle Chronique.&quot;</a><p>
<li><a href="ballot1888.html">A Moussieu le R&eacute;dacteu de la Nouvelle Chronique</a><p>
<li><a href="capbreton1888.html">A Moussieu l'Editeu d'la &quot;Nouvelle Chronique.&quot;</a><p>
<li><a href="deput.html">Les D&eacute;putations</a><p>
<li><a href="connaitable.html">Notre Election pour Conna&icirc;table</a><p>
<li><a href="allaischerchi.html">Allais cherchi des voies!</a><p>
<li><a href="election1877.html">L'Histoithe de l'&Eacute;lection Pour La Pi&egrave;che De Conn&ecirc;table Qui Eu Lieu En La Paraisse De La Trintai Le 29 Juillet 1877</a><p>
<li><a href="electrin.html">Election de la Trin'tait</a><p>

<li><a href="electri2.html">Election de la Trin'tait 2</a><p>
<li><a href="laurens1.html">St.-Laurens. - L'&Eacute;lection</a><p>
<li><a href="signofthetimes.html">A Sign of the Times</a><p>

<li><a href="elections_16.html">&Agrave; la sant&eacute; du candidat</a><p>
<li><a href="elections_3.html">Achteu que l'&eacute;lection pouor Juge est pass&eacute;e</a><p>
<li><a href="elections_10.html">Au mais d'd&eacute;cembre il est pour y'aver d's &ecirc;lections</a><p>
<li><a href="elections_15.html">L'Caouain comme candidat pour Juge</a><p>
<li><a href="elections_32.html">Ch'tait Mardi pass&eacute; qu'&eacute;tait l'grand jour, gar&ccedil;ons</a><p>
<li><a href="elections_34.html">Deux d'gouts d'jerriais</a><p>
<li><a href="elections_25.html">Les d'vis du Bouan'homme George</a><p>
<li><a href="elections_6.html">Les d'vis du Bouan'homme George</a><p>
<li><a href="elections_5.html">L'&ecirc;lection &agrave; Ste. Mathie</a><p>
<li><a href="elections_17.html">Une &ecirc;l&eacute;ction m&eacute;mothablye</a><p>
<li><a href="elections_20.html">Electioneering secrets</a><p>
<li><a href="elections_26.html">Electioneering topics</a><p>
<li><a href="elections_4.html">Les &Ecirc;lections</a><p>
<li><a href="elections_7.html">&Eacute;lie &agrave; l'&ecirc;lection</a><p>
<li><a href="elections_23.html">Elie va baithe du th&eacute;e siez une Suffragette</a><p>
<li><a href="elections_33.html">En Jerri, il n'y a rein de dith&egrave;t qu'une &eacute;lection pouor &eacute;clairer les gens!</a><p>
<li><a href="elections_27.html">Flippe Groua&icirc;sille</a><p>
<li><a href="elections_14.html">La grande &ecirc;lection</a><p>
<li><a href="elections_37.html">Jean Cabot pour Juge</a><p>
<li><a href="elections_19.html">Les Messieurs de la Cour ont d&eacute;cid&eacute; d'av&egrave;r l'election un Vendredi</a><p>
<li><a href="elections_28.html">Nos D&eacute;put&eacute;s</a><p>
<li><a href="elections_39.html">Ma p'tite bord&eacute;e!</a><p>

<li><a href="elections_38.html">Mathi&egrave;the d'&ecirc;lection</a><p>
<li><a href="elections_35.html">Mort de mes os, le pouore caouan est triste</a><p>
<li><a href="elections_1.html">Mister Pain on current events</a><p>
<li><a href="elections_13.html">Nos r'vel&agrave; gr&eacute;s de deux bouans Chantn'iers pour treis ans d'pus</a><p>
<li><a href="elections_18.html">N'v'la donc les &eacute;lections termin&eacute;es</a><p>
<li><a href="elections_31.html">Pour la tre&icirc;zime et derni&egrave;the le&ccedil;on &agrave; l'entou d&eacute; la bord&egrave;e d'&ecirc;lection &agrave; St. Ou</a><p>
<li><a href="elections_11.html">Un projet de Louai permettant &egrave;s Inspecteurs des C'mins de si&eacute;gi et d'voter</a><p>
<li><a href="elections_8.html">Tchi s&egrave;rt l&eacute; publyi s&egrave;rt un ingrat</a><p>
<li><a href="elections_36.html">V'la don un Juge d'&ecirc;lu sans qu'i' y ait ieu une &ecirc;lection</a><p>
<li><a href="elections_12.html">V'l&agrave; l'Election G&eacute;n&eacute;rale qu'appr&eacute;che</a><p>
<li><a href="elections_30.html">V'l&agrave; Marie Hibou en hertchin avec les autorit&eacute;s!</a><p>

<li><a href="elections_21.html">Un Av&egrave;rti au candidat</a><p>
<li><a href="elections_24.html">Dans la p&acirc;raisse de man biau cliochi</a><p>
<li><a href="elections_2.html">L'Election &agrave; St. Sauveux</a><p>
<li><a href="elections_22.html">I' yavait quatre John qu'&eacute;thaient aim&egrave;t la 'job'</a><p>
<li><a href="elections_40.html">Le Jour de l'&Eacute;lection</a><p>
<li><a href="elections_40a.html">Avant l'&Eacute;lection</a><p>
<li><a href="elections_9.html">Saint Louothains: Election pour Chantgniers</a><p>
<li><a href="dialogue1846.html">Dialogue entre Me. Jean et Me. Philippe</a><p>
<li><a href="zut.html">Les Elections, par Zut</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/elections_29.html by HTTrack Website Copier/3.x [XR&CO'2014], Tue, 15 Jul 2025 13:58:38 GMT -->
</HTML>
