<HTML>

<!-- Mirrored from members.societe-jersiaise.org/geraint/jerriais/pmdgerre.html by HTTrack Website Copier/3.x [XR&CO'2014], Tue, 15 Jul 2025 13:59:23 GMT -->
<HEAD>
<TITLE>Au Portinf&eacute; dans la Dguerre</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Au Portinf&eacute; dans la Dguerre</h2>
Deux histou&egrave;thes</font></center><p>

Moussieu l'Editeu,<br/>
<br/>
Hier au s&eacute;, la Merrienne se mint &agrave; p&acirc;sl&eacute; de chais mauvais temps quand l's'allemands 'taient ichin en <a href="otchup.html">otchup&acirc;tion</a> et des dr&ocirc;les de choses tchi s'arrivaient par bord&eacute;e.<br/>
<br/>
&quot;Te r'souveins-tu, Ph'lip,&quot; ou dit, &quot;le jour tchi vint un officyi et un soudard pour t'atch&ucirc;s&eacute; d'envi&eacute; pas assez d'lait en ville?&quot;<br/>
<br/>
&quot;Oh, damme oui,&quot; j'raiponnit, &quot;et je n'peux pas m'emp&ecirc;chi d'rithe m&ecirc;me au jour d'agniet. Y s'criyaient int&eacute;lligents, l's'Allemands, mais dans pr&egrave;s d'une mani&egrave;the y n'avaient pas p&ucirc;s d'avis qu'des mousses.&quot;<br/>
<br/>
&quot;Y m'semblye que j'les r'vait arriv&eacute; dans l'bel ch't'arlev&eacute;e-l&agrave;,&quot; j'continuit. &quot;Les v'la tch'y d'valent et l'officyi m'atch&ucirc;se s&ucirc;s l'coup d'gard&eacute; trop d'lait. Pour une minute ou deux je n'savais pas trop ben tchi faithe, mais une id&eacute;e m'vint dans la t&ecirc;te, et, comme tu l'sais j'en &ecirc;capit sans autchune diffitchult&eacute;.&quot;<br/>
<br/>
&quot;V&egrave;the,&quot; s'fit Merrienne, &quot;et comme t&eacute; j'en ris ocquo quand j'y pense. Y qu'menchit, ch't'officyi-l&agrave;, par te d'mand&eacute; combain d'vaques tu'avais, et tu l'y dit qu'y'en avait quatre. Ch'tait un homme ben &ecirc;dutchi car y pouvait p&acirc;sl&eacute; l'angliais et l'fran&ccedil;ais.&quot;<br/>
<br/>
&quot;Et avec chonna y comprenait assez d'J&ecirc;rriais pour sav&eacute; chen que j'l'y disais. Avec chonna y savait que j'env'yais quatre pots d'lait par jour et y m'dit que ch'tait pas la maintchi assez. J'explitchi que j'n'avais pr&egrave;sque rain &agrave; donn&eacute; &egrave;s b&ecirc;tes, et tch'ils taient maigres comme des haches, mais y m'dit que ch'tait du gniolin, tch'y s'en allait prouv&eacute; que j'tais un menteux, et j'attrap'thais au mains d'siez mais d'prison. S&ucirc;s chonna j'fit la mine de m'm&acirc;rri et j'l'y dit de v'n&icirc;n m'vais les traithe le prechain matin.&quot;<br/>
<br/>
&quot;Eh y fut b&ecirc;te assez d'consentit,&quot; ou s'fit. &quot;Et quand vint deux heuthes du matin, tu t'en fut traithe.&quot;<br/>
<br/>
&quot;A sept heuthes juste le v'la tch'y veint,&quot; j'continuit, &quot;et j'm'y r'mint. J'eut ben d'la peine a l&ucirc;s en hall&eacute; un pot la pi&egrave;che, et quand j'eut fini le pou&ocirc;re imb&eacute;cile me fit ses extch&ucirc;ses et m'dit que j'tais un honn&ecirc;te homme.&quot;<br/>
<br/>
&quot;Et quand y fut hors j'nos mimes &agrave; rithe comme des f&ocirc;s,&quot; dit Merrienne, &quot;de pens&eacute; qu'un homme pouvait &ecirc;tre si simplye. Te r'souveins-tu &eacute;tout Ph'lip d'la niet tch'y vintes dans la tchu&icirc;sine pour vais tch&egrave;sque-y pouvaient trouv&eacute; &agrave; mangi?&quot;<br/>
<br/>
&quot;Damme, oui,&quot; j'l'y dit. &quot;J'n'ai jamais comprint ch't'affaithe-l&agrave;. Notre chambre tait en d's&ucirc;s d'la tchu&icirc;sine, et j'n'entend&icirc;mes pas un son. Et pourtant je n'tais pas trop ben chutte niet-l&agrave; et je n'dormais qu'par bord&eacute;e. Mais la chose la p&ucirc;s &ecirc;tonnante ch'tait que l'tchan n'ouassit pas. Y tait &agrave; banon, et y n'tait pas c'mode, le balloque. J'ai tr&eacute;jous creu tch'y l'y donn&icirc;tes tchiquechose pour le gard&eacute; trantchille, car le pr&eacute;chain jour y n'avait pas trop belle mine.&quot;<br/>
<br/>
&quot;Je r'm&eacute;rtchi chonna quand j'me l'vit,&quot; ou dit. &quot;Mais j'vit &eacute;tout qu'y'avait yeu des voleurs, car tchiques cr&ocirc;tes de pain avaient dispathu et y'avait &eacute;tout un pot de g'l&eacute;e d'rhubarbe et un mio d'podin d'lai tch;avait rest&eacute; dans la bolle.&quot;<br/>
<br/>
&quot;J'la r'trouvit, la bolle, quand j'tais &agrave; foui le b&eacute;tchet d'patates en d'vant d'la maison,&quot; j'l'y dit. &quot;Mais chen qu'j'ai tr&eacute;jous r'gr&eacute;tt&eacute; ch'est que je m'&ecirc;villyit pas en temps pour attrap&eacute; chais fripons-l&agrave;.&quot;<br/>
<br/>
&quot;Tu'as dit chonna ben des fais,&quot; ou dit, &quot;mais &agrave; qu'menchi j'&eacute;thais mint la porte &agrave; la cli&eacute;t pour l'emp&ecirc;chi de d'vall&eacute;. P&ucirc;s qu'probablye, y'en avait trais ou quatre, et tu'&eacute;thais tait assom&eacute;, m&ecirc;me tu&eacute;. N'y'avait qu'une chose &agrave; faithe dans les circonstances, et ch'tait p't'&ecirc;tre aussi ben tch'y trouvites tchiquechose dans la tchu&icirc;sine, autrement, sans doute y s'saient v'nus &agrave; haut et ils &eacute;thaient peut nos fini dans notre liet.&quot;<br/>
<br/>
&quot;Ils en n'taient ben capablyes,&quot; j'l'y dit, &quot;mais si j'avais yeu ma chouque j'&eacute;thais c&acirc;ss&eacute; une t&ecirc;te ou deux d'vant cr&eacute;v&eacute;.&quot;<br/>
<br/>
&quot;Une belle affaithe,&quot; ou fit. &quot;Epis m&eacute;, tch&egrave;sque j'&eacute;thais fait?&quot;<br/>
<br/>
&quot;Tu'&eacute;thais yeu la satisfaction d'&ecirc;tre ent&ecirc;rr&eacute;e avec un bouon <a href="st_ouen.html">Saint-Ouennais</a>,&quot; j'l'y dit.<br/>
<br/>
<i><a href="lebrocq.html">Ph'lip</a></i><br/>
<i>19/5/1951</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="liberatioun.html">L&eacute; Jour d&eacute; la Lib&eacute;r&acirc;tioun</a><p>
<li><a href="libethation.html">La Bat&acirc;le pouor la Lib&eacute;th&acirc;tion</a><p>
<li><a href="libethation60.html">Souaixante Ans d'Lib&eacute;th&acirc;tion, Lib&egrave;rt&eacute; et Opporteunit&eacute;</a><p>
<li><a href="otchmv.html">M'n Otchup&acirc;tion</a><p>
<li><a href="otchup.html">L'Otchup&acirc;tion</a><p>
<li> <a href="otchupation.html">M&eacute;mouaithes d'l'Otchup&acirc;tion</a><p>
<li><a href="hitleur.html">La chanson Hitleur</a><p>
<li><a href="libradio.html">M&eacute;mouaithes d&eacute; la Lib&eacute;th&acirc;tion</a><p>
<li><a href="libethation2009.html">M&eacute;mouaithes du Jour d'la Lib&eacute;th&acirc;tion</a><p>
<li><a href="lettre_otchupation.html">Lettre du temps d'l'Otchup&acirc;tion</a><p>
<li><a href="libethation2011.html">L&eacute; Jour d'la Lib&eacute;th&acirc;tion 2011</a><p>
<li><a href="jannejf.html">Quand j'tais janne...</a><p>
<li><a href="jannebv.html">Quand j'tais janne</a><p>
<li><a href="cahouainnoue1939.html">Ch'a tr&eacute;jous 't&eacute; l'habitude du Caouain le Samedi d'Nou&eacute;</a><p>
<li><a href="pmmagnifique.html">Un magnifique jour</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmdgerre.html by HTTrack Website Copier/3.x [XR&CO'2014], Tue, 15 Jul 2025 13:59:23 GMT -->
</HTML>

