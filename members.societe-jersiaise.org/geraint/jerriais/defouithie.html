<HTML>

<!-- Mirrored from members.societe-jersiaise.org/geraint/jerriais/defouithie.html by HTTrack Website Copier/3.x [XR&CO'2014], Tue, 15 Jul 2025 14:01:35 GMT -->
<HEAD>
<TITLE>La D&ecirc;fouithie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La D&ecirc;fouithie</h2>
Dans l'temps d'la Dg&egrave;rre</font></center><p>

<i>(Par <a href="lemaistre.html">Fra&icirc;nque Le Maistre</a>).</i><br/>
<br/>
<br/>
</div><div align="left"><i>DRAMATIS PERSONNAE -</i><br/>
<br/>
<i>Douard L&eacute; Bro &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; L&eacute; D&ecirc;foueux</i><br/>
<i>M&ecirc;rrienne L&eacute; Bro (n&eacute;e L'Cornu), sa femme &#8230; &#8230; &#8230; &#8230; &#8230; .. La Gliainer&ecirc;sse</i><br/>
<i>Philot L'Bro (lus fis), un av&eacute; d'eune douzaine d'ann&eacute;es &#8230; .. L'&Ecirc;t&egrave;rreux</i><br/>
<i>Mess Vautchi &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; &#8230; .. L'F&egrave;rmyi</i><br/>
<br/>
<b><i>LES HABITS -</b></i><br/>
<br/>
<i>DOUARD tch'a eune longue moustache, est &agrave; la c'm&icirc;nse et en vielles braies et vielles bottes, un chap&eacute; d'quat' sou sus la t&ecirc;te, un rouoge mouoch&eacute; dans eune pouchette et une pip&eacute;e d&eacute; p'tun et d's alleumettes dans l'aut'.</i><br/>
<br/>
<i>M&Ecirc;RRIENNE est habilyie dans un grand calobre d&eacute; coton fran&ccedil;ais auve san d'vant&eacute; gros (d'vant&eacute; d'pouque) par dessus, des vielles bottes et d'vielles cauches, et eune capote d&eacute; couleu.</i><br/>
<br/>
<i>PHILOT a un mo chap&eacute; d'p&acirc;le, eune vielle c'm&icirc;nse et des longues braies auve des genouoill&eacute;thes en pouque douoillies, d't&egrave;rre, pis eune pathe d&eacute; vielles bottes.</i><br/>
<br/>
<i>MESS VAUTCHI quand i' veint sus la strade pus tard, est &agrave; la c'm&icirc;nse (eune finne blianche) atou un d&ucirc; collet et eune bliouque, un d&ucirc; chap&eacute; d'p&acirc;le sus la t&ecirc;te, eune pathe d&eacute; braies d'selle, des jaunes dg&ecirc;tres et des bottes bein bliatchinn&eacute;es.</i><br/>
<br/>
<i>SUS LA STRADE -</i><br/>
<br/>
<i>Un bathi ou deux pis des patates et des vingnes &ecirc;travel&eacute;es et en rions. La jougue et deux mogues sont au mitan entre deux rions. Eune frouque atou l'manche pr&ecirc;t &agrave; casser est de c&ocirc;t&eacute; pour acheteu.</i><br/>
<br/>
<i>(Quand l'ridgeaux l&egrave;ve i' sont &agrave; l'oeuvre: - Douard d&ecirc;feue, frouque en main; Philot &ecirc;t&egrave;rre et M&ecirc;rrienne gliaine. Douard est beint&ocirc;t au haut d'sa rande et mannyie sa frouque rondement, Philot est &agrave; genouors un bouon but dri&eacute;the et M&ecirc;rrienne atou ses deux panniers, acouo un p'tit dri&eacute;the qu&eacute; Philot).</i><br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;Allons, amousse, amousse!<br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi dgi&acirc;tre qu'tu'as dans la couenne, don, aniet? A peine s'tu vouos donnes l&eacute; temps d'prendre san vent. Eh tchi chaleu - y'a bein d's ann&eacute;es tchi'i' n'avait fait eune telle arsion. Et quand nou pense tch'i' faut &ecirc;tre &agrave; s'n&eacute;grer la p&eacute; d'it&eacute; temps, ch'est assez, resp&eacute;, pour en cr&eacute;ver!<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'tu nouos chantes l&agrave;? J'avons veu d'la chaleu d'vant, et j'n'en sommes pon morts. La t&egrave;rre est duthe, tout d'm&ecirc;me, ch'est comme la route. Allez, tape d&eacute;dans! <i>(Un silence).</i> Mais j&eacute; n'sai combein longtemps qu'chutte s'cr&egrave;che-ch&icirc;n s'en va duther? N&eacute; v'l&agrave; d'pis la mi&eacute;-mai qu'j'avons ieu goutte d&eacute; plyie, et nouos v'l&agrave; &agrave; la fin d'ju&icirc;n. <i>(I' s'&ecirc;ssuie la fache auve san rouoge mouoch&eacute;)</i>. Phou, tu'as raison, M&ecirc;rrienne, i' fait caud; j'n'ai pus rein d's&eacute; sus l'dos, et j'sis alt&eacute;th&eacute; - j'm'en vais baithe eune gorgie.<i> (I' va &agrave; la jougue et en avale un couplye d'modgies).</i><br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, tu'as tr&eacute;jous s&eacute;, t&eacute;. Pourtchi qu'tu m'amathes pon la jougue &agrave; ta cheintuthe? <i>(P&ucirc;t&ocirc;t &agrave; san tout seu)</i> S&eacute;mn&acirc;me, en bait-i' du cidre - i' va &agrave; la jougue ch'est touotes les ch&icirc;nq minnutes! H&eacute;las, tch'est qui ma bailli d'it&eacute;!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;L&agrave;, en route, acouo ch&icirc;nq randes pis j&eacute; s'sons au foss&eacute;. <i>(I' crie sus l'co au mousse tchi n'a pon 'couo finni sa rande)</i> H&ecirc;, l&agrave;-bas, arrivthas-tu, t&eacute;? V'l&agrave; tch'est l&agrave; r'garder la leune - <i>(&agrave; san tou seu)</i> mais i' n'va pon mal, pourtant; faut penser qu'i' n'veint qu&eacute; d'prendre ses douze ans chu mais. Pouorre p&eacute;tit dgi&acirc;blye, il a d'la peine &agrave; si&eacute;the sa frouque, mais un jour comme aniet, est-che ravissant? La chaleu est si acc&acirc;bliante! I' n'avait pon 't&eacute; bein d&ucirc; quand i' c'menchit l'&ecirc;cole, et pis tout mousse il avait ieu l's h&eacute;thitchettes bein mauvaisement. I' n'n'a ieu d'toutes les b&eacute;nites m&eacute;thes - rouogeule, coqueluche, v&eacute;theule volante et l's ouothipieaux - mais il est ocouo l&agrave;, pliein d'vie, et i' s&eacute; f'sa 'couothe un fort homme! <i>(I' continnue, tout en d&ecirc;fouant).</i> A No&euml; pass&eacute; &eacute;tou il eut eune colique cord&eacute;e par aver goudall&eacute; beint&ocirc;t un d'mi&eacute;-chent d'codrettes et d'ch&acirc;taines, mais l'Docteu Symons l&icirc; baillit un couplye d'boulets tchi l&icirc; s&egrave;rvit d'purge et il en r'pathit 'couothe &agrave; bouon marchi! Ch'est-l&agrave; un docteu, l&eacute; Docteu Symons, et un charmant corps - l&eacute; connaiss'ous? Et don, n&eacute; v'l&agrave; not' h&eacute;thitchi; ch'est l'seul et ch'est s&eacute;mn&acirc;ge bein assez! Tout &ecirc;cr&ecirc;liot qu'il est j'pathis qu'i' s&eacute; f'sa un homme acouo d'vant sa m'm&egrave;e! <i>(En bas).</i> S'ou m'ouiyait, la bouonne-femme! <i>(D'l'aut' but du clios M&ecirc;rrienne d&ecirc;hale san grand rouoge mouoch&eacute; et cli&egrave;rgit san nez, pis pas longtemps aupr&egrave;s ou s'endort au but d'sa rande).</i><br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(acouo &agrave; san tout seu)</i>. Il est bein &ecirc;vident qu'i' tcheint des Bros, l'mousse - il est tr&eacute;jous d'bouonne heumeur. I' n'est pon fort du bord d&eacute; sa m&eacute;the - les Cornus sont p&ucirc;t&ocirc;t vithouards et encly&icirc;ns par bord&eacute;es &agrave; aver l's esprits bas! <i>(Philot d'vale la rande et s'&egrave;rmet &agrave; &ecirc;t&egrave;rrer)</i>. D&ecirc;p&ecirc;che-t&eacute;, man Philot, j'n'en &eacute;thons pon pour longtemps dans l'clios-ch&icirc;n acheteu. J'n'avons pus qu'l&eacute; Clios d'la Pointe et ch'est pour la pliante; la saison s'sa beint&ocirc;t finnie.<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;O mais, P'p&eacute;e, s'tu savais - j'ai les genouors en margalot, et j'ai grand ma dans l'dos. J&eacute; crai qu' j'es'sai tout rond d'&ecirc;paules par l&eacute; temps qu'j'&eacute;thai finni ma saison. <i>(Philot s'teurt en s'pliaignant).</i><br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en s'arr&ecirc;tant)</i>. Bon, bon, bon, j'ai bein s&eacute;mn&acirc;me mal au dos &eacute;tou, m&eacute; et des dg&egrave;rtchi&eacute;thes &egrave;s gambes, et j'ai des dueuthillons sus les pattes ch'est comme du tchui; mais faut bein gabather tout comme. Et j'trav&acirc;le comme un n&egrave;gre, sans r'l&acirc;che. <i>(I' p&egrave;se sus ses patholes)</i>. Tu n'as pon &agrave; t'pliaindre, man Philot, d&eacute;-ouelle, tu'es bein chanceux!<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi n'prend pon fort avis &agrave; chein qu'san p&eacute;the veint d'dithe).</i> Mais tu n'm'as pas 'couo dit si j'pouorrai aller au th&eacute;e d'l'&eacute;gise au Bou&ocirc;lay la s'maine tchi veint, dgia.<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, tu pouorras y'aller si j'sommes bein avanchis dans la pliante. J&eacute; n'y'ai jammais 't&eacute;, m&eacute;, &agrave; des th&eacute;es, j'n'ai pon ieu chutte chance-l&agrave;. J&eacute; t'dis, tu'es &agrave; mangi tan pain d'froment; ar&ecirc;te, man gar&ccedil;on, qu'tu'aies h&egrave;rchi ma br&icirc;seuse! <i>(Un silence)</i>.<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi n'est pon eune mie &icirc;nt&eacute;r&ecirc;ssi dans chein qu'san p&eacute;the a dit).</i> J'allons-t-i' beint&ocirc;t aver not' d&icirc;ner? J'c'menche &agrave; aver faim, m&eacute;.<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(hors d&eacute; p&acirc;cienche)</i>. Oui, oui, mais bouoge-t&eacute;, tu'es bein dri&eacute;the, tu vai, et Mess Vautchi s'en va beint&ocirc;t v'n&icirc;n vaie s'i' y'a eune aut' ch&egrave;rge d'pr&ecirc;te. Amousse, amousse! <i>(I' s'touonne d&eacute; bord et ap&egrave;rchait sa femme endormie sus ses panni&egrave;rs au haut d'la rande et i' l&icirc; fait des rouaux sus l'co).</i> H&ecirc;, M&ecirc;rrienne, t'en vas-tu mouothi lo? J'voudrais &ecirc;t' pendu s'ou n's'est pas endormie au but d'sa rande! Allons, &ecirc;mo&ucirc;que-t&eacute;, Missis!<br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(s&eacute; r&ecirc;villant, en sursaut)</i>. J&eacute; n'dormais pon, j'n'ai fait qu'd'accli&acirc;sser; mais la chaleu vouos gangne. Et pis tu'&eacute;tais &agrave; rouoillonner &agrave; tan tout seu (j'y sis bein accou&ocirc;teum&eacute;e, va) - j'ai pens&eacute; qu'j'm'&egrave;rpos'sait un p'tit br&icirc;n.<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;J'tais &agrave; d'viser au mousse, et &agrave; l'encouothagi un mio; i' trouve chu temps-ch&icirc;n &ecirc;prouvant &eacute;tou, tu vai. <i>(Philot s&ucirc;fflye et joue auve des patates en l's env'yant en l'air pour les r'ch&eacute;ver).</i><br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh v&eacute;the, chu pouorre av&eacute;, il a assez &agrave; faithe par bord&eacute;es &agrave; si&eacute;the sa frouque. Mais i' trav&acirc;le bein pour un digot d'eune douzaine d'ann&eacute;es, et pis chennech&icirc;n l&icirc; fait du bein; l&eacute; docteu nouos avait dit qu&eacute; ch'tait l'grand air tchi l&icirc; fallait. <i>(Ou s'l&egrave;ve et d'vale la rande, tout en d'visant).</i> V'l&agrave; tchi l&icirc; vaudra bein mus qu'd'&ecirc;tre enfreum&eacute; &agrave; l'&ecirc;cole &agrave; s'forchi la veue l'nez dans les livres. I' n'enhanne pas, et i' s'y plia&icirc;t bein, est-che pon, man Philot? Et pis, l'travas n'tue pas!<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;Aigue nous un mio, M'm&egrave;e, jammais j'n'en v&egrave;rrai l'but. J'allons-t-i' beint&ocirc;t aver not' d&icirc;ner? J'ai l'estomma tout creux, m&eacute;.<br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en s'&egrave;rmettant &agrave; genouors au bas d'la rande)</i>. Y'a eune chose, tu'as raide bouon app&eacute;tit tu'es tr&eacute;jous affam&eacute;. Vaut mus t'ch&egrave;rgi qu&eacute; d't'emplyi, valet!<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, eh bein, comme tu m'as tchiquefais dit, j'pense bein qu'j'dai aver un v&egrave;r solitaithe, mais j'ai tr&eacute;jous faim, m&ecirc;me quand j&eacute; m'r&ecirc;vile dans le niet. <i>(Douard &egrave;rd&eacute;vale la rande trantchillement et va &agrave; la jougue en passant)</i>.<br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n't'engraisses pon, pourtant mani&eacute;the de l&icirc;ngard. Nou dit, qu'ch'est les tch&egrave;rouongnes tchu ruinnent les h&ocirc;gards! D&eacute;vrai, j&eacute; n'voudrais aver &agrave; en mainten&icirc;n eune douzaine comme t&eacute;; nou n'pouorrait pas y suffithe. Enfin, vaut mus payi l'boulandgi qu&eacute; l'docteu.<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'est en train d'&egrave;rc'menchi eune aut' rande).</i> Allons, M&ecirc;rrienne, amousse, amousse; tu b&acirc;l'las d'ta bec eune aut' fais - y'a d'tchi br&acirc;silli.<br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(s&eacute; dr&eacute;chant, toute dguffie)</i>. Eh bein, &eacute;tou, ch'n'est pas bein mal; faudrait d'viser hardi pour en caqueter pus qu't&eacute;, Douard L&eacute; Bro! Boustre d'flianneteux, tu'as la bec au br&icirc;mballet.<br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'est en ardgumentant).</i> V'l&agrave; tch'est bein, v'l&agrave; tch'est bein; t'&ecirc;n&egrave;rves pas. Pis les cheins dans l'aut' clios t'ouithont et craithont qu'y'a eune dg&egrave;rre en allant ich&icirc;n. N't'excites pas - si tu t'fais d'la bile tu'en s'sas d'pi&eacute;the et tu l'sai bein, est-che pon? Ch&acirc;que fais qu'tu t'emportes d'la mani&eacute;the l&eacute; sang t'monte &agrave; la t&ecirc;te. Calme-t&eacute;!<br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(m&acirc;rrie)</i>. J&eacute; m'fiche bein des cheins dans l'aut' clios; qu'i' lus m&ecirc;lent d&eacute; lus affaithes. Il' ont lus sale l&icirc;nge &agrave; laver &eacute;tou, ieux. <i>(Pus m&acirc;rrie)</i>. &#8220;N&eacute; t'excites pas,&#8221; comme tu t'fais - dgi&acirc;tre nan, mais tu t'excites bein quand tu'en as deux d'gouts dans l'nez, t&eacute;, et quand tu'as veu la leune par souos l'tro. Toutes les fais qu'tu'es v'nu souard &agrave; la maison par l&eacute; pass&eacute; - <i>(Douard en a ieu assez).</i><br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;L&agrave;, picangne, picangne, picangne acouo! Pard&icirc;ngue, fiche-nous un mio d'&egrave;rpos. Nou-s-en veint dgiex-sept mille fais enn'y&eacute;s d&eacute; ou&iuml; eune femme comme t&eacute; &agrave; s'&egrave;rvengi sus un gas atou tr&eacute;jous l'm&ecirc;me lam&icirc;n. <i>(Il est f'l&eacute;)</i>. Mais tout chennech&icirc;n n'acat'ta pas eune neuve pathe d&eacute; braies au mousse. Cache, tape d&eacute;dans - <i>(I' chante) </i>Tra-la-la, &agrave; tour d&eacute; bras, pique ta frouque &agrave; tan travas.<br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi voudrait acouo aver la dreine pathole)</i>. Picangni! faudrait &ecirc;tre boustr&eacute;ment n&acirc;dgeux pour y'&ecirc;tre pas qu't&eacute;, tr&eacute;jous, vilain mouaine!<br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(chante)</i>. J'ai p&egrave;rdu ma femme en pliantant des chours - <i>(pis y'a un silence). (Philot est au but d'sa rande et s'en r'veint &agrave; bas).</i><br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en bas).</i> La brise est pass&eacute;e. Aupr&egrave;s grand vent grand calme!<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(qui r'd&eacute;vale la rande).</i> Tais'ous don; ous &ecirc;tes tr&eacute;jous en brit, vous, nou vos ouait du haut du clios.<br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(rup&ecirc;ment).</i> Tais-t&eacute;, veurt-tu bein - ou j't&eacute; cliute man mouoch&eacute; &agrave; ch&icirc;nq carres dans la trouongne! <i>(Philot s'&ecirc;carte &agrave; eune bouonne distance d&eacute; sa m&eacute;the, et la bouonnefemme continnue)</i>. Mais ch'est tan p&eacute;the - v'l&agrave; tch'est pi&eacute;the qu'un mousse d&eacute; siex ans et i' n'a pas pus d'esprit.<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'en a ieu bein assez et en l'vant sa frouque en l'air).</i> S&acirc;pr&eacute; mat&icirc;n, n'&egrave;rqu&eacute;menches pas ou j't'enfrouques!<br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;L&agrave;, l&agrave;, tch'est qui s'excite acheteu?<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(&agrave; part)</i>. I' faudra acouo l'chentenyi d'vant l'jour finni, j'pense bein. Ch'est comme l&eacute; cat et l'tchian. Quand tout va bein, dgia, ah dame, ch'est eune aut' chanson; la bouonnefemme lache des bottes au bouonhomme l&eacute; mat&icirc;n et li i' li'alleume l&eacute; feu, i' s'entre-fliattent et baivent dans l'm&ecirc;me v&egrave;rre. Ch'est dans ches moments-l&agrave; tchi faut lus faithe la patte d&eacute; v'lous - i' vouos don'naient lus c'm&icirc;nse autchun des deux! <i>(s'touonnant d'bord).</i> O, n&eacute; v'ch&icirc;n l'ma&icirc;tre. <i>(Douard, qu&acirc;siment au haut du clios, va &agrave; la jougue, pis s'en r'va trantchilement &agrave; sa frouque et alleume sa pipe). (M&ecirc;rrienne gliaine tr&eacute;jous). (Mess Vautchi, tch'a la minne d'un f&egrave;rmyi prosp&eacute;the, entre atou ses mains dans ses pouchettes. Il apporte eune p&eacute;tite boutillie d'litcheu et trais v&egrave;rres et les met bas pour l&eacute; moment. I' conv&egrave;rse auve Philot).</i><br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, man Philot, comm'est qu'tu t'frottes, aniet, hein?<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(s'assi&eacute;vant sus ses talons).</i> O, pas tant mal - et vous, Mess Vautchi? Tchi prix &agrave; mat&icirc;n?<br/>
<br/>
Mess Vautchi &nbsp;&nbsp;&nbsp;&nbsp;&nbsp;&nbsp;&nbsp;&nbsp;O, il' ont r'pr&icirc;ns du prix du mio, ma f&eacute;; hier au s&eacute; i' d'val&icirc;tent &agrave; trente-quat' et trente-ch&icirc;nq mais i' r'sont &agrave; trente-neu.<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(caltchulant)</i>. Ch'est bouon prix, quand nou pense, qu&acirc;siment deux louis l'chent pour des patates. P'p&egrave;e vouos en d&ecirc;fouit trente-ch&icirc;nq bathis d'quat' cabots hi&egrave;r, &agrave; compter les mitoyennes - v'l&agrave; tchi fait - eh - ch&icirc;nquante et tchiques chents, passant chent louis dans un jour. All'ous &ecirc;t' riche, Mess Vautchi - ou pouorrez vouos r'tither ch't'ann&eacute;e, dgia. J'voudrais bein &ecirc;t' f&egrave;rmyi &eacute;tou, m&eacute;!<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pouorre p&eacute;tit &icirc;mb&eacute;cile, ch'n'est pas tout profit. Faut qu&eacute; j'paie p'p&egrave;e ilo siex louis la vr&eacute;gie, et y'a chent comptes &agrave; r&eacute;glier &eacute;tou. Pis l's autres ann&eacute;es quand les patates 'taient v'nues jusqu'&agrave; douze sou l'cabot nous n'vivait pon bein gras, valet. <i>(Voulant explyitchi &agrave; Philot)</i>. Si les f&egrave;rmi&egrave;rs sont &agrave; faithe bein ch't'ann&eacute;e y'a bein des vi&egrave;rs creux &agrave; bouchi, si tu comprends chein qu&eacute; j'veurs dithe. Mais la raison qu'y'en a tchi sont &agrave; faithe un pits d'sou, ch'est viyant qu'y'a eune dg&egrave;rre en allant; i' lus faut des patates l&agrave;-bas, &agrave; autchun prix. <i>(Chennech&icirc;n ram&eacute;mouaithe Philot tout d'suite d'eune chose ou deux).</i><br/>
<br/>
Philot &nbsp;&nbsp;&nbsp;&nbsp;&nbsp;&nbsp;&nbsp;&nbsp;Pourtchi qu'ou n'avez pas 't&eacute; &agrave; la Dg&egrave;rre, vous, Mess Vautchi? P&eacute;p&egrave;e, li, 'tait trop vyi, mais vous ous &ecirc;tes &agrave; bein pr&egrave;s d'la m&ecirc;me &acirc;ge comme Mess Vib&egrave;rt du Carrefour et i' y'est bein hors, li!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(M&ecirc;rrienne va au bathi vi&eacute;dge eune pannel&eacute;e). (Douard d&eacute;feue tout l'temps).</i><br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(s'grattant la t&ecirc;te).</i> Tu'as d'mand&eacute; eune dr&ocirc;le de tchestion l&agrave;. Philot; tch'est qui t'fait d'mander d'it&eacute;?<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(pas eune mio d&ecirc;rangi).</i> O, j'sai pas, ch'est qu'eune fais j'avais ou&iuml; dithe &agrave; la laver&ecirc;sse qu&eacute; ous aviez pr&icirc;ns la f&egrave;rme &agrave; vot' p&eacute;the pour bastchi les tribunaux.<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(un mio pitchi).</i> Bah, bah, bah! Faut pas &ecirc;couter chu monde-l&agrave;; ch'est qu'des mauvaises langues tchi d'visent d&eacute; m&ecirc;me. Mais as-tu pens&eacute; tch'i' faut qu'tchitch'un reste &agrave; souongni d'la t&egrave;rre et &agrave; cra&icirc;tre d&eacute; tchi pour les soudards &agrave; mangi? Quand faut &ecirc;tre &agrave; s'n&eacute;grer la p&eacute; et faithe &agrave; bein pr&egrave;s tout san travas tout seu, manque d'aver un domestique &agrave; vouos aidgi, ch'est d&ucirc;! <i>(Douard est finni d'sa rande; il &ecirc;change sa frouque pour l'aut' tch'est pr&ecirc;te &agrave; casser et &egrave;rd&eacute;vale; i' bait acouothe eune gorgie en passant la jougue).</i><br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'aime bein ardgumenter).</i> Mais j'sommes &agrave; vouos aidgi, nous - ou n'&ecirc;tes pas tout seu. Ou n'faites pon grand travas dans la saison!<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi n'veurt pas c&eacute;der a un mousse).</i> Eh bein - v&eacute;the - mais tch'est qui m'port&eacute;thait mes patates?<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tout grand).</i> O, j'les port&eacute;thais bein, m&eacute; - j'&ecirc;chang'geais bein auve vous, s'ou vouliez v'n&icirc;n &ecirc;t&egrave;rrer &agrave; ma pliaiche. J'aimthais bein ch'la, m&eacute;, assis sus la vaine &agrave; cachi la Bijou touos les jours. <i>(Philot s'dr&egrave;che et fait comme s'i' t'nait les brides)</i>.<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'en a &agrave; bein pr&egrave;s ieu assez et tchi n'sait pus tchi dithe)</i>. H&eacute;, tu p&acirc;les comme tu d'vises, pouorre p'tit innocent. Vendre eune ch&egrave;rge d'patates n'est pon si aisi comme tu craithais bein; les marchands sont rus&eacute;s <i>(i' p&egrave;se sus ses mots),</i> et i' t'&ecirc;rach'chaient siex sou si tu n'les dgettais pas d'pr&egrave;s!<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'&eacute;tha acouo la dreine pathole).</i> Eh bein quand j&eacute; s'sai f&egrave;rmyi, j&eacute; n'trav&acirc;l'lai pas du tout; j'paiethai du monde &agrave; faithe tout man travas et j&eacute; s'sai moussieu! <i>(Philot s'&egrave;rmet &agrave; &ecirc;t&egrave;rrer).</i><br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en bas).</i> V&eacute;the, v&eacute;the, mais tu n'y'es pas couo! <i>(Douard s'&egrave;rtrouve au bas pour &egrave;rqu&eacute;menchi eune aut' rande).</i><br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(au ma&icirc;tre).</i> Tch'est qu'il est &agrave; vouos chanter, chu marmouset-l&agrave;? Faut pas l'encouothagi, ou viyiz - i' s'sait p&ucirc;t&ocirc;t &icirc;mp&egrave;rtinnent d'sa sorte. <i>(I' r'garde d'c&ocirc;te)</i>. I' tcheint d'sa m&eacute;the pour ch'la!<br/>
<br/>
Mess Vautchi &nbsp;&nbsp;&nbsp;&nbsp;&nbsp;&nbsp;&nbsp;&nbsp;O, i' n'est pon &agrave; &ecirc;tre affront&eacute; du tout. P&ucirc;t&ocirc;t, j&eacute; l'trouve bein &ecirc;lev&eacute;, et i' p&acirc;le bein, l'baloque; il a des p'tits boud&icirc;ns dans la t&ecirc;te, l&eacute; gaillard - et il est bein avanchi pour s'n &acirc;ge! Tch'est qu'tu'as id&eacute;e d'en faithe, un cl&egrave;rc d'&ecirc;crivain ou un bantchi? <i>(M&ecirc;rrienne &egrave;rd&eacute;vale la rande et bait eune bouonne gorgie en passant la jougue, mais ou prend soin qu'p&egrave;rsonne n&eacute; la vaie). (Philot &ecirc;t&egrave;rre acouo).</i><br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tout &ecirc;tonn&eacute;).</i> Un cl&egrave;rc, s&eacute;mn&acirc;ge! L&eacute; bouonhomme Ph'lippe du Feu, l'tueux d'couochons, a prom&icirc;ns d&eacute; l'prendre pour li'apprendre sa vocation. Ch'est sale et hardi grossyi, mais y'a des sou &agrave; y faithe, &agrave; bigorgi des b&ecirc;tes &agrave; saie. L&eacute; bouonhomme Ph'lippe n'en a pas pour bein d's ann&eacute;es acheteu, et i' faudra un tueux &agrave; l'rempliaichi.<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'est bein d'accord)</i>. Ch'est bein vrai, - mais, ch'est pas tout ch'la, la ch&egrave;rge est-alle beint&ocirc;t pr&ecirc;te?<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(comptant ses bathis plieins).</i> Oui, i' nouos en faut acouo deux bathis, pis j&eacute; s'sons au raz. J'allons t&acirc;chi d'finni &agrave; mat&icirc;n car j'avons dit qu'j'&eacute;thions eune vacance ch't'arl&eacute;v&eacute;e. J'voudrais aller faithe coper mes j'veux siez Nic H&acirc;cou au bas du Mathais, et la bouonnefemme a dit qu'oulle aimthait bein laver ses pids et digotter ses ort&eacute;s un mio. <i>(Mess Vautchi ch&acirc;que la t&ecirc;te pour dithe qu'i' comprend, et s'baisse un mio &agrave; r'garder les patates).</i><br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dgieu m&egrave;rci, n'y'a pon grand' maladie ch't'ann&eacute;e. <i>(Douard d&ecirc;feue et feume sa pipe).</i><br/>
<br/>
Mess Vautchi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tch'ap&egrave;rchait M&ecirc;rrienne).</i> Ah, salut, Missis. Trouv'ous caud? L'temps est-i' pouffre, est-che pon? <i>(M&ecirc;rrienne s'&egrave;rmet &agrave; genouors, en r&ecirc;ponnant). (Philot va &agrave; la jougue tandi qu'nus n'&egrave;rgardent).</i><br/>
<br/>
M&ecirc;rrienne&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en s'&egrave;rmettant &agrave; genouors).</i> Oui dgia, Mess Vautchi; j'avais hal&eacute; mes cauches d&eacute; laine et man cotillon d'tr&ecirc;me, mais j&eacute; d'puthe de sueu.<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en bas).</i> J&eacute; m'doutais bein qu&eacute; j'sentais tchiquechose!<br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(qui n'a pon ou&iuml;)</i>. Dgieu m&egrave;rci quand nou v&egrave;rra la f&icirc;n d'la saison.<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi s'&ecirc;prend &agrave; juther et fait touos l's autres tressauter).</i> Sacr&eacute; mille pipes! N'en v'l&agrave; 'couo ieune d&eacute; cass&eacute;e. <i>(au ma&icirc;tre)</i>. Ches frouques anglia&icirc;ches-l&agrave; n'valent rein, tout d'm&ecirc;me. <i>(Mess Vautchi prend et examinne la frouque).</i><br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(acouo m&acirc;rrie &agrave; Douard)</i>. Ch'n'est pon les frouques tchi n'valent rein, ch'est t&eacute;, bachouard. Tu'es trop cliapard &agrave; manier un &ocirc;ti. N&eacute; v'la la ch&icirc;ntchi&egrave;me ch't &ecirc;t&eacute;; tu n'coyit pas fort, au mains, les frouques au prix qu'i' sont!<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi n'prend pas attention &agrave; sa femme).</i> Acouo bein qu'j'en aie eune autre au clios. <i>(au mousse).</i> Philot, va m&eacute; qu'si l'aut' frouque tch'est &agrave; la foy&eacute;the d&eacute; haut.<br/>
<br/>
Philot &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en s&eacute; l'vant).</i> H&eacute;, ch'est tr&eacute;jous Philot chennech&icirc;n, Philot chenna; i' faut qu&eacute; j'tcheuthe partout, m&eacute;. J'sis tr&eacute;jous l&eacute; p'tit tchian!<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(secquement).</i> Fai comme nou t'dit et ob&eacute;it - tu n'ithas pas au th&eacute;e! <i>(Philot va tcheurre la frouque).</i><br/>
<br/>
Mess Vautchi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en allant qu'si la p'tite boutelle et les v&egrave;rres qu'il avait m&icirc;ns bas en entrant). </i>Eh bein, ch'n'est pas tout ch'la - all'ous arr&ecirc;ter tchiques minnutes? J'ai apport&eacute; eune p&eacute;tite boutelle d&eacute; la ville; ch'est man jour d&eacute; naissance. B'thas-tu un l&egrave;rm&icirc;n &agrave; ma sant&eacute;, Douard?<br/>
<br/>
Douard&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi s'en lique d&ecirc;j&agrave; les babinnes).</i> Oui dgia; ma f&eacute;, acheteu qu'j'y pense, ch'est man jour d&eacute; naissance &eacute;tou, &agrave; m&eacute;!<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et vous, Missis, en &eacute;th'ous deux d'gouts? V'l&agrave; tchi nouos raffra&icirc;chitha.<br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tchi s'l&egrave;ve)</i>. M&egrave;rcie, Mess Vautchi, j&eacute; n'dithai pas nann&icirc;n.<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(en donnant un v&egrave;rre &agrave; Douard, iun &agrave; M&ecirc;rrienne et l'aut' pour li, en v&egrave;rsant d'la boutelle dans ch&acirc;que).</i> J'avais apport&eacute; des v&egrave;rres.<br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tendant san v&egrave;rre).</i> Ouaie, ouaie! V'l&agrave; tchi nouos f'sa du bein, nou-s-a la gorge secque. Faut pas en donner au mousse! <i>(Mess Vautchi v&egrave;rse dans l'v&egrave;rre &agrave; M&ecirc;rrienne, pis s'rappelle qu'il a apport&eacute; d'tchi pour Philot).</i><br/>
<br/>
Mess Vautchi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(d&ecirc;hallant d'sa pouchette).</i> Et l&agrave;, n&eacute; v'ch&icirc;n un b&acirc;ton d'ricolisse et eune papes&eacute;e d'vi&egrave;rs gar&ccedil;ons pour l&eacute; mousse. <i>(I' donne &agrave; Philot)</i>. Tcheins, man Philot, br&acirc;le-t&eacute; l'm&ucirc;s&eacute;.<br/>
<br/>
M&ecirc;rrienne &nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(&agrave; Philot).</i> Tch'est qu'tu dis &agrave; Mess Vautchi?<br/>
<br/>
Philot&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(tout content).</i> M&egrave;rcie, Mess Vautchi, ous &ecirc;tes un bouon gas.<i> (Philot d&ecirc;paque san ricolisse et ses vi&egrave;rs gar&ccedil;ons et &ecirc;travelle les chucr&icirc;ns partout bas, nochalammant, pis s'met &agrave; les r'l&eacute;ver, l&eacute; b&acirc;ton d'ricolisse au b&eacute;). (Mess Vautchi, Douard et M&ecirc;rrienne l&egrave;vent ch&acirc;tchun lus v&egrave;rre et baivent).</i><br/>
<br/>
Douard &nbsp;&nbsp;&nbsp;&nbsp;&nbsp;&nbsp;&nbsp;&nbsp;A la sant&eacute; du ma&icirc;tre!<br/>
<br/>
Mess Vautchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;A ma sant&eacute;, Douard, et &agrave; la tcheinne. Locke! A vot' sant&eacute;, Missis, bouonne chance! <i>(I' baivent un coup pis chantent).</i><br/>
<br/>
Tous ensemblye : -<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pour l'amour du vi&egrave;r temps, allons,<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pour l'amour du vi&egrave;r temps,<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'b&eacute;thons ensemblye acouo, j'b&eacute;thons,<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pour l'amour du vi&egrave;r temps.<br/>
<br/>
</div><div align="center">(RIDGEAUX).<br/></div>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="patate.html">La Patate</a><p>
<li><a href="patates.html">A Ses Patates</a><p>
<li><a href="saison.html">La Saison des Patates</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates5.html">Ph'lip et les patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates8.html">Les patates et l's'Etats</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="pmroyale.html">Merrienne et la Royale</a><p>
<li><A HREF="2patates.html">Les deux patates</A><P>
<li><a href="pmbridge.html">Sus l'Bridge</a><p>
<li><a href="painconduct.html">Most Reprehensible Conduct of Our Employe</a><p>
<li><a href="potatoeradicator.html">Snatcher and Peelem's Potato Eradicator</a><p>
<li><a href="pmdigs.html">Ph'lip Digs His Early Patch</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/defouithie.html by HTTrack Website Copier/3.x [XR&CO'2014], Tue, 15 Jul 2025 14:01:35 GMT -->
</HTML>

