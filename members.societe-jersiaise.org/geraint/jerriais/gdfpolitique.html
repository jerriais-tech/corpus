<HTML>

<!-- Mirrored from members.societe-jersiaise.org/geraint/jerriais/gdfpolitique.html by HTTrack Website Copier/3.x [XR&CO'2014], Tue, 15 Jul 2025 13:59:22 GMT -->
<HEAD>
<TITLE>La politique en Am&eacute;thique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La politique en Am&eacute;thique</h2><br/></font></center><p>


<font size="-1"><i>En Am&eacute;thique,</i><br/>
<i>l&eacute; 5 d&eacute; juin, 1964.</i><br/></font>
<br/>
Moussieu l'R&eacute;dacteu,<br/>
<br/>
L's aut' s&eacute;maines, j'vouos ai p&acirc;l&eacute; d'J&egrave;rri dans man janne temps. Chutte s&eacute;maine j'ai pens&eacute; qu&eacute; tchiquechose conc&egrave;rnant l'Am&eacute;thique pou&ocirc;rrait p't &ecirc;t' &icirc;nt&eacute;r&ecirc;ssi vouos lecteurs.<br/>
<br/>
L'aut' s&eacute;, j'&ecirc;coutais un moussieu - j'pense tch'il est candidat pour S&eacute;nateu - faithe un discours entouor la politique Am&eacute;thitchaine. N&eacute; v'ch&icirc;n chein tch'i' nouos dit: &quot;Quand l'pays fut d&ecirc;couv&egrave;rt, l's Indgiens 'taient &agrave; l'gouv&egrave;rner. N'y avait pon d'dette nationale, ni d'taxes, ni d'politiciens, ni d'bandits, ni d'&icirc;mpot sus l'&egrave;rvenu. I' n'fallit pon rempl'yi un tas d'formes et d'papi&egrave;rs d&eacute;vant pouver faithe autcheune chose, et les femmes faisaient tout l'travas! Et nouos anch&ecirc;tres criyaient tch'i' pouvaient amender sus ch't &ecirc;tat-l&agrave;!<br/>
<br/>
Tchi belle vie qu'j'&eacute;thions aujourd'aniet s'il' avaient continnu&eacute; l'm&egrave;me syst&egrave;me! L's hommes n'&eacute;thaient pon &agrave; n&eacute;grer lus vie pour gangni des sou pour payi eune multitude d'&icirc;mpots &agrave; un 'Welfare State', et i' pou&ocirc;rraient aidgi &egrave;s femmes &agrave; faithe l&eacute; m&ecirc;nage. I' n'y &eacute;thait pon fort &agrave; faithe viyant qu'nou s'sait &agrave; d'meuther dans des 'Ouigue-Ouammes' - des mani&egrave;the d&eacute; tentes - et nou n'&eacute;thait pon &agrave; s'mett' fort d'habits sus l'dos. Nou pou&ocirc;rrait aller &agrave; j'va ich&icirc;n et l&agrave;, &agrave; la pliaiche d'aver &agrave; payi eune p&eacute;tite forteune pour acater un moto. Nou n'&eacute;thait pon &agrave; soudarder. Nou la&icirc;s'sait l's Indgiens lus entre-battre auve la aut' tribus et rest&eacute;thait &agrave; feunmer sa pipe d&eacute; paix dans les ouigue-ouammes!<br/>
<br/>
Touos les bisons, cru&euml;llement et b&ecirc;tement tu&eacute;s par nouos pionni&egrave;rs pour faithe valer lus pieaux, &eacute;thaient continnu&eacute; &agrave; vivre et &eacute;thaient multiplyiy&eacute;, etnou pou&ocirc;rrait la&icirc;ssi l's Indgiens en tuer tchitchuns au b&eacute;souain pour fourni d'la viande. &Agrave; la pliaiche d&eacute; ch'la nouos anch&ecirc;tres s'ab&ucirc;saient &agrave; tuer les bisons et l's Indgiens &eacute;tout! &Agrave; ch't heu, chein tch'en reste, d's Indgiens, peuvent vivre &agrave; rein n'faithe dans lus r&ecirc;s&egrave;rves. Et i' l'm&eacute;thitent bein! Quant &agrave; nous i' faut travailliu, pas tant pour s&eacute;-m&ecirc;me, mais pour maint'n&icirc;n eune bureaucratie d'&ecirc;tat tchi grandit touos les jours!<br/>
<br/>
Si j'nouos &eacute;tions accou&ocirc;teunm&eacute;s &agrave; vivre auve l's Indgiens, et comme ieux, i' n'y &eacute;thait pon ieu d'gens tch'&eacute;thaient fait assez d'sou pour acater d's escliaves et touos les n&egrave;gres es'saient en Afrique, bein heutheurs d'&ecirc;t' siez-ieux! Quant &agrave; ch'la, i' n'faut pon oublyiyer qu&eacute; les n&egrave;gres Am&eacute;thitchains, ouaithe qu'en nombre i' n'sont qu&eacute; dgix pour chent d'la population, ont pus d'motos qu&eacute; touos les Russes en Russie m&icirc;ns ensembl'yes! V'l&agrave; tchi montre tch'i' n'd&eacute;vent pon &ecirc;t' trop malheutheurs ich&icirc;n!<br/>
<br/>
En p&acirc;lant des Russes - Comme nous, i' veulent &ecirc;t' les preunmi&egrave;rs &agrave; aller &agrave; la Leune. J'n&eacute; s'sons p't &ecirc;t' pon les preunmi&egrave;rs &agrave; y'aller, mais ch'est bein seux qu'les cheins tch'y s'sont lus trouv'thont &agrave; tchiquechose quand i' s'sont d'ssus, et qu&eacute; s'il' ont b&eacute;souain d'a&icirc;gue ch&eacute; s'sa nous tch'&eacute;thons &agrave; lus porter s'cours! mais, r'v&eacute;nons &egrave;s Russes:  Quant &agrave; m&eacute;, bouann' gens, j'les la&icirc;s'sais y'aller tous, m&eacute;, &agrave; la Leune - hommes et femmes et toute la boutique. Et y rester! Ch&eacute; s'sait eune mangnifique pliaiche pour ieux &agrave; pratitchi lus communisme. I' pouorraient, &eacute;tout, pr&ecirc;chi lus &ecirc;vangile d&eacute; Marxisme et d'co-existance &agrave; tchoeur-content &agrave; l'Homme d&eacute; d'dans la Leune, &agrave; la pliaiche d'&ecirc;prouver &agrave; nouos faithe l'avaler ich&icirc;n!<br/>
<br/>
Sans doute, nouot' gouv&egrave;rn&eacute;ment actuel nouos dit qu&eacute; j'n'avons janmais ieu la vie si belle! Et les grosses t&ecirc;tes des s&#375;ndicats d'ouvriy&egrave;rs nouos disent la m&ecirc;me chose. I' d&eacute;v'thaient saver, car nouos g&acirc;zettes nouos disient tch'i' sont souvent &icirc;nvit&eacute;s &agrave; baithe du th&eacute;e &agrave; la Blianche Ma&icirc;son!<br/>
<br/>
Viyant qu&eacute; l'gouvernement Angliais la&icirc;sse l&eacute; monde aller &agrave; l'h&ocirc;pita, malade ou fa&icirc;sant la minne d'&ecirc;t' malade, pour rein, et lus donnent des boulets, d'la m&eacute;d'cinne, des leunettes et des fausses dents pour presque rein, nouot' gouv&egrave;rn&eacute;ment crait qu&eacute; j'd&eacute;v'thions en faithe autant ich&icirc;n! Eh bein, &agrave; mains qu'ou' n'avez la t&ecirc;te vi&egrave;de, bouann' gens, ou' savez bein tch'i' n'y a pon telles chose comme 'rein pour rein'! Si j'avios continnu&eacute; auve l's Indgiens, l&eacute; 'Medecine Man' &eacute;thait souangni les malades sans lus env'yer un compte pour la visite, mais il &eacute;thait fallu l&icirc; donner eune demi&eacute;-douzaine d&eacute; cocannettes!<br/>
<br/>
J'avons un tas d'malfaiteurs dans l'pays, et nouos mousses sont d'pus en pus difficiles &agrave; m&ecirc;nagi. et i' veulent garder lus j'veux longs &agrave; ch't heu, viyant qu'eune demi&eacute;-douzaine d'&ecirc;m&acirc;nus Angliais nomm&eacute;s 'Beetles', ou tchiquechose d&eacute; m&ecirc;me, tch'avaient b&eacute;souain d'aver lus j'veux cop&eacute;s, sont v'nus ich&icirc;n chantonner un tas d'bargoua&icirc;ch&icirc;n tchi catou&ocirc;lle l&eacute; tchoeu &agrave; nouos jannes hardelles tchi n'savent pon mus! Nouos Justiciers nouos disent qu&eacute; l' 'Crime n&eacute; paie pas!', mais i' n'y a pon un aut' pays au monde o&ugrave;'est qu&eacute; l'criminel a atchumul&eacute; autant d'sou comme ich&icirc;n! I' m'veint &agrave; l'id&eacute;e qu&eacute; la seule mani&egrave;the d&eacute; s'asse&ucirc;ther qu&eacute; l'crime n&eacute; paiethait pon es'sait d'en donner l'm&ecirc;nagment &egrave;s bureaucrates du gouv&egrave;rn&eacute;ment!<br/>
<br/>
J&eacute; n'pr&eacute;tends pon pouver r'mi&egrave;dgi tout ch'la, mais s'ou votez pour m&eacute; j'm'en vaie y'&ecirc;prouver!&quot;<br/>
<br/>
Dgieu M&egrave;rci, Moussieu l'R&eacute;dacteu, qu'ou' n'avez pon nouos probl&egrave;me en J&egrave;rri! Ou c'mench-ous &agrave; l's aver?<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfnier.html">Ni&egrave;r et blianc</a><p>
<li><a href="gdfeisenhower.html">En m&eacute;mouaithe d'Eisenhower</a><p>
<li><a HREF="gdfprogres.html">L&eacute; progr&eacute;s</a><p>
<li><a href="gdfarmistie.html">L'Armistie!</a><p>
<li><a href="gdffrance.html">En France</a><p>
<li><a href="gdfmalin.html">L&eacute; Malin Esprit</a><p>
<li><a href="gdfthanksgiving.html">Actions d&eacute; Gr&acirc;ces</a><p>
<li><a href="gdfnouvieaumonde.html">Dans l'Nouvieau Monde</a><p>
<li><a href="gdfnouvieaumonde2.html">Dans l'Nouvieau Monde</a><p>

<li><a href="gdfemancipation.html">Emancip&acirc;tion?</a><p>


<li><a href="gdfameth.html">D'&egrave;rtou en Am&eacute;thique</a><p>
<li><a href="gdfamethique.html">D'&egrave;rtou en Am&eacute;thique</a><p>
<li><a href="gdfamethique1977.html">D'&egrave;rtou en Am&eacute;thique</a><p>
<li><a href="gdfamethique1972b.html">D'&egrave;rtou en Am&eacute;thique</a><p>
<li><a href="gdfamethique1970b.html">D'&egrave;rtou en Am&eacute;thique</a><p>
<li><a href="gdfpatuthe3.html">Changement d'p&acirc;tuthe!</a><p>
<li><a href="gdfpatuthe6.html">Changement d'p&acirc;tuthe!</a><p>
<li><a href="gdfsanantonio.html">Les d'vis du Bouan'homme George</a><p>

<li><a href="gdfmultiplication.html">La multiplic&acirc;tion!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfpolitique.html by HTTrack Website Copier/3.x [XR&CO'2014], Tue, 15 Jul 2025 13:59:22 GMT -->
</HTML>

