<HTML>

<!-- Mirrored from members.societe-jersiaise.org/geraint/jerriais/gdfmexique2.html by HTTrack Website Copier/3.x [XR&CO'2014], Tue, 15 Jul 2025 13:48:37 GMT -->
<HEAD>
<TITLE>En Mexique </TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Mexique </h2><br/></font></center><p>

<br/>
<br/>
<i>(Siette)</i><br/>
<br/>
<font size="-1"><i>San Antonio, Texas, U.S.A.</i><br/>
<i>L&eacute; 30 janvyi, 1971.</i><br/></font>
<br/>
Moussieu l'R&eacute;dacteu,<br/>
<br/>
Comme j'vous l'disais dans ma lettre la s'maine pass&eacute;e, l'avion nouos portit d&eacute; la cit&eacute; d&eacute; Mexico &agrave; la p'tite ville d&eacute; St Miguel sus c&ocirc;te d&eacute; l'&icirc;le d&eacute; Cozumel, tch'est dans La M&eacute; Cara&iuml;be &agrave; l'&ecirc;st du Yucatan.<br/>
<br/>
I' fait caud l&agrave;-bas. J'tions dans eune h&ocirc;tel appel&eacute;e H&ocirc;tel Cara&iuml;be Cozumel, tch'est situ&eacute;e au bord d&eacute; la m&eacute;, et i' n'y avait qu'a marchi eune douzaine d&eacute; pas sus l'sabilion en d'vant  pour aller s'bangnier. Ieune des choses &eacute;rm&egrave;rquabl'yes est qu'la m&eacute; Cara&iuml;be est si cliaithe l&eacute; long d'l'ile, tchi n'est qu'&agrave; douze milles d&eacute; la p&eacute;ninsule du Yucatan, qu&eacute; nou peut vaie l'fond &agrave; eune profondeu d'eune quarantaine ou pus d'pids. Auve un bat&eacute; tch'a l'fond en v&egrave;rre, ou eune manni&eacute;the d&eacute; visagi&eacute;the tch'a eune f&eacute;n&ecirc;tre et qu'nou peut mett' sus sa fache et r'garder l'trav&egrave;rs, nou vait l'pa&icirc;sson nagi ich&icirc;n et l&agrave; dans l'fond.<br/>
<br/>
Nou sort dans un bat&eacute; &agrave; bein pr&eacute;s grand comme l&eacute; chien &agrave; Moussieu L'Bailli, disons eune tch&icirc;nzaine d&eacute; p&egrave;rsonnes, d&eacute; bouanne heuthe l&eacute; mat&icirc;n. Un coupl'ye d'jannes hommes Mexitchains, &ecirc;tchip&eacute;s atout des cylindres d'oxyg&egrave;ne strap&eacute;s sus lus dos pour pouver respither souos l'ieau, exp&egrave;rts &agrave; prendre l'pa&icirc;sson &agrave; la lance au fond d'la m&eacute;, en prennent et rammontent assez pour pr&eacute;pather un bouan r'pas &agrave; t&eacute;rre pour tout l'monde. Y'avait du paisson d'toutes les couleurs. Un bieau rouge (appel&eacute; &#8220;Red Snapper&#8221;) est p't &ecirc;t' pathent au rouoget qu'nou prend en J&egrave;rri, mais i' m'patha&icirc;ssait pus gros qu&eacute; l'rouoget. Y'avait &eacute;tout un paisson d'eune belle bliue et r'lisante couleu tch'il' appellent un p&egrave;rrot (&#8220;Parrot fish&#8221; en Anglais). Et y'avait un tas d'coharnes ou c&ocirc;nes comme nou soulait vaie d'ch&acirc;que c&ocirc;t&eacute; des pas d'portes en J&egrave;rri quand j'tais mousse. L&eacute; paisson dans ches grosses v'liques-l&agrave; est hardi bouan &agrave; mangi. J'crai bein qu'man Papa et l's aut' vi&egrave;rs J&egrave;rriais tch'avaient 't&eacute; naviguants en ont mangi quand il' allaient dans les pays cauds auve lus navithes. <br/>
<br/>
Arriv&eacute;s pr&egrave;s d't&egrave;rre, l&eacute; bat&eacute; est ancr&eacute; auve l'avant sus la gr&ecirc;ve. Devant tchitter l'h&ocirc;tel, les gens ont m&icirc;ns lus costeunmes d&eacute; bain souos braies et robes et i' la&icirc;ssent lus habits &agrave; bord et d'scendent auve l'aigue d'une p&eacute;tite &ecirc;tchelle amath&eacute;e au c&ocirc;t&eacute; du bat&eacute; o&ugrave;'est tch'i' n'y a qu&eacute; d'l'ieau jusqu'&agrave; la t&acirc;le. Un coupl'ye d'hommes d&eacute; l'&ecirc;tchipe donnent un coup d'main &egrave;s femmes &agrave; gabather l'trav&egrave;rs d'eune dgiexaine d&eacute; marches dans l'ieau &agrave; pid f&egrave;rme sus l'sablion. Touos les cheins tchi peuvent nouer lus y mettent d&eacute; bouan tch&#339;u, car la m&eacute; est qu&acirc;si tchi&egrave;de - oulle est si cliaithe et calme qu&eacute; ch'est un plia&icirc;si d'nouer d'dans.<br/>
<br/>
Quandi qu'les gens sont &agrave; lus bangnier, l'&ecirc;tchipe du bat&eacute; sont &agrave; &ecirc;t&ecirc;ter et &ecirc;bieilli l'pa&icirc;sson pr&icirc;ns en c'm&icirc;n et &agrave; l'mett' dans la c&acirc;ssetrole. D'aut' a&icirc;guent &agrave; mett' la tabl'ye souos un appentis &agrave; l'ouv&egrave;rt et couv&egrave;rt en fielles d&eacute; palmes commes les vielles maisons en J&egrave;rri 'taient couv&egrave;rtes en dgi. En attendant l'arriv&eacute;e du fricot d'pa&icirc;sson y'a tout plein d'fruit &agrave; mangi - du papaya (un doux fruit tchi cra&icirc;t en forme d'gourde sus les bouais), d'l'ananas, d's oranges et des mandarinnes et des bananes &agrave; gogo. Y'a d'la bi&eacute;the et d'la limonade &agrave; baithe et les cheins tch'aiment l&eacute; lait d'cocannette peuvent lus en r&eacute;galer car y'a des cocannettes &agrave; p&egrave;rdre partout. Y'en a tant dans les pays cauds qu'les gens tch'y d'meuthent n'en sont pon fort en peine. Auve un grand long cout&eacute; appel&eacute; eune machette, i' l's ouvrent aisiement. I' copent l&eacute; but preunmi&eacute;thement pour aver l'lait. Quand l'pa&icirc;sson arrive, tout frais fricachi nou s'y met d'bouan tchoeu. Tchi fricot, man bouanhomme! Nou sait bein tch'il est frais car nou l'a veu pr&icirc;ns eune heuthe ou deux d'vant.<br/>
<br/>
D&eacute; vi&egrave;rs quatre heuthes nou r'monte &agrave; bord du bat&eacute; pour l&eacute; viage d'&egrave;rtou &agrave; l'h&oacute;tel. L&eacute; bat&eacute; marche auve un moto &agrave; p&eacute;trole, mais il a eune grand' vaile et quand l'vent s'adonne l'&ecirc;tchipe met la vaile &agrave; haut et v'la tchi fait l'viage pus plia&icirc;sant viyant tch'i' sembl'ye qu&eacute; nou-s-est dans iun des navithes &agrave; vailes du temps d'nouos anch&ecirc;tres!<br/>
<br/>
Un bouan d&icirc;ner l's&eacute; &agrave; l'h&ocirc;tel, auve un orchestre &agrave; jouer d'la m&ucirc;sique Espangnole du temps pass&eacute;e - un bouan r'change aupr&egrave;s l't&icirc;ntam&acirc;rre qu&eacute; les jannes d'&agrave; ch't heu appellent d'la m&ucirc;sique - finnit un bouan jour au grand air d&eacute; la m&eacute; et au sol&eacute; des pays cauds. Et quand veint l'heuthe du r'pos, l'h&ocirc;tel est si pr&egrave;s d'la m&eacute; qu&eacute; nou ouait san lappais en entrant dans la chambre. Et l'so&ucirc;ffli&eacute;ment d'eune p&eacute;tite brise l&eacute; trav&egrave;rs des flieurs et des palmes s'accorde en parfaite harmonie auve l&eacute; lappais d'la m&eacute; pour vouos endormi trantchilement au son d'la m&ucirc;sique d&eacute; la natuthe!<br/>
<br/>
<i>(<a href="gdfmexique3.html">A si&eacute;the</a>)</i><br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfmexique1.html">En Mexique</a><p>

<li><a href="gdfmexique3.html">En Mexique</a><p>
<li><a href="gdfafrique.html">En Afrique</a><p>
<li><a href="gdfaustralie.html">En Australie!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmexique2.html by HTTrack Website Copier/3.x [XR&CO'2014], Tue, 15 Jul 2025 13:48:37 GMT -->
</HTML>

