<HTML>

<!-- Mirrored from members.societe-jersiaise.org/geraint/jerriais/tchaiseenor.html by HTTrack Website Copier/3.x [XR&CO'2014], Tue, 15 Jul 2025 13:52:54 GMT -->
<HEAD>
<TITLE>L'Histouaithe d&eacute; la Tchaise en Or</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

&nbsp;<p>
&nbsp;<p>

<center><font color="#215e21"><h2>L'Histouaithe d&eacute; la Tchaise en Or</h2></font></center><p><br>



Un bat&eacute; d'p&ecirc;que, la propri&eacute;t&eacute; d&eacute; deux hommes, un J&egrave;rriais du nom d&eacute; Doughton et un Nouormand qui s'app'lait Dansie, avec deux matelots J&egrave;rriais &agrave; bord &eacute;tout, fa&icirc;sait la p&ecirc;que dans la Baie d'Grouville quand, tout d'un coup, dans les m&icirc;nniet, i' v&icirc;tent chein qui s'app'lait &quot;L&eacute; Feu d&eacute; St. Anthoine&quot; (comme un globe d&eacute; feu dans l&eacute; ciel caus&eacute; par l'&ecirc;lectricit&eacute; l&agrave; d'dans). V'l&agrave; tchi s'en allait dans la direction d'la c&ocirc;te d&eacute; J&egrave;rri, et lus pathut s'arr&ecirc;ter en d'ssus d'un rotchi au pid du Ch&acirc;t&eacute; d'Gou&ocirc;rray. I' pensaient qu&eacute; ch'tait un av&egrave;rti d&eacute; mauvais temps &agrave; suivre et Dansie, qu'avait ses doutanches quant &agrave; la chance d&eacute; happer du pa&icirc;sson o&ugrave;'est qu'il' 'taient, sugg&eacute;thit &egrave;s autres qu'i' d&eacute;v'thaient l'ver lus drannets qu'il' avaient la&icirc;ssi cou&ocirc;rre dans l's alentours d'un vi&egrave;r naufrage.<br>
<br>
Les v'l&agrave; en train d&eacute; l'ver lus drannets mais iun patha&icirc;ssait &ecirc;tre crochet&eacute; sus tchiquechose et i' n&eacute; v'nait pas du tout. &Agrave; forche d&eacute; haler d'ssus i' s'en v&icirc;nt et i' trouv&icirc;tent qu'i' y'avait eune trillache d&eacute;dans qu'&eacute;tait au mains eune v&egrave;rgue d&eacute; long. Tchuthieurs d&eacute; saver comment qu&eacute; ch'la s'&eacute;tait arriv&eacute;, i' pitch&icirc;tent deux ancres &agrave; l'ieau, esp&eacute;thant d&eacute; crocheter chein qu'&eacute;tait l&agrave; et d&eacute; l'am'ner &agrave; haut. I' n'pouvaient pas l'craithe quand, crochet&eacute;e sur les ancres, i' sortit d&eacute; la m&eacute; eune &icirc;nmense tchaise en or. Oulle 'tait grande d&eacute; ch&acirc;que but et pus p'tite au mitan, l&eacute; fond en' 'tait rond et sus l'dos et les c&ocirc;t&eacute;s y'avait un tchuthieux dess&icirc;n d&eacute; creux et d&eacute; branques.<br>
<br>
&Icirc;nmaginn'ous la surpr&icirc;nse des quatre p&ecirc;tcheurs en viyant chein qu'il' avaient happ&eacute;! I' pouvaient bein vaie que ch'tait d'l'or et i' n'avaient janmais ou&iuml; d'eune telle happe ! Mais comment diviser l&eacute; but&icirc;n?<br>
<br>
Doughton et Dansie &eacute;taient d&eacute; l'id&eacute;e d&eacute; coper la tchaise en p'tits mios et d'les vendre pour aver des sou, car Dansie &eacute;tait pour donner chent louis ch&acirc;que &egrave;s deux matelots J&egrave;rriais &agrave; condition qu'i' n'en p&acirc;laient pas &agrave; un &acirc;me! Doughton pensait &agrave; li-m&ecirc;me qu&eacute; ch'tait trop &agrave; lus donner.<br>
<br>
Les deux J&egrave;rriais, qu'avaient ou&iuml; la conv&egrave;rs&acirc;tion, &eacute;taient &icirc;nd&icirc;ngnis qu&eacute; lus ma&icirc;tres voulaient lus donner qu'eune toute p&eacute;tite partie d&eacute; la trouvaille. Iun d'ieux, un grand fort gas, dit qu&eacute; d'pis qu&eacute; l'Bou&acirc;n Dgieu lus avait env'y&eacute; la tchaise, i' d&eacute;v'thaient en aver la valeu d'un quart ch&acirc;que, car il' avaient a&icirc;dgi touos les deux &agrave; la haler &agrave; bord du bat&eacute;. Sans ieux, v'l&agrave; tchi n'&eacute;thait pas 't&eacute; p&ocirc;ssibl'ye. Il avait l'id&eacute;e qu&eacute; si l'autre voulait prendre s'n avis i' pou&ocirc;rraient finni d'aver la tchaise entre les deux d'ieux. L'autre, li, qu'&eacute;tait t&ecirc;tu, fit ni ieune ni deux - il empouongnit eune gaffe et assommit Dansie si d&ucirc; avec qu'i' tchit sus pliaiche. Il en fit autant &agrave; Doughton et, avec l'aide d&eacute; san parchounnyi, il' env'yit les deux vi&egrave;rs &agrave; l'ieau.<br>
<br>
Les deux matelots, pensant qu&eacute; l'but&icirc;n &eacute;tait l'leu, 'taient enjou&eacute;s d&eacute; lus bouanne chance, mais tchi faithe d&eacute; la tchaise? I' n'pouvaient pas lus en r'aller en J&egrave;rri, car l&eacute; monde voudraient saver tch'est qu'&eacute;tait d&eacute;v'nu d&eacute; Doughton et Dansie. Et pis tchi faithe d&eacute; la tchaise? Les gens d&eacute; l'&Icirc;le &eacute;taient bein pauvres et tchi en J&egrave;rri &eacute;thaient les sou pour acater eune chose d&eacute; telle valeu?<br>
<br>
I' pens&icirc;tent d&eacute; viagi en Angli&eacute;t&egrave;rre, mais il' avaient peux qu&eacute; lus p'tit bat&eacute; n&eacute; duth'thait pas un 't&eacute; long et dangereux viage. D&eacute; m&ecirc;me, i' d&eacute;cid&icirc;tent d&eacute; faithe vaile pour La Nouormandie, viyant qu'i' n'yavait pas liain &agrave; aller.<br>
<br>
Si l'vent avait 't&eacute; favorabl'ye i' y'&eacute;thaient arriv&eacute; l&eacute; lendemain, mais la m&eacute; &eacute;tait d&eacute;v'nue comme des montangnes et i 'taient en dangi d'lus vie; l&eacute; bat&eacute; n'avanchait pas et i' pensaient vaie lus f&icirc;n l'avant &agrave; ieux.<br>
<br>
Tandi qu'il' 'taient l&agrave; au m'sesp&eacute;, i' s'ap&egrave;rch&ucirc;tent qu'un grand cotteur appr&eacute;chait d'ieux. Y'avait seize hommes &agrave; bord et j&eacute; n'sai pas si ch'tait d'pitchi qu'il' appr&eacute;ch&icirc;tent, ou si ch'tait pour vaie si y'avait d&eacute; tchi &agrave; bord qui valait la peine d&eacute; voler. Quatre d&eacute; l'&ecirc;tchipe mont&icirc;tent &agrave; bord; les J&egrave;rriais &egrave;rfus&icirc;tent d&eacute; lus p&acirc;ler et i' s'm&icirc;ntent &agrave; lus entre-battre. Deux des matelots du cotteur f&ucirc;tent tu&eacute;s et iun des J&egrave;rriais &eacute;tout. Quand l'autre J&egrave;rriais vit ch'qu'i' s'arrivait i' s'en fut &agrave; la tchaise en or, qu'&eacute;tait couv&egrave;rte avec eune vaile, et l'env'yit &agrave; l'ieau, et, sautant souotre, se m&icirc;nt &agrave; nagi &agrave; tigue d&eacute; corps pour la c&ocirc;te d&eacute; La Nouormandie.<br>
<br>
Il avalit un tas d'ieau d'm&eacute; en route et s&eacute; bliessit s&eacute;thieusement sus des rotchi&egrave;rs qu'&eacute;taient just&eacute;ment souos l'ieau, ayant la chance d'arriver &agrave; la c&ocirc;te. G'l&eacute; et failli par aver p&egrave;rdu tant d'sang, avec l'ieau qu'il avait aval&eacute; et la manni&eacute;the qu'il avait 'te s&eacute;cou&eacute; par les grand's lou&ecirc;mes, il 'tait dans un triste &ecirc;tat.<br>
<br>
Les gens qui l'trouv&icirc;tent au bas d'l'ieau f&icirc;tent chein qu'i' pouvaient pour li, mais ch'tait en vain. S&eacute; trouvant si malade, il avouit qu'il avait tu&eacute; Doughton et Dansie, en priant au Bou&acirc;n Dgieu d&eacute; l'pardonner.<br>
<br>
I' v&ecirc;tchut trais jours et dans chu temps-l&agrave; i' racontit l'histouaithe d&eacute; la tchaise et tout qui s'tait p&acirc;ss&eacute;.<br>
<br>
<br>
<I>Racont&eacute;e par l&eacute; Sieur Philip Ahyi (Ahier) dans l'preunmi&eacute; neunm&eacute;tho d&eacute; &quot;Stories of Jersey Seas, of Jersey's Coasts and of Jersey Seamen&quot;, et traduite par Amelia Perchard, chutte histouaithe ich&icirc;n fut publi&eacute;e &agrave; Londres la preunmi&eacute; fais en mil ch&icirc;nq chent n&eacute;nante-ch&icirc;nq, duthant l&eacute; r&egrave;gne d&eacute; la Reine &Eacute;lizab&eacute; I, dans un p'tit livre qui fut acat&eacute; en mil neu chent trente-six, d'un Dg&egrave;rn&eacute;siais, par La Soci&eacute;t&eacute; J&egrave;rriaise. Les noms des hommes, Doughton et Dansie, f&ucirc;tent probabli&eacute;ment anglyicis&eacute;s d'm&ecirc;me quand l'histouaithe fut &eacute;crite.<br>
</I><br>
<I>Comment qu'eune histouaithe tellement extraordinnaithe se trouvit &agrave; Londres duthant l&eacute; r&egrave;gne de la preunmi&eacute;the &Eacute;lizab&eacute;? Nou peut rein qu'supposer qu'ou fut racont&eacute;e en J&egrave;rriais ou dans l'Fran&ccedil;ais fanmilyi, et qu&eacute; tchique Angliais qui d'meuthait en Nouormandie en ou&iuml;t p&acirc;ler et i' la racontit, sans doute en Angli&eacute;t&egrave;rre quand il y fut la pr&eacute;chaine fais.<br>
</I><br>



&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="espangnos.html">La L&eacute;gende des Navithes Espangnos</a><p>
<li><a href="sorel.html">La L&eacute;gende du Pits d'la Tchuette &agrave; Sorel</a><p>
<li><a href="brelade_legende.html">La l&eacute;gende d&eacute; l'&eacute;glyise d&eacute; St Br&eacute;lade</a><p>
<li><a href="cliochesme.html">La L&eacute;gende des Clioches d'&Eacute;glyises en M&eacute;</a><p>
<li><a href="hougbie.html">La L&eacute;gende de la Hougue Bie</a><p>
<li><a href="tchian_bouolay.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>
<li><a href="nierjva.html">La l&eacute;gende du ni&egrave;r ch&eacute;va</a><p>
<li><a href="niercheva.html">L&eacute; Ni&egrave;r Ch&eacute;va d&eacute; St Ouen</a><p>
<li><a href="mittes2.html">La Fontaine es Mittes</a><p>
<li><a href="fossealecrivain.html">L'histouaithe d&eacute; La F&ocirc;sse a L'&Ecirc;crivain</a><p>
<li><a href="creux_fantomes.html">Les Creux Fant&ocirc;mes</a><p>
<li><A HREF="tombelaines.html">L&eacute; Cri des Tomb'laines</A><P>
<li><a href="rocqueber.html">Rocque B&egrave;r</a><p>


<li><a href="vielle_tchaise.html">La Vielle Tchaise</a><p>
<li><a href="meubvoc.html">Les meubl'yes en J&egrave;rriais</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/tchaiseenor.html by HTTrack Website Copier/3.x [XR&CO'2014], Tue, 15 Jul 2025 13:52:54 GMT -->
</HTML>
