<HTML>
<HEAD>
<TITLE>Contentement p&acirc;sse richesse</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Contentement p&acirc;sse richesse</h2></font></center><p>

<i><font size="-1">Le M&eacute;nage &egrave;s Feuvres<br/>
St Ou&euml;n<br/>
L&eacute; 4 d&eacute; septembre 1976<br/></font></i>
<br/>
 Moussieu l'R&eacute;dacteu,<br/>
 <br/>
Y'a trais choses tchi dominnent les nouvelles dans la g&acirc;zette ches jours, les gr&egrave;ves par les s&#375;ndicats des travailleurs, l&eacute; manqu&eacute; dg'ieau et la grande s'cr&egrave;che. Tout est boulev&egrave;rs&eacute;. Et ch'n'est pon seulement en J&egrave;rri. L'ordre, la tranchilit&eacute; et l'resp&eacute; pour la louai et la r'ligion n'sont pus. Ch'est &agrave; peine si les grosses t&ecirc;tes des gouv&egrave;rn&eacute;ments pi&ecirc;ssent emp&ecirc;chi les n&acirc;tions d&eacute; s'mett' en dg&egrave;rre, et pourtant les deux dreines grand' dg&egrave;rres 'taient supposes d'apporter f&icirc;n &agrave; l'id&eacute;e d&eacute; s'entre qu&eacute;tilyi pour r&ecirc;soudre les disputes entre les n&acirc;tions. L'organis&acirc;tion appel&eacute;e Les N&acirc;tions Unies fut &ecirc;tablyie pour les r&ecirc;soudre par la distchussion pa&icirc;sibl'ye l&eacute; tou d'la tabl'ye et aboli la dg&egrave;rre. Mais tch'est tch'i's'arrive? Les nouvelles p&eacute;tites n&acirc;tions, ayant eune vouaix &ecirc;gale &egrave;s grandes, mett' des b&acirc;tons dans les reues et votent contre ieux ouaithe tch'il' aient fait d'lus mus pour les mett' sus pid et maint'n&icirc;n lus &icirc;nd&eacute;pendances. Dans l'entr&eacute;temps les dg&egrave;rres continnnuent ich&icirc;n et l&agrave;, et L's &Ecirc;tats-Unis d'Am&eacute;thique continnuent &agrave; payi pus qu' lus ch&acirc;re des frais d'entr&eacute;tchein d'l'organis&acirc;tion en esp&eacute;thance qu'ou s'en va, &agrave; la f&icirc;n du compte, contribuer &agrave; l'&ecirc;tablyissement d'la paix dans l'monde.<br/>
 <br/>
 La plyie patha&icirc;t aver pus d'peine &agrave; v'n&icirc;n en J&egrave;rri qu'les touristes. Il en a pourtant tch&eacute;e en quantit&eacute; en Angli&eacute;t&egrave;rre, mais ou n'a pon voulu v'n&icirc;n jusqu'ich&icirc;n. J'esp&eacute;the qu&eacute; les gens s'en vont ob&eacute;i l's autorit&eacute;s et couoyer l'&ucirc;sage dg'ieau tch'est si n&eacute;cessaithe pour l&eacute; maintchein d'l'homme et du bestchias. Nou vait acouo les m&ecirc;mes s&icirc;ngnes d&eacute; plyie qu'nou viyait l's aut ann&eacute;es, et nou peut dithe Ch'est s&icirc;ngne d&eacute; plyie! ou L'temps est sus la plyie! mais la plyie r'fuse d'ob&eacute;i les s&icirc;ngnes!<br/>
 <br/>
 J'ai ou&iuml; p&acirc;ler d'La Grand' S'cr&egrave;che avau l's ann&eacute;es mais ch'tait eune s'cr&egrave;che du temps tchi s'est p&acirc;ss&eacute; quandi qu&eacute; j'tais en Am&eacute;thique. Y'en a-t-i' ieune tch'a duth&eacute; aussi longtemps comme chette-ch&icirc;n? Un vi&egrave;r diton nouos dit qu' &agrave; plyie et douleur y'a un t&egrave;rme, mais il est grand temps tch'i' ait un t&egrave;rme &agrave; la s'cr&egrave;che &eacute;tout. Quant &agrave; m&eacute; j&eacute; n'peux pon m'pliandre, car j'ai d'l'ieau dans l'pits. Mais j'sis &agrave; couoyer l'ieau autant qu' possibl'ye quand-m&egrave;me. Des ma&icirc;sons dans l'va&icirc;sinn&eacute; vi&eacute;des d&eacute;pis longtemps et &agrave; ch't heu en train d'&egrave;rpath&acirc;tion, et aut' b&acirc;tisses am&eacute;nagis pour otchup&acirc;tion &eacute;thont p't-&ecirc;t lus ieaux d'la m&egrave;me source comme la cheinne tchi fournit l'pits. En tout cas j'esp&eacute;the tchi y'en a assez pour tous, car ch'est eune c'modit&eacute; n&eacute;cessaithe.<br/>
 <br/>
 En p&acirc;lant d'c'modit&eacute;s vouos r'souv'nous du temps tch'i' fallait aller d&eacute;hors dans touos temps pour qu'si l'ieau au pits ou &agrave; la pompe? Et fallait s'soumettre &agrave; l'&icirc;njuthe du temps et aller d&eacute;hors pour aut' chose &eacute;tout! &Agrave; ch't heu ch'est eune grand' c'modit&eacute; d'aver l'ieau en d'dans d'la ma&icirc;son. D&eacute; nouos jours nou-s-a toutes ses c'modit&eacute;s, et ieune par-dessus!<br/>
 <br/>
 Quand j'tais mousse &egrave;s Landes &agrave; <a href="st_ouen.html">St. Ou&euml;n</a>, les gens s'griyaient sans aver fort d&eacute; sou dans lus pouchettes. V'la tchi n'veurt pon dithe quand-m&egrave;me, qu&eacute; nou n'ouiyait pon tchiquefais tchitch'un dithe: Nou s'graiethait bein tout d'm&egrave;me atout acouo deux s'trais sou d'pus! Mais en g&eacute;n&eacute;ral i' patha&icirc;ssaient contents d'lus sorts, et ayant eune parfaite conna&icirc;ssance d&eacute; la valeu des sou i' les la&icirc;ssaient aller liain en couoyant sus tout.<br/>
 <br/>
 &Agrave; ch't heu? Ch'est les sou tchi dominnent tout. Nou soulait dithe qu&eacute; le dollar 'tait l'Bouan Dgieu d's Am&eacute;thitchains, mais i' n'sont pus touos seurs d&eacute; lus sorte. Et i' faut r'conna&icirc;tre tch'il ont tr&eacute;jous 'te g&eacute;n&eacute;theux et pr&ecirc;ts &agrave; a&icirc;dgi &agrave; toutes les n&acirc;tions et v'n&icirc;n au s'cours des peupl'yes afflyigis par av&acirc;ries d'toutes sortes.<br/>
 <br/>
 Mais ich&icirc;n, et en Angli&eacute;t&egrave;rre, &agrave; la pliaiche d'a&icirc;dgi &agrave; garder la vie d'touos les jours en allant et d'suffithe &egrave;s b&eacute;soins du conm&egrave;rce et du publyi, les s&#375;ndicats des travailleurs lus mett' en gr&egrave;ve souos des babou&icirc;ns d'pr&eacute;textes. Tchiquefais, ch'est la gr&egrave;ve caus&eacute;e par du brit entre deux d'ieux entouorre tchique dispute tchi n'a rein &agrave; faithe auve la maison d'conm&egrave;rce tch'est lus g&acirc;ngne-pain. Et pourtchi? Qu&acirc;si tr&eacute;jous pus d'sou! Eh bein comme il ont l'pouv&eacute; d'arr&ecirc;ter tout l'conm&egrave;rce, il en g&acirc;ngnent. L&eacute; r&ecirc;sultat est l'hauchissement du cou&ocirc;tement d'la vie  et v'la tchi lus donnent eune aut' estchuse pour s&eacute; r'mett en gr&egrave;ve pour y suffithe. Dans l'entr&eacute;temps ch'est l'publyi tchi souffre d&eacute; tout chu chathivathi- l&agrave;. Et comme nouos l'dit l'vi&egrave;r diton Les sou sont ronds pour rou&ocirc;ler  happe-les tchi peut!<br/>
 <br/>
 I' faut quand-m&egrave;me dithe tch'i' y'en a d'aut qu&eacute; les s&#375;ndicats tchi n'pensent qu'&agrave; faithe des sou. Nou-s-acate tchiquefais un objet ou eune l&eacute;dgeunme dans eune boutique &agrave; un c&egrave;rtain prix et deux pas pus liain nou vait la m&egrave;me chose &agrave; la ma&icirc;ntchi du prix qu'nou-s-en a payi en l'acatant.<br/>

<br/>
 Quant &agrave; m&eacute;, j'&egrave;rgrette l&eacute; vi&egrave;r temps quand les gens n'avaient pon fort d&eacute; sou dans lus pouchettes mais tchi lus comportaient comme i' faut et tch'i' n'oubliyaient pon qu'l'Bouan Dgieu compte nouos r'vaie tous tchique jour!<br/>
<br/>

<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain_strike.html">Ma&icirc;t'e Cli&eacute;ment d'Caen &eacute;tait &agrave; s'r&ecirc;joui l'aut'e jour que la &quot;strike&quot; &eacute;tait finie</a><p>
<li><a href="gdfplyie.html">D'la plyie av&egrave;rse</a><p>
<li><a href="gdfieau1951.html">Les d'vis du Bouan'homme George</a><p>
<li><a href="pmmouoillituthe.html">D'la mouoillituthe au Portinf&eacute;</a><p>

<li><a href="assembliee/reservoir.html">Au nouvieau r&ecirc;servoir</a><p>
<li><a href="gdfieau.html"> L'Ieau du Ciel</a><p>
<li><a href="pmwater.html">Water is short at Portinfer</a><p>
<li><a href="gdfmultiplication.html">La multiplic&acirc;tion!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

