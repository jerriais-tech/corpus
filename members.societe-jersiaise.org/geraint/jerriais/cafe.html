<HTML>
<HEAD>
<TITLE>Latt&eacute; ou b'lett&eacute;?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Latt&eacute; ou b'lett&eacute;?</h2></font></center><p><br>

Les caf&eacute;s populaithes d'achteu n'sont dg&eacute;the les m&ecirc;mes qu'les cheins d'aut'fais. En Ville, tout coumme dans des villes l&eacute; trav&egrave;rs d'l'&Ucirc;rope et d'l'Am&eacute;thique nou peut c'mander des &#147;latt&eacute;s&#148; et des d&ecirc;caff&eacute;&iuml;nn&eacute;s, des doubl'yes-d&ecirc;caff&eacute;&iuml;nn&eacute;s, des capuch&icirc;ns, d's espressos et toute eune caf'tchi&eacute;thie d'aut's manni&eacute;thes d&eacute; graie chutte caude bouaisson-l&agrave;.<br>
<br>
Nou-s'a l'chouaix d'caud lait ou d'fraid lait, mais ch'est l'lait ca&ucirc;ff&eacute; &agrave; la vapeur, fou&ocirc;t&eacute; et &ecirc;tcheunmeux, tchi donne au latt&eacute; san caract&eacute;the.<br>
<br>
Mais l&eacute; latt&eacute; n'est pon nomm&eacute; ainch&icirc;n pa'ce qu&eacute; ch'est latt&eacute; et fou&ocirc;t&eacute;. Nan, ch'est en tchi l'mot Italien <I>latte</I>, tout coumme not' lait, veint du Lat&icirc;n, et l&eacute; <I>caff&egrave; latte</I> d's Italiens a 't&eacute; export&eacute; et raccourchi pouor d&eacute;v'n&icirc;n tout s&icirc;mpli&eacute;ment un latt&eacute; &#150; et n'en v'l&agrave;-t-i' un plia&icirc;si laiteux!<br>
<br>
Il en est d'm&ecirc;me quand nou prend au d&ecirc;jeuner en France eune boll&eacute;e d'caf&eacute; au lait pouor y tremper eune beurr&eacute;e ou un cra&icirc;ssant. <br>
<br>
L&eacute; caff&eacute;&iuml;ne, ch'est un chimique tchi r&ecirc;vil'ye les cheins tchi sont accli&acirc;ss&eacute;s, tchi ravigote les cheins tchi ha&ucirc;tent et tch'a&icirc;gue &egrave;s &ecirc;tudgiants d'vilyi &agrave; &ecirc;crithe lus rapports jusqu'&egrave;s p'tits crapauds.<br>
<br>
Mais av'-ous gou&ocirc;t&eacute; chu caf&eacute; Vietnamien tch'a 't&eacute; aval&eacute; par des b'lettes? Nou-fait, bouonnes gens, ch'n'est pon un Pa&icirc;sson d'Avri, ch'est la puthe, plieinne et entchi&eacute;the v&eacute;thit&eacute; qu&eacute; j'vos raconte. Ch'est en tchi dans chu pays-l&agrave;, nou donne &agrave; mangi &egrave;s b'lettes des grainelles d&eacute; caf&eacute;. Ches grainelles en p&acirc;ssant l'trav&egrave;rs du corps d'ches annimaux-l&agrave; y sont ligi&eacute;thement bliatchies. Quand les grainelles r'appatha&icirc;ssent &agrave; l'aut' but d'la b'lette, i' sont ram&acirc;ss&eacute;es et moulues. Nou dit qu&eacute; chenna donne au caf&eacute; un go&ucirc;t bein sp&eacute;cial, et v'l&agrave; qu&eacute; j'n'en doute dg&eacute;the, valet!<br>
<br>
Assa, bouonnes gens, en b'vant vot' modgie d'caf&eacute; &#150; qu&eacute; ch'est latt&eacute;e ou b'lett&eacute;e &#150; s&eacute;yiz douochettement r&ecirc;vilyis.<br>
<br>
<i><a href="jerpoem.html">Geraint Jennings</a><br>
</I><br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="cafe2.html">L&eacute; Caf&eacute;</a><p>
<li><a href="cooper.html">Cooper</a><p>
<li><A HREF="benest1913.html">Geo. Benest</A><p>
<li><A HREF="benest3.html">Geo. Benest</A><p>
<li><a href="thee.html">Coumme tchi faithe l&eacute; th&eacute;e</a><p>
<li><a href="teasoir.html">Tea Soir&eacute;e</a><p>
<li> <a href="teaparty.html">Un nice petit Tea Party</a><p>
<li><a href="thee2.html">Le Pot &agrave; Th&eacute;e</a><p>


<li><a href="caudecafe.html">Caude coumme du caf&eacute;</a><p>
<li><a href="pouffrecafe.html">Pouffre coumme du caf&eacute;</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
