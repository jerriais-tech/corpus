<HTML>
<HEAD>
<TITLE>La Bouonne Nouvelle s'lon Jean, chapitre 3</TITLE>
<META  name="keywords" content="JÃ¨rriais, bible, evangile, gospel, language, langue">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Bouonne Nouvelle s'lon Jean, chapitre 3</h2><P></font></center>
<P>&nbsp;</P>

<center><font color="#215e21"><h3>V&egrave;rsets i-xxi</h3></font></center><p>

<P>Y'avait un houmme des ph&acirc;risiens, un gouv&egrave;rneux des Juis, tchi avait nom Nicod&egrave;me.</P>
<P>I' v&icirc;nt siez J&eacute;s&ucirc; duthant la niet et li dit: Rabb&icirc;n, j'savons qu'tu'es un ma&icirc;t' v'nu d&eacute; Dgieu, pa'ce qu&eacute; p&egrave;rsonne n'peut faithe ches mithacl'yes qu'tu fais si Dgieu n'est pon auve li.</P>
<P>J&eacute;s&ucirc; li r&ecirc;ponnit: V&eacute;the, v&eacute;the, j't&eacute; l'dis, si un houmme n'est pon n&eacute; acouo eune fais, i' n'peut pon vaie l'rouoyaume d&eacute; Dgieu.</P>
<P>Nicod&egrave;me li dit: Comment qu'ch'est qu'un houmme peut r'&ecirc;t' n&eacute; quand il est vyi? Peut-i' rentrer dans la bielle d'sa m&eacute;the et r'&ecirc;t' n&eacute;?</P>
<P>J&eacute;s&ucirc; r&ecirc;ponnit: V&eacute;the, v&eacute;the, j't&eacute; l'dis, si un houmme n'est pon n&eacute; dg'ieau et d'esprit, i' n'peut pon entrer dans l'rouoyaume d&eacute; Dgieu.</P>
<P>Chein tchi est n&eacute; d'la chai est d'la chai, et chein tchi est n&eacute; d'l'esprit est d'l'esprit.</P>
<P>N'sais pon &ecirc;tonn&eacute; quand j't&eacute; l'dis: i' faut &ecirc;t' n&eacute; acouo eune fais.</P>
<P>L'esprit souffl'ye o&ugrave;'est qu'i' veurt. J'ou&iuml;yons sa vouaix, sans saver d'o&ugrave;'est qu'i' veint ni o&ugrave;'est qu'i' va. Ch'est l'm&ecirc;me auve ch&acirc;que houmme tchi est n&eacute; d'l'esprit.</P>
<P>Nicod&egrave;me li dit: Comment qu'ch'est qu'chenna est possibl'ye?</P>
<P>J&eacute;s&ucirc; li r&ecirc;ponnit: Tu'es un ma&icirc;t' d'Isra&euml;l, et tu n'sais pon ches choses-ch&icirc;n?</P>
<P>V&eacute;the, v&eacute;the, j't&eacute; l'dis, j'p&acirc;lons d'chein qu&eacute; j'savons, et j'&egrave;rp&eacute;tons chein qu'j'avons veu, et ous n'acceptez pon chein qu&eacute; j'avons dit.</P>
<P>S'ous n'criyiz pon quand j'vos ai p&acirc;l&eacute; des v&eacute;thit&eacute;s d'la t&egrave;rre, comment qu'ch'est qu'ous craithez quand j'vos p&acirc;l'lai des v&eacute;thit&eacute;s du ciel?</P>
<P>P&egrave;rsonne n'est mont&eacute; dans l'ciel, sauf l&eacute; chien tchi est d'scendu du ciel, ch'est &agrave; dithe l&eacute; Fis d'l'houmme tchi est dans l'ciel.</P>
<P>Et coumme Mo&iuml;se &ecirc;l'vit la tchilieuvre dans l&eacute; d's&egrave;rt, i' faut qu'l&eacute; Fis d'l'houmme sait &ecirc;l'v&eacute;</P>
<P>&agrave; seule f&icirc;n qu'autchun tchi crait en li n'p&eacute;thisse pon, mais qu'il ait la vie &ecirc;t&egrave;rnelle.</P>
Car Dgieu aimait tant l'monde qu'i' donnit san seul Fis, &agrave; seule f&icirc;n qu'touos les cheins tchi craient en li n'p&eacute;thissent pon, mais qu'il aient la vie &ecirc;t&egrave;rnelle.<p>
<P>Dgieu, en &ecirc;ffet, n'a pon env'y&eacute; san Fis dans l'monde &agrave; seule f&icirc;n qu'i' condamne l&eacute; monde mais &agrave; seule f&icirc;n qu'l&eacute; monde sait sauv&eacute; par li.</P>
<P>L&eacute; chein tchi crait en li n'est pon condamn&eacute;; mais l&eacute; chein tchi n'crait pon est d&ecirc;j&agrave; condamn&eacute;, pa'ce qu'i' n'a pon creu au nom du seul Fis d&eacute; Dgieu.</P>
<P>Et chutte condamn&acirc;tion ch'est qu' la leunmi&eacute;the arrivit dans l'monde mais l's hoummes ont pr&eacute;f&eacute;th&eacute; les t'n&egrave;bres &agrave; la leunmi&eacute;the, pa'ce qu'il' ont fait chein tchi est mauvais.</P>
<P>Pa'ce qu'autchun tchi fait chein tchi est mauvais hait la leunmi&eacute;the, et n'veint pon &agrave; la leunmi&eacute;the d'peux qu'ses oeuvres saient d&ecirc;couv&egrave;rtes;</P>
<P>mais l'chein tchi trav&acirc;le s'lon la v&eacute;thit&eacute; veint &agrave; la leunmi&eacute;the &agrave; seule f&icirc;n qu'ses oeuvres saient mouontr&eacute;es, pa'ce qu'i' sont faites en Dgieu.</P>
&nbsp;<p>


<center><font color="#215e21"><h3>L'&Ecirc;vangile s'lon Jean</h3>
chapitre 3, v&egrave;rsets 16-17</font></center><p>

Dgieu aimait san monde tant qu'i' donnit san Fis eunique &agrave; f&icirc;n qu&eacute; tous tchi craient en li n'meuthent pas mais jouissent d'la vie &ecirc;t&egrave;rnelle. Car Dgieu n'envyit pas san Fis dans l'monde pour &ecirc;t'e san Juge, mais pour &ecirc;t'e san Sauveur.<br>
<br>
&nbsp;<p>

<center><font color="#215e21"><h3>V&egrave;rsets 3-19</h3></font></center>


J&eacute;s&ucirc; l&icirc; r&ecirc;ponnit, &quot;V&eacute;the, j't&eacute; l'dis: n'y'a fis d'&acirc;me tchi v&egrave;rra l'Rouoyaume du Bou&ocirc;n Dgieu s'i' n'r'est pon n&eacute; d&egrave;rch&eacute;.&quot;<p>

&quot;Coumme tchi qu'nou peut r'&ecirc;t' n&eacute; quand nou-s'est d&ecirc;j&agrave; vyihoumme?&quot; qu&eacute; Nicod&egrave;me d&eacute;mandit. &quot;Ch'est en tchi nou n'peut pon s'&egrave;rs&icirc;lyi dans la bielle &agrave; sa m&eacute;the pouor r'&ecirc;t' n&eacute; d&egrave;rch&eacute;!&quot;<p>

J&eacute;s&ucirc; r&ecirc;ponnit, &quot;V&eacute;the, j't&eacute; l'dis: n'y'a fis d'&acirc;me tchi peut entrer dans l'Rouoyaume du Bou&ocirc;n Dgieu s'i' n'est pon n&eacute; d&eacute; l'ieau et du so&ucirc;ffl'ye. Chein tch'est n&eacute; d'la chai est d'la chai, mais chein tch'est n&eacute; du so&ucirc;ffl'ye est du so&ucirc;ffl'ye. N&eacute; sai pon ravi tout coumme quand j't&eacute; dis qu'ous avez &agrave; r'&ecirc;t' n&eacute; d&egrave;rch&eacute;. L&eacute; so&ucirc;ffl'ye vente iou qu'i' veurt; nou-s'en ouait la so&ucirc;ffli&eacute;thie, mais sans saver d&eacute; iou qu'i' veint ni par iou qu'i' va. Ch'est d'm&ecirc;me auve ch&acirc;tchun tch'est n&eacute; du so&ucirc;ffl'ye.&quot;<p>

Nicod&egrave;me l&icirc; dit, &quot;Coumme tchi qu&eacute; chenna s'sa, di-m&eacute;?&quot;<p>

&quot;Viyant qu'tu'es un ma&icirc;t' d'Isra&euml;l,&quot; qu&eacute; J&eacute;s&ucirc; s'fit, &quot;nou-s'&eacute;thait creu qu'tu comprendrais ches choses-ch&icirc;n! V&eacute;the, j't&eacute; l'dis: j'vos p&acirc;lons d&eacute; chein qu&eacute; j'savons et d'chein qu'j'avons veu, mais ou n'vos avisez pon d'nous. Quand j'vos avais p&acirc;l&eacute; entouor chein tch'est d'la t&egrave;rre, ou n'vos avis&icirc;tes pon d'm&eacute;; coumme tchi don qu'ou craithez quand j'p&acirc;l'lai entouor chein tch'est du ciel? Fis d'&acirc;me n'a janmais amont&eacute; au ciel except&eacute; l'chein tch'a d'val&eacute; du ciel - l'Fis d'l'Houmme tch'est du ciel. Mais d&eacute; m&ecirc;me qu&eacute; coumme Mo&iuml;se jutchit la tchilieuvre sus un pitchet dans l&eacute; d's&egrave;rt, l'Fis d'l'Houmme est pouor &ecirc;t' sou&ocirc;l'v&eacute; &eacute;tout, &agrave; seule f&icirc;n qu'touos les chiens tchi craient en li n'meuthent janmais, mais qu'il' aient la vie &ecirc;t&egrave;rnelle. Ch'est en tchi l'Bou&ocirc;n Dgieu aimait tant l'monde qu'il a bailli san seul fis &agrave; seule f&icirc;n qu'autchun tchi s'fyie &agrave; li n&eacute; sait janmais p&egrave;rdu, mais qu'i' vive &agrave; tout janmais. L&eacute; Bou&ocirc;n Dgieu n'a n&eacute;ment envy&eacute; san Fis au monde pouor l'jugi, mais pus &agrave; co pouor l'sa&ucirc;ver. Autcheune p&egrave;rsonne tchi crait en li n'est pon condamn&eacute;, mais autcheune p&egrave;rsonne tchy n'y crait pon est d&ecirc;j&agrave; condamn&eacute; par cause qu'ou n'a pon creu en l'nom du seul Fis du Bou&ocirc;n Dgieu. Et nou-s'est jugi pouor chennech&icirc;n: la leunmi&eacute;the est v'nue au monde, mais l'monde aim'thaient mus vivre dans la ni&egrave;rche qu&eacute; d'aver lus p&eacute;ch&eacute;s &ecirc;cliaithis par la leunmi&eacute;the.&quot;<p>

&nbsp;<p>
<center><font color="#215e21"><h3>V&egrave;rsets 22-36</h3></font></center>
Aupr&egrave;s chenna, J&eacute;s&ucirc; et ses approtis v&icirc;ndrent dans la contr&eacute;e d'Jud&eacute;e o&ugrave;'est qu'i' restit eune bord&eacute;e acant&eacute; ieux, et baillit la lav'thie &egrave;s gens. Assa, Jean 'tait &agrave; bailli la lav'thie &eacute;tout &egrave;s gens &agrave; Aenon tch'est du bord d'Salim, par cause qu'i' y'avait un tas dg'ieau l&agrave; et des gens v'naient r'ch&eacute;ver la lav'thie (ch'est en tchi tout chennech&icirc;n, ch'tait d'vant qu'Jean f&ucirc;sse blioutchi).<p>

V'l&agrave; tch'y'eut du h&egrave;rtch&icirc;n entre des approtis &agrave; Jean et un Juis entouor la c&eacute;r&eacute;monnie d'la lav'thie. I' v&icirc;ndrent &agrave; Jean et l&icirc; dit, &quot;Ma&icirc;t', l'houmme tchi 'tait acant&eacute; t&eacute; &agrave; l'aut' bord du Jourdain, l&eacute; chein entouor tchi qu'tu nos pr&ecirc;chis, ch't&icirc;-l&agrave; est achteu &agrave; bailli la lav'thie, et tout l'monde lus afflioquent &agrave; li!&quot;<p>

Jean r&ecirc;ponnit coumme chennech&icirc;n: &quot;Fis d'&acirc;me n'&egrave;rchait rein, si ch'n'est pon bailli du ciel. Ou savez bein, vous, qu'j'avais dit, 'M&eacute;, j&eacute; n'sis pon l'Onguenn&eacute;.' J'avais explyitchi qu&eacute; j'ai 't&eacute; envy&eacute; l'avant &agrave; l'Onguenn&eacute;. Ch'est l'br&ucirc;man tch'a la bru, tout coumme l'anm&icirc;n au br&ucirc;man a sa pliaiche au ras d'li et est &agrave; l'&ecirc;couter, et en est bein r&ecirc;joui en ou&iuml;yant la vouaix du br&ucirc;man; et ma jouaie est d'm&ecirc;me et j'dis qu&eacute; j'sis tout &agrave; fait r&ecirc;joui. Il est pouor cra&icirc;tre  quandi qu&eacute; j'sis &agrave; d&ecirc;cra&icirc;tre. L&eacute; chein tchi veint du ciel est pus haut qu'tout; l&eacute; chein tchi veint d'la t&egrave;rre est d'la t&egrave;rre, et p&acirc;le entouor chein tch'est d'la t&egrave;rre. L&eacute; chein tchi veint d'&agrave; haut &agrave; l'au-d'ssus sus tout. Il a pr&ecirc;chi entouor chein qu'il a veu et chein qu'il a ou&iuml;, mais fis d'&acirc;me n&eacute; crait chein qu'il a dit. L&eacute; chein tch'y crait, ditha bein qu'l&eacute; Bou&ocirc;n Dgieu est la v&eacute;thit&eacute;. Ch'est en tchi l'chein qu'l&eacute; Bou&ocirc;n Dgieu a envy&eacute; dit les patholes du Bou&ocirc;n Dgieu, et pouor l'So&ucirc;ffl'ye qu'l&eacute; Bou&ocirc;n Dgieu l&icirc; b&acirc;le, i' n'est janmais &ecirc;toup&eacute;. L&eacute; P&eacute;the aime l&eacute; Fis et a m&icirc;ns toutes choses entr&eacute; ses mains. L&eacute; chein tch'a fouai en l'Fis a la vie &ecirc;t&egrave;rnelle; mais l'chein tchi n'a pon d'fouai en l'Fis n'v&egrave;rra pon la vie; viy'-ous, l'Bou&ocirc;n Dgieu a eune hyie contre li.&quot;<p>

<p>&nbsp;</p>
<FONT SIZE=2>
<i>Viyiz &eacute;tout:</i><p>
<ul>

<li><a href="biblye.html">La Bibl'ye</a><p>
<li><a href="jean1_biblye.html">La Bouonne Nouvelle s'lon Jean: 1</a><p>
<li><a href="jeani.html">La Pathole 'tait au c'menchement</a><p>
<li><a href="jeanib.html">La Pathole 'tait au c'menchement</a><p>
<li> <a href="jeanic.html">La Pathole 'tait au c'menchement</a><p>
<li> <a href="jeanid.html">La Pathole 'tait au c'menchement</a><p>
<li><a href="jeanii.html">La Bouonne Nouvelle s'lon Jean, Chapitre 2</a><p>

<li><a href="jeaniv.html">La Bouonne Nouvelle s'lon Jean: chapitre 4</a><p>
<li><a href="jeanv.html">La Bouonne Nouvelle s'lon Jean, Chapitre 5</a><p>
<li> <a href="jeanviii31.html">La Bouonne Nouvelle s'lon Jean, Chapitre 8</a><p>
<li><a href="jean9_biblye.html">La Bouonne Nouvelle s'lon Jean, Chapitre 9</a><p>
<li><a href="jeanx.html">La Bouonne Nouvelle s'lon Jean, Chapitre 10</a><p>
<li><a href="jean11.html">La Bouonne Nouvelle s'lon Jean, Chapitre 11</a><p>
<li><a href="jeanxi.html">L'Evangile d&eacute; Saint Jean, Chapitre 11, v&egrave;rsets 17-37</a><p>
<li><a href="jean11b.html">La Bouonne Nouvelle s'lon Jean, Chapitre 11, v&egrave;rsets 45-53</a><p>
<li><a href="jean12a.html">La Bouonne Nouvelle s'lon Jean, Chapitre 12</a><p>
<li><a href="jeanxiii.html">La Bouonne Nouvelle s'lon Jean, Chapitre 13</a><p>
<li><a href="jeanxivb.html">Jean: 14, v&egrave;rsets i-xiv</a><p>
<li><a href="jeanxiva.html">L'&Ecirc;vangile s'lon St. Jean, chapitre quatorze, v&egrave;rsets iun &agrave; six et v&egrave;rset v&icirc;ngt-sept</a><p>
<li><a href="jeanxiv.html">L'&Ecirc;vangile s'lon Saint Jean - chapitre 14, v&egrave;rsets viii &agrave; xxxi</a><p>
<li><a href="jeanxv.html">L'&Ecirc;vangile s'lon St. Jean, chapitre tch&icirc;nze, v&egrave;rsets iun &agrave; huit</a><p>
<li><a href="jeanxva.html">La Bouonne Nouvelle s'lon Jean, chapitre 15, v&egrave;rsets 9-17</a><p>
<li><a href="jeanxvb.html">La Bouonne Nouvelle s'lon Jean: 15, v&egrave;rsets 18-27</a><p>
<li><a href="jean18_biblye.html">La Bouonne Nouvelle s'lon Jean: 18</a><p>
<li><a href="jeanxviiia.html">Jean: 18, v&egrave;rsets i-xi</a><p>
<li><a href="jeanxviiib.html">Jean: 18, v&egrave;rsets xxxiii-xxxviii</a><p>
<li><a href="jeanxix.html">Jean: 19</a><p>

<li><a href="jeanxx.html">La Bouonne Nouvelle s'lon Jean: chapitre 20</a><p>
<li><a href="jeanxxi.html">La Bouonne Nouvelle s'lon Jean, chapitre 21</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
