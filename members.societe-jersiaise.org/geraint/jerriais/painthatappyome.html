<HTML>
<HEAD>
<TITLE>That 'appy 'ome</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>That 'appy 'ome</h2></font></center><p>

A bon d'gens f&ucirc;tent assez surprins d'vaie l'estat dans tchi que j'tais Samdi pass&eacute;, quand j'fut m'inform&eacute; du prix des p'tits animaux dans la F&eacute;the a B&ecirc;tes: man bras gauche pendu dans un mouochet d'coton, et du gris papi sus m'n'yi. Ch'n'est rin d'consequence! Seul'ment l'r&eacute;sulta d'eunne p'tite distchusion qu'j'e&ucirc;mes ensembye, Laiz&eacute; et m&eacute;, l'aut' s&eacute;. Ou disait, v&eacute;the! m&eacute; j'disais nouff&eacute;t! Ou souot'nait que ch'tait d&egrave;me! j'pretendais l'contraithe! ou disait, jommais d'la vie! <br/>
<br/>
Et ch'est pour cheunna qu'j'ai l'yi couert de pouothet saupoudr&eacute; d'camphre.<br/>
<br/>
Ch'est raport a Lonore que y'a yeu un p'tit mio d'mal-entente dans l'menage des Pain - un menage si uni d'habitude: un menage qui soulait &egrave;tre cit&eacute; en exemplye a tout l'v&eacute;sin&eacute; dans l'temps que j'tais forgeux (Laiz&eacute; n'aime pon se r'souv'n&eacute; que j'fumes forgeurs: quand nou s'adounne a p&acirc;l&eacute; du temps pass&eacute;, ou pref&eacute;the dithe que j'soula&icirc;mes etre 'ironmonger' au Huth&eacute;) a la campanne et S&eacute;questre d'la Chapelle aupr&egrave;s d'siez nous.<br/>
<br/>
Mais au mains n'allez pas cr&eacute;the que j'soummes tr&eacute;jous a av&eacute; des &quot;fall out&quot; coumme le sien d'l'aut' s&eacute;. Pour d&eacute; m&eacute;, j'sis quazi trejous doux coum un agn&eacute; qui suppe d'la creme suchr&eacute;e dans eunne tasse en porcelaine sus un couossin de v'lous. Seul'ment! Y'a des fais qu'nou n'peut sinon faithe tchiq' r'merques.<br/>
<br/>
Et ch'est tant tchi j'ai l'y couert de pouoth&eacute;t saupoudr&eacute; d'camphre.<br/>
<br/>
Ch'est raport a not' fille, coumme j'vos ai dit, que j'sis coumme tchi dithait en margalo.<br/>
<br/>
Faut vos dithe qui s'en va y'av&eacute; un Bazaar ch't'hiv&eacute; pour eunne bonne oeuvre tchiq'bord. Coumme nou d'vait s'y attendre, Laiz&eacute; en est, et coumme toutes les methes qu'ont eunne fille a mathi&eacute;, la sienne en est &eacute;tou. Laiz&eacute; pass&eacute; toutes ses s&eacute;th&eacute;es, ch&egrave;s drin, a faithe des djodrins et a couotre d'la dentelle sus tchiq'chose que nou muche si tchiq'un entre, et Lonore p&acirc;le tout l'temps d'eunne competition pour tchi qu'oul a mins san nom bas. All right! jusque la. J'n'objecte pas &egrave;s Bazaars pour les femmes! V'la tchi les tient otchup&eacute;s et l's'emp&egrave;chent de pens&eacute; a ma. Mais tout d'm&egrave;me; si vos arrivait ch'qui s'passi siez nous, l'aut' s&eacute;, j'pense qu'ou f'thaites ch'qu&eacute; j'fit: ou vos marrithaites &eacute;tou.<br/>
<br/>
L'aut' s&eacute;, don, quand j'ramonti a haut apr&egrave;s av&eacute; pass&eacute; la seth&eacute;e a aidji au Bos a desm&eacute;l&eacute; les sous francais (achteu qu'nou lus fait grise mine) dans deus-tr&egrave;s cabots d'cappeurs qu'j'avaimes souos l'conteux - quand j'ramonti siez nous, j'disais, j'entends tout plien d'rithie, d'caq'tethie, et d'coups d'mart&eacute; dans la tchuizinne. Hello! man doux! qu&eacute; j'me fis: tchi djantre qu&eacute; y'a en allant? J'ouvre la porte! je r'garde! Tch&egrave;s qu&eacute; j'v&eacute;? Laiz&eacute; assise dans man fauteuil (l'sien stoff&eacute; d'crin - du crin qu'j'avais souv&eacute; tandi que j'forgais au Huth&eacute;) a faithe des djodrins sus des gambes en blianc coton, et Lonore et Samuel (Samuel d'la Chronique, qui prend pension avec nous et qui n'paie pon bin r&eacute;djullyi) d&eacute;but atouore de la tabye. Ou ne d'vin'naites jommais tch&egrave;s qu'ch&eacute;s pamph&eacute;ques la 'taient a faithe? Lonore avait mins sans nom bas, au Bazaar, pour ch'ys appelent eunne &quot;nail driving&quot; competition, et ils 'taient touos les deux a pratitchi sus la tabye de sap sus tchi j'mangeons nos r'pas! Sus la tabye y'avait yun d'mes chabots plien d'cliou Sam et Lonore avaient en main chatchun un mart&eacute;; et y'avait deja pus d'tr&eacute;s chents clious enfonc&eacute;s partout sus ma bouonne tabye de sap que ach'teu autant vaut dithe ruin&eacute;e!<br/>
<br/>
Du coup, j'ronblyi qu'j'avais un caractethe d'an&eacute;t: j'me marri tout rouoge! J'envyi un raide bouon coup d'pi dans l'fond des braies a Samuel, j'fliantchi eunne cliamuse par la fache a Lonore, et j'me mins a rouabli&eacute; Laiz&eacute; pour av&eacute; laissi ches aviers la g'dachi man meubye. Sam print sa pathe, en cliopinant, avaux les d'gr&egrave;s Lonore s'en fut plieuthant dithe ses pri&eacute;thes dans sa chambre - et j'continuimes la conversation, ma femme et m&eacute;.<br/>
<br/>
Et ch'est d'pis ch'la qu'jai l'yi couer de pouothet saupoudr&eacute; d'camphre.<br/>
<br/>
<i><a href="brambilo.html">Piteur Pain</a></i><br/>
<i>Morning News 4/10/1912</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="bezaar2.html">Le Grand B&eacute;zaar de Saint Ouen</a><p>
<li><a href="bezaar.html">Le Grand B&eacute;zaar</a><p>
<li><a href="bezaar3.html">Le Grand B&eacute;zaar</a><p>
<li><a href="bowling.html">Piteur at the Bowling Green</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

