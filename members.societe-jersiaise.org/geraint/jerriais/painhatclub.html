<HTML>

<!-- Mirrored from members.societe-jersiaise.org/geraint/jerriais/painhatclub.html by HTTrack Website Copier/3.x [XR&CO'2014], Tue, 15 Jul 2025 13:56:28 GMT -->
<HEAD>
<TITLE>The Ladies are now members of a Hat Club</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>The Ladies are now members of a Hat Club</h2></font></center><p>

Faut pas l'dithe a persounne, mais j'soummes d'un Clob, Lonore et m&eacute;. Un Clob a chapieaux. Nou paie un &egrave;stchu par mais, et nous a un neu chap&eacute; douze fais par an. Et d'tchi b&eacute; l'est a la derni&eacute; mode! Des plieumes de pan d'rest&eacute;, d'autruche, d'ouistiti, de linotte, de caouain, de canarien - des plieummes de toutes les couleurs et de toutes les faichons. Et du riban! En sou&eacute;e, en satin, en v'lous, en large, en biais; estret, bigbichi, en ponpon, en noeud, et scaleup&eacute;. Et des flieurs, fruits, et ledjeummes artificielles! Y'en a d'toutes les b&eacute;nites sortes.<br/>
<br/>
Ch'est eunne boutique d'Anglieterre qu'a invent&eacute; l'Clob de tchi j'vos p&acirc;sle - mais faut pas le r'dithe! Y'a un itet Clob dans presque toutes les villes d'Anglieterre, et y'un en Jerri et un autre en Djernezi. Coumme j'vos dit - (n'en souffliez mot a corps d'&acirc;me) nou paie un &eacute;stchu  par mais et eunne fais par quat' semaines nou va changi d'chap&eacute; dans eunne certaine maison en ville. La boutique angliaiche envie eunne chentaine de chapiaux, touos les mais, dans les villes ou-&egrave;s qu'y'a un Clob les membres font lus chouex et ils paient lus &eacute;stchu, et laissent l&agrave; l'chap&eacute; du mais de d'vant. Touos les chapieaux r'touon&eacute;s sont patchis dans des casses et sont envi&eacute;s en Dgernezi, ou a Pliemus, ou a Bristo, ou a Liverpool, y'eunne de ches villes l&agrave; nos envie eunne casse des siens, j'nos en servons pour un mais j'les &eacute;schangeons pour d'autre qui vennent d'ailleurs, j'nos en servons pour quat' semaines, j'les &eacute;rchangeons pour d'autres qui n'sont pon oquo v'nus ichin; et d'm&egrave;me, touos les membres de not' Clob ont tr&eacute;jous d'bieaux neu chapieaux qu'persounne n'avait veu d'vant dans l'Ile. Et tout chenna pour un &eacute;stchu par mais! Nou n'en r'vint pon!<br/>
<br/>
Mais faut pas qu'persounne les sache! Quand nou s'en va nos vaie, Lonore et m&eacute;, avec un bieau neu chap&eacute;, touos les mais, l's'autres femmes en cr&eacute;v'thont d'envie. Les gens se d'mand'dont ou-&egrave;s que j'puchons! Qui s'ramassent! J'nos n'allons pon ch'qu'en est! Ch'est patholle pass&eacute;e entr' les membres de not' Clob, de gard&eacute; la chose ente s&eacute; pour que l'peltas n'en sait pon. Car ou s'aites surprins si j'vos disais les noms des gens distindgis qui souscrivent a not' Clob! Y'a d'nos chapiaux qui vint dans les pus grandes Eglyises de l'Ile! Au preumi, les gens aheuctaient quand nou lus en paslait. Y'en avait qui disaient que che s'ai dam pas yeux qui portethaient un chap&eacute; qu'ethait te veu le mais de d'vant a la Chapelle ou &egrave;s Tchen'vais sus la t&ecirc;te d'eunne autre persounne! Mais quand nou lus explitchi qu'les chapiaux qu'&eacute;thont servi un mais en Jerri s'ont envi&eacute;s &agrave; Bristo, offuche, et qu'la nouvelle cass&eacute;e vindrait p't'&egrave;tre de Hantounne, n'y'eut pus d'objections - et not' Clob est form&eacute; - nou s'est entre promins de taithe sa bec; et j'soummes d&eacute;j&agrave; eunne soixantaine de femmes et d'filles qui nos n'allons faithe craithe &egrave;s gens qu'j'acatons un neu chap&eacute; touos les mais.<br/>
<br/>
Ch'est Lonore qu'est contente! ou voudrait &egrave;tre par les rues toutes es arlev&eacute;es! Ou la r'merquethez dans la ville, sus la cauchie, &eacute;s 'pictures' (ch'est san p&eacute;the qui la condit tchiq' fais, car pour de m&eacute;, j'trouve que Satan rode atouore de m&eacute; quand l'gaz est baissi) et &agrave; la sortie du tchulte. Che s'a des chapieaux a large bords qu'ou portetha l'pus, ou m'a dit; des siens qu'nou v&eacute; l'jour a travers; ov des hautes plieummes qui craulent au vent et d's'amathes qui volent par dri&eacute;thes, ov du v&eacute;rgus d'un bord et des mergots d'l'autre; mais d'aut' fais, che s'a des chapiaux en reuque ov des moques a mi en jaune pluche a bourdonn&eacute; chin et l&agrave;.<br/>
<br/>
<i><a href="brambilo.html">Laiz&eacute; Pain</a></i><br/>
<i>Morning News 25/7/1913</i><br/>

<br/>
<i>(&eacute;dit&eacute;)</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="habvoc.html">L'habilement en J&egrave;rriais</a><p>
<li><a href="neuchape.html">L&eacute; neu chap&eacute;</a><p>
<li><A HREF="gdfchape.html">L&eacute; chap&eacute;</A><p>
<li><a href="chapedpaille.html">Man Chap&eacute; d'paille</a><p>
<li><a href="chapealp.html">L&eacute; Chap&eacute;</a><p>
<li><a href="belltopp.html">Men Bell-Topper</a><p>
<li><a href="1toppeur.html">Le Prumi Toppeur</a><p>
<li><a href="chapeejl.html">Comment que l'Chantgni sauvi san chap&eacute;</a><p>
<li><a href="hobby.html">Le "Hobby" du Prince</a><p>
<li><a href="bannete.html">L&eacute; bann&egrave;te du temps p&acirc;ss&eacute;</a><p>
<li><a href="bonnetcollet.html">Le Bonnet &agrave; Collet</a><p>
<li><a href="bonnett.html">Les Bonnett' du temps p&acirc;ss&egrave;</a><p>
<li><a href="madmode.html">Madame La Mode</a><p>
<li><a href="mode.html">La mode</a><p>
<li><a href="robemode.html">La Robe &agrave; la Mode</a><p>
<li><a href="pmoutfit.html">Merrienne and her outfit</a><p>
<li><a href="pmnewlook.html">Merrienne Buys the New Look</a><p>
<li><a href="habitsfemmes.html">Habits et... femmes</a><p>
<li><a href="gdfmode.html">&Ecirc;tes-ous &agrave; la mode?</a><p>
<li><a href="gdfhabits.html">L's Habits du temps pass&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painhatclub.html by HTTrack Website Copier/3.x [XR&CO'2014], Tue, 15 Jul 2025 13:56:28 GMT -->
</HTML>

