<HTML>

<!-- Mirrored from members.societe-jersiaise.org/geraint/jerriais/gdffemmes1948b.html by HTTrack Website Copier/3.x [XR&CO'2014], Tue, 15 Jul 2025 13:46:59 GMT -->
<HEAD>
<TITLE> Les d'vis du Bouan'Homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2> Les d'vis du Bouan'Homme George</h2></font></center><p>


 M&ecirc;rayieu est excit&eacute;e d&eacute;pis qu'oulle a liu dans le Chronique que l'y'&agrave; tchestion d'met' des femmes dans l's'Etats comme D&eacute;put&eacute;s ! &quot;Et pourtchi pas?&quot; qu'ou' nouos dit: &quot;L'y'&agrave; bein des femmes tchi f'thaient d'bein milieurs D&eacute;put&eacute;s qu'un tas des cheins tch'y'sont acheteu, dans l's'Etats, sustout les cheins d'la Ville ! Ches'l&agrave; n&eacute; font qu'bagouller tout l'temps, - &agrave; &ecirc;prouver &agrave; dithe &egrave;s campagnards comment f&egrave;rmer, et combein d'oeus qu'lus poules dev'thaient pondre, et combein d'pots d'lait qu'lus vaques dev'thaient ou n'dev'thaient pas donner !<br/>
 <br/>
 &quot;Quand i' n'sont pas dans l's'Etats, i' sont &agrave; &icirc;nventer un tas d'papi&egrave;rs pour les pouorres dgiablyes d'f&egrave;rmyi&egrave;rs &agrave; remplyi ! Iun d'ches jours j'm'attends qu'les Porteurs d&eacute; Lettres s'en vont &ecirc;t l&acirc;ss&eacute;s d'aver &agrave; porter ches papi&egrave;rs-l&agrave; &egrave;s f&egrave;rmyi&egrave;rs et i' s'en vont d'mander pus d'gages, et pis la vie r'enchi&eacute;th'tha acouo ! Ch'est honteux ! I' faut aver permission pour tout faithe, acheteu, et si ch'l&agrave; continue, i' s'en va la faller engagi un &ecirc;crivain pour remplyi touos ches papi&egrave;rs-l&agrave; ! Allous m'dithe que les femmes, tch'ont &agrave; gouv&egrave;rner l's'hommes siez ieux, ne pouorraient pas gouv&egrave;rner not' p'tit J&egrave;rri mus qu'ch'l&agrave; ? &quot; <br/>
 <br/>
 &quot;J'ai ou&iuml; man grand'p&eacute;the dithe qu&eacute; quand san couos&icirc;n Amice tait D&eacute;put&eacute;...&quot; <br/>
 <br/>
 &quot;L&agrave; ! T'en vas-tu acouo nous raconter ch't' histouaithe-l&agrave; ?&quot; j'l&icirc; dis: &quot;Tu sai bein qu'y'&agrave; qu&acirc;si chent ans que l'vi&egrave;r Amice tait D&eacute;put&eacute; ! Les temps ont changi !&quot; <br/>
 <br/>
 &quot;Ch'est grand damage, tch'ils ont changi !&quot; M&egrave;rayieu continuit : &quot;Et chein tchi m'fait m&acirc;rri, ch'est qu'un tas d'mistenfli&ucirc;tes tch'i' n'peuvent pas m&egrave;me p&acirc;ler l'J&egrave;rriais sont l&agrave; dans l's'Etats &agrave; &ecirc;prouver &agrave; les changi accouo pus !&quot;<br/>
 <br/>
 Quand nou va en ville acheteu nou s'cr&eacute;thait qu&acirc;si dans un pays &ecirc;trangi ! J'allis dans ieune de nos grand' boutiques dans la Rue d'Dri&eacute;the l'aut' Samedi pour acater un cotillon, et la hardelle dri&eacute;the le conteux, peinte et poudr&eacute;e comme eune poupette, m&eacute; r'gardait comme si j'avais &ecirc;capp&eacute; d'l'&acirc;sile quand j'l&icirc; p&acirc;lis en J&egrave;rriais ! Oulle englia&icirc;ch&icirc;nit tchique-chose et s'en allit ch&egrave;rchi un vyi pour m&eacute; d'mander tch'est que j'voulais. I' p&acirc;lait l'J&egrave;rriais, mais i' m'dit tch'il avait grand r'gret, mais i' n'en vendaient pon, d'cotillons, car les femmes d'acheteu n'en font pas servi !&quot;<br/>
 <br/>
 &quot;Il est grand temps qu'y'aies du changement ! Et j'vouos dis tch'i' faut des femmes pour dithe &egrave;s grosses-t&ecirc;tes dans l's'Etats d'en par io&ugrave; qu'nou-s en est !&quot;<br/>
 <br/>
 &quot;Eh bein, ma femme,&quot; j'l&icirc; dis: &quot;Ch'n&eacute; s'sait p't'&ecirc;t pas tant mal si tu n'perdais pas la t&ecirc;te, mais tu sai bein t&eacute;-m&egrave;me que tu t'm&acirc;rris trop vite ! La seule mani&eacute;the de vivre en paix auve t&eacute; est de s'taithe quand nou n'est pas de t'n'avis !&quot; <br/>
 <br/>
 &quot;Mais ch'est viyant que m'n'avis vaut mus que l's'autres &#8211; tu l'sai bein !&quot; ou' m'r&ecirc;ponnit . <br/>
 <br/>
 &quot;P't'&ecirc;t' bein,&quot; j'l&icirc; dis: &quot;Mais i' n'faut pas oubliyer qu'ch'es sait un dr&ocirc;le d&eacute; monde si touous les gens taient d'la m&egrave;me opinion !&quot; <br/>
 <br/>
 &quot;Pourtant,&quot; ou' m'r&ecirc;ponnit: &quot;Ch'est dans l's'Etats qu't'as ou&iuml; ches mots-l&agrave;: &quot;m&egrave;me opinion,&quot; j'pouorrais au mains en dithe autant !&quot;<br/>
 <br/>
 Conna&icirc;ssant M&egrave;rayieu quand ou' s'y met, j'dis a Frankie tch'i' tait temps d'nous couochi. Quand j'tions &agrave; nous d's'habilli, Frankie m'dit: &quot;Tch'est qu't'en crai, p'p&egrave;e, d'met' des femmes dans l's'Etats ?&quot; <br/>
 <br/>
 &quot;Eh bein, man gar&ccedil;on,&quot; j'l&icirc; r&ecirc;ponnis: &quot;Ta m&eacute;the est eune femme &egrave;rmerquablye ! Quand &egrave;s f&egrave;rmyi&egrave;rs, oulle a raison, mais j'aime acouo mus vaie d's'hommes dans l's'Etats qu'des femmes. Ils oubliethaient bein vite la f&egrave;rmethie eune fais la-d'dans, et i' lus met'taient &agrave; passer des louais pour faithe les hommes laver les vaissieaux touos les jours et faithe l&eacute; lavage au Lundi ! Couoche-t&eacute;, et cries-m&eacute; quand tu dormith&acirc;s !<br/>
 <br/>
<i><a href="lefeuvre.html">George d'La Forge</a></i><br/>
<i> Les Chroniques de Jersey 10/1/1948</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdffemmes1948.html">Les D'vis du Bouan'homme George</a><p>

<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="gdffemmes.html">Les Femmes</a><p>
<li><a href="gdffemmes2.html">Les Femmes!</a><p>
<li><a href="pm1947.html">Ph'lip and Merrienne</a><p>
<li><a href="gdfsenateurs.html">Les D'vis du Bouan'homme George</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdffemmes1948b.html by HTTrack Website Copier/3.x [XR&CO'2014], Tue, 15 Jul 2025 13:46:59 GMT -->
</HTML>

