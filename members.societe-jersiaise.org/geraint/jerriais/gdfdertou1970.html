<HTML>
<HEAD>
<TITLE>D'ertou en J&egrave;rri!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>D'ertou en J&egrave;rri!</h2></font></center><p>


<font size="-1">  <i>Le M&eacute;nage &egrave;s Feuvres </i><br/>
  <i>St Ou&euml;n </i><br/>
  <i>Le 30 mai 1970</i><br/></font>
  <br/>
  Moussieu l'R&eacute;dacteu,<br/>
  <br/>
  Eh bien, bouannes gens, m'y r'v&eacute;l&agrave; en J&egrave;rri! Ch&acirc;que &ecirc;t&eacute;, quand j'y r'veins, j'm&eacute; d'mande &#8220;Est-che la dreine fais?&#8221; viyant qu'&agrave; m'n &acirc;ge i' faut qu'nou s'attende qu&eacute; y'a telle chose, qu'eune dreine fais, mais L'Bouan Dgieu m'a accord&eacute; l'privil&egrave;ge d&eacute; r'v&eacute;n&icirc;n acouo ch't ann&eacute;e, et v'la tchi m'encouothage &agrave; esp&eacute;ther qu'ou n's'en va pon &ecirc;t' la dreine!<br/>
  <br/>
  I' faut aver eune vielle r&eacute;chinne d&eacute; Gris-Ventre pour comprendre l'amour qu&eacute; j'ai tr&eacute;jous ieu pour men &Icirc;le natale et l'ordgi d'&ecirc;t' Nouormand d'race! Quand j'sis en Am&eacute;thique les gens m'disent: &#8220;Pourtchi dgiatre qu'ou voulez vous en r'aller dans chutte p&eacute;tite &icirc;le-l&agrave; touos l's &ecirc;t&eacute;s d'm&ecirc;me? J'avons tout ch'tch'i' faut ich&icirc;n en Am&eacute;thique, et autant d'bieaut&eacute; d'pays comme nou peut trouver dans l'monde entchi! &#8220; &#8220;Et bein v&eacute;the&#8221; j'lus dis, &#8220;Ch'est vrai qu'L'Am&eacute;thique est un bieau pays, et qu&eacute; dans sa grande &ecirc;tendue nou peut trouver toutes les saisons d'l'ann&eacute;e, et qu&eacute; du point d'veue g&eacute;ographique nou peut dithe que toutes les r&eacute;gions d'la terre - pliaines, vall&eacute;es, for&ecirc;ts, montangnes, d's&egrave;rts, rivi&eacute;thes et gorges &#8211; s'y trouvent, m&egrave;me les belles gr&egrave;ves. La gr&egrave;ve l&eacute; long d&eacute; Fort Lauderdale, en <a href="gdffloride.html">Floride</a>, par exempl'ye, o&ugrave;'est qu&eacute; j'vais nouer en hiver, a eune v&icirc;ngtaine ou pus d'milles d&eacute; bieau blianc sablion, mais ouaithe qu&eacute; nou n'peut pon s&eacute;non admither touos ches avantages-l&agrave;, et, i' faut l'admettre, en profiter quandi qu'nou peut, y'a tchiquechose dans l'sang d'un J&egrave;rriais tchi l&icirc; nou&ocirc;rrit tellement la m&eacute;mouaithe d&eacute; ses p'tits jours dans s'n &Icirc;le natale, qu&eacute; l'bonheur d'y r'v&eacute;n&icirc;n est comme un gout d'y r'va-s-y! <br/>
  <br/>
  Et ch'la s'comprend: L's esprits d's anch&ecirc;tres sont par les c'm&icirc;ns quand nou marche les rues dans la campangne. Le M&eacute;nage - o&ugrave;'est qu&eacute; j'sis &agrave; grifouoilli chutte lettre ich&icirc;n, a 't&eacute; l'hant des meins pour trais chents ans, et il' ont c&egrave;rtainement a&icirc;dgi &agrave; b&acirc;ti les vi&egrave;rs foss&eacute;s &egrave;s alentours tchi, malheutheusement, s'&ecirc;cro&ucirc;lent un mio &agrave; la fais et p&egrave;rsonne n&eacute; patha&icirc;t penser qu'ch'est san d'v&eacute; d'les rhabilyi et r'mett' les vielles pi&egrave;rres en pliaiche. S'i' pouvaient r'v&eacute;n&icirc;n, les pou&ocirc;rres vi&egrave;rs, en v&egrave;rraient-i' des changements! Pouv'ous vous &icirc;nmaginner lus &ecirc;tonnement, &eacute;tout, quand il' &eacute;thaient &agrave; p&acirc;ler &agrave; eune douzaine ou pus d'p&egrave;rsonnes par les c'm&icirc;ns d&eacute;vant en trouver ieune tchi comprendrait lus vielle langue mat&egrave;rnelle? Et quand i' v&egrave;rraient toutes ches ma&icirc;sons d'papi m&acirc;chi tchi cra&icirc;ssent comme d'la s&egrave;rcl'ye partout dans les campangnes, i' s&eacute; d'mand'daient pour tch'est tch'i' n'sont pon b&acirc;ties en bieau granit du pays comme aut' fais!<br/>
  <br/>
  Par la f'n&eacute;tre d'ma chambre ich&icirc;n dans l'M&eacute;nage, j'vai la ma&icirc;son d'La Forge o&ugrave;'est qu&eacute; j'fus n&eacute;. V'l&agrave; tchi fait mes pens&eacute;es r'tchuler eune septantaine d'ann&eacute;es &agrave; mes p'tits jours dans la forge o&ugrave;'est qu&eacute; j'passis tant d'heuthes comme mousse auve man p'p&egrave;e et Papa. J'voudrais-t-i' pouver r'vaie ches bieaux jours-l&agrave; d'ma jann&egrave;che. J'n'avais qu'dgiex ans quand i' s'en fut &agrave; la C&ocirc;te, man p'p&eacute;e, et Papa et Manman avaient grand r'gret d&eacute; l'vaie s'y en aller et i' n'm&eacute; la&icirc;ss&icirc;drent pon m'en aller auve li, et i' gard&icirc;drent man fr&eacute;the Fra&icirc;nque &eacute;tout. Mes fr&eacute;thes Sydney et John Giffard lus en f&ucirc;drent auve p'p&eacute;e et m'm&eacute;e, et Papa dit : &#8220;S'i' sont na&ucirc;fragis en m&eacute;, y'en &eacute;tha tr&eacute;jous deux d'sauv&eacute;s par aver rest&eacute; en J&egrave;rri!&#8221;<br/>
  <br/>
  Sans doute, j'tais heutheux auve Papa et Manman. J'm'&egrave;rsouveins si bein des va&icirc;s&icirc;ns tchi v'naient &agrave; la forge aver lus j'vaux f&eacute;th&eacute;s, et d&eacute; l'atmosph&eacute;the dans la forge, et pour m&eacute;, mousse, y'avait un air d&eacute; myst&eacute;the d&eacute;dans - et d's odeurs qu&eacute; j'n'oublyie pon auve l&eacute; passage du temps - l'odeu d'acr&icirc;n du tch&egrave;rbon et d'l'acr&icirc;n tchi sortait d&eacute; d'dans la toube &agrave; ieau quand Papa y m'ttait l'f&eacute; et l'acyi tout rouoge pour les tremper. Y'avait eune ligi&eacute;the feunm&eacute;e un mio partout. L'odeu d'br&ucirc;l&icirc;n d'c&ocirc;ne d&eacute; j'va vouos frappait en entrant. Oulle y restait tr&eacute;jous car ch'tait bein des fais par jour que Papa m'ttait l'f&eacute; caud contre la corne pour l'ajuster &agrave; la forme du chabot du j'va d&eacute;vant l'cliouer en pliaiche. Et j'm'&egrave;rsouveins des tchians du va&icirc;sinn&eacute; tchi v'naient mi&acirc;tchi les mios d'corne tch'i' copait pour appr&ecirc;ter l'chabot et tchi tchilyaient dans l'aithe et dans san bosc a f&eacute;ther. All'ous m'dithe que j'avaiseune dr&ocirc;le d'id&eacute;e au sujet d'eune bouanne odeu quand j'vouos dis que j'aimethais bein r'senti chette-l&agrave; &agrave; ch't heu? P't &ecirc;t' bein, mais j'vouos asse&ucirc;the qu&eacute; pour m&eacute;, ch&eacute; s'sait d'l'ieau d'Colongne compath&eacute;e &agrave; l'odeu d'&ecirc;cappe d&eacute; p&eacute;trole br&ucirc;l&eacute;e qu'nou sent par les c'm&icirc;ns &agrave; ch't heu! <br/>
  <br/>
     Nou n'peut quand m&egrave;me pon r'vivre dans l'temps pass&eacute;, et L'Catic&egrave;me dans La Litourgie, tch'i' fallait apprendre par tchoeu quand j'allais a L'&Ecirc;cole du D&icirc;nmanche &agrave; St. George dans chu temps-l&agrave;, nouos dit tch'i' faut faithe san d'v&eacute; dans l'&ecirc;tat dans tchi il a pliu &agrave; Dgieu d'vouos appeler dans chutte vie. J'n'ai janmais oublyiy&eacute; les bouannes l&eacute;&ccedil;ons qu nou-s-apprannait a l'&eacute;glyise, et j'sis r'conna&icirc;ssant d'&ecirc;tre - acouothe eune fais - dans l'va&icirc;sinn&eacute; o&ugrave;'est qu&eacute; j'vis l'jour la preunmi&eacute; fais, et parmi mes bouans anm&icirc;ns en J&egrave;rri!<br/>
  <br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfertou.html">D'&egrave;rtou en J&egrave;rri</a><p>
<li><a href="gdfdertou.html">D'&egrave;rtou en J&egrave;rri</a><p>
<li><a href="gdfdertou2.html">D'&egrave;rtou en J&egrave;rri</a><p>
<li><a href="gdfdertou3.html">D'&egrave;rtou en J&egrave;rri!</a><p>
<li><a href="gdfdertou4.html">D'&egrave;rtou en J&egrave;rri!</a><p>
<li><a href="gdfdertou5.html">D'&egrave;rtou en J&egrave;rri</a><p>
<li><a href="gdfdertou6.html">D'&egrave;rtou en J&egrave;rri!</a><p>

<li><a href="gdfdertou9.html">D'&egrave;rtou en J&egrave;rri</a><p>
<li><a href="gdfdertou10.html">D'&egrave;rtou en J&egrave;rri</a><p>
<li><a href="gdfdertou11.html">D'&egrave;rtou en J&egrave;rri!</a><p>

<li><a href="gdfmoeurs.html">Autres temps - autres moeurs</a><p>
<li><a href="gdfauttemps.html">Aut' temps, aut' moeurs</a><p>
<li><a href="gdfcaud.html">I' fait caud, ich&icirc;n!</a><p>
<li><a href="gdffloride2.html">La Floride</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

