<HTML>

<!-- Mirrored from members.societe-jersiaise.org/geraint/jerriais/reveelie.html by HTTrack Website Copier/3.x [XR&CO'2014], Tue, 15 Jul 2025 14:01:39 GMT -->
<HEAD>
<TITLE>L&eacute; R&ecirc;ve</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>LE REVE</h2>
<b>Ou Rip Van Winkle en Jerri</b></font></center><p>

<div align="center"><b>Par <a href="ejluce.html">Elie</a></b></div><br/>
<br/>
Dramatis Personae<br/>
<ul>
    <li>FILLES - Alice, Bella, Clara<br/></li>
    <li>GARCONS - Dan, Ernest, Fred, Georges<br/></li>
    <li>Vieux, Vieille<br/></li>
</ul> 
<br/>
</div><div align="left">La scene est dans une tchusine, Dan et Alice sont &agrave; jouer es dominos, Bella et Clara sont &agrave; couotre, Ernest et Fred sont &agrave; li&eacute;the.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bella - Nou n'avanche pon fort &agrave; chutte dentelle ichin. Le patron n'est pas des pus a&icirc;sis.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Clara - Si tu l'si&eacute;zais un moi mus, tu t'apercheuvrais pus vite quand tu vais mal et tu n'pas'sais pas tant d'temps &agrave; r'pather tes fautes, petite b&ucirc;zarde.<br/>
</font></font></font></td></tr></table>B - Tch'est qu'tu veurs, ma pouorre fille&nbsp; ? Je n'peux pas y v'nin. J'y &ecirc;prouve assez, pourtant.<br/>
C - Vaithe, mais tu n'y'&ecirc;prouve pas coumme i faut&nbsp; ! Tu'&eacute;tais justement d'm&ecirc;me en apprenant &agrave; ouvrer, &agrave; toute minute tu'&eacute;tais obl'yigie d'd&ecirc;-s-atchi.<br/>
</div><div align="center">_________<br/>
<br/>
</div><div align="left">&nbsp;&nbsp;&nbsp;&nbsp;&nbsp;&nbsp;&nbsp;&nbsp;Alice - Ch'est &agrave; m&eacute; la gamme, man vi&nbsp; ! Un bieau gamin, de s'laissi battre par une fille&nbsp; !<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dan - Oh&nbsp; ! pour une fais&nbsp; ! Tu n'as pas qu'faithe de chanter victo&eacute;the. Tu n'avais pas gagni hier-au-ser ...<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;A - Noan, pour tchi&nbsp; ? Parce que tu coup-d'p&icirc;zi la tabl'ye et qu'tout not' jeu s'en fut &agrave;-pilauzi&nbsp; !<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D - Tu sai' bein qu'j'n'le fis pas expr&egrave;s.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;A - J'n'en sis pas seuthe&nbsp; ! Tu viyais bein qu'tu perdais.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D - Ah&nbsp; ! Jamais d'la vie&nbsp; ! J'avais bieau l'temps de m'rattraper.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;A - J'te d'mande bein extuchuse. Tu n'avais pus autchune chance.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D - Ah, ch'n'est pas dame vrai! Et si tu veurs en r'&ecirc;prouver une autre gamme ach'teu, j'm'en vais t'baill'yi la pus fi&egrave;re latteuse que tu'aies jamais d'ta vie yeu.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ernest - Allons, pas tant de combat, ilo. All'ous erquemenchi votr' hertchin'nie&nbsp; ? N'ya pas moyen d'li&eacute;the une heuthe en r'pos parmi vous&nbsp; !<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;B - Tu voudrais tr&eacute;jours aver l'nez fourr&eacute; dans tes livres, t&eacute;.<br/>
Ernest - Et t&eacute;, tu prendrais bein n'aver' jamais les tcheins sus tan travas!<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;A - Tch'est qu'ch'est qu'est &agrave; cherchi h&eacute;rtchin ach'teu&nbsp; ?<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D - Vaithe, tch'est qu'est &agrave; cherchi h&eacute;rtchin&nbsp; ? N'ou-z'est bein prompt &agrave; faithe la lou&eacute; es autres.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;A - Et &agrave; trouver &agrave; r'dithe ....<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D - Et &agrave; vouler les faithe se taithe ....<br/>
   &nbsp;&nbsp;&nbsp;&nbsp;&nbsp;&nbsp;&nbsp;&nbsp;B - Ch'est comme la p&ecirc;le qui disait au tr&eacute;pid ....<br/>
Fred - Taisiz-don vot' bec et laissiz nou li&eacute;the en repos ....<br/>
A, D et B - (chantent) Malbro s'en va-t-en d'gherre, Mironton, Mironton, Miron ....<br/>
(George entre avec Vieux et Vieille en habits de 1860. Touos les autres r'gardent la bec et l's'iers &agrave;ou&egrave;rts)<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieux - Ah&nbsp; ! Enfin ne v'la tchic chose qui n'a pas changi ....<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieux et Vieille (chantent) - ''Malbro' s'en va-t-en dgherre, Mironton, Mironton, Mirontaine.''<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;C - Tch'est jamais qui nos veint ichin&nbsp; ?<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;G - Ch'est un vier coupl'ye que j'ai trouv&eacute; &egrave;dgheth&egrave; par les qu'mins. Ils avaient l'air aussi effr&eacute;dol&eacute;s comme un fliotchet d'pouochins quand i'vaient un tchan. J'les ai a m'n&egrave;s ichin coumme tchuthi&ocirc;sit&eacute;&nbsp; ; i pr&eacute;tendent touos les deux que j'soummes occouo en l'ann&eacute;e 1860, au 27 de D&eacute;cembre&nbsp; ! J'ai yeu biau t&acirc;chi d'lus faithe comprendre qu'i s'trompent. I'n'veulent rein comprendre.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;E - Mais ch'est une farce don'. I' font chonna pour aver du gi. A mains que ch'ne s'sait deux pourres imb&eacute;ciles.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;G - Pas du tout. Et chein qu'est l'pus dr&ocirc;le&nbsp; : I' p&acirc;lent d'un tas d'choses qu'ont dispathu de d'pis longtemps, i r'gardent pour les maisons qui n'sont pus l&agrave; d&eacute; d'pis vingt ans et i d'visent entouor des gens d&eacute; tchi grand' m&egrave;the soulait p&acirc;ler qu'oul' avait counnu dans san janne temps, mais qu'ont t&eacute; dans l'chimtch&eacute;the pus d'chinquante ans&nbsp; !<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieux - Il est bein vrai, mes jannes amins, que j'nos &ecirc;tonnons de tout et je n'pouvons pas sinon&nbsp; ! Car pour nos dithe que j'soummes d&eacute;j&agrave; arriv&eacute;s en 1911, dans l'vingtchi&egrave;me si&egrave;cle bein avanchi, j'n'y craithons pas. Pas apr&egrave;s nos &ecirc;tre couochis hier au ser le 26 D&eacute;cembre 1860.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D - Hier au ser&nbsp; ? Le 26 D&eacute;cembre 1860? Mais y'a chinquante ans de chonna&nbsp; !<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieille - Ah, je vos d'm&agrave;ndons bein pardon&nbsp; ! J'sis seuze que ch'tait hier au le 26 D&eacute;cembre 1860, j'&eacute;tions &agrave; li&eacute;the la gazette devant nos conochi et la date &eacute;tait d'sus.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Fred - Mais i' faut don' qu'vot' cas es'sait coumme la sien d'Rip van Winkle, qui resti endormi des ann&eacute;es et d's'ann&eacute;es, tant et si bein qu'i' ne r'connaissait pus l'monde quand i' s'r&eacute;vill'yi. Je v'nais justement de li&eacute;the entouor' li dans chu livre ichin.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieux - Pour d&eacute; m&eacute;, je n'veurs pon &ecirc;tre mal poli, mais j'vos l'dithai franchement, j'n'y crai' pas &agrave; vot' Rip van Winkle, ni &agrave; vot' 1911 in 'tou.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D, E and A - Oh, bein &eacute;tou&nbsp; ! Et &agrave; tchi don est qu'ou' criyez?<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieux - Je crai &agrave; man r&ecirc;ve, ne v'la tout. Je crai, ou pust&ocirc;t, j'sai bein que j'dors occouo et que tous, autant qu'ous &ecirc;tes, ou n'existez rein qu'dans man r&ecirc;ve. Et ou n'&ecirc;tes pas r&eacute;els du tout&nbsp; !<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;D - Vos pliait-i' que j'vos pinche, un p'tit, pour vos montrer&nbsp; ?<br/>
Vieux - Ch'est pas la peine&nbsp; ! Merci. J'n'y craithait pas pus.<br/>
Vieille -Ni m&eacute; in' tou' je n'crai' pas qu'ch'est du monde r&eacute;el que j'viyons anni&egrave;t. Si les femmes que nous vait dans les qu'mins 'taient r&eacute;elles comment qu'i' pouorraient marchi, ov des robes et cotillons amath&egrave;s si du' alentou d'lus taille et d'lus g'nouors et d'lus g'villes. N'y a pas d'femme qui piesse entrer dans une robe qu'a l'bas si frum&eacute; et l'haut si &eacute;trait&nbsp; ! <br/>
C - Et par la hourde, don&nbsp; ?<br/>
Vieille - La hourde&nbsp; ! Mais n'y'en a autchun signe, de hourde&nbsp; ! I' m'ont l'air d'&ecirc;tre frett&eacute;es, les deux dgh&eacute;thets ensembl'ye, de d'pis la taille jusqu'es pids.<br/>
A - Qu&eacute;man&nbsp; ? Mais ch'est justement la mode d'aver des robes collantes.<br/>
Vieille - Collantes&nbsp; ? Je crai qu'ils y sont collantes, vos robes&nbsp; ! J'm&eacute; d'mande coumment jamais qu'nou pouorrait les d&ecirc;coller&nbsp; !<br/>
Vieux - Sans p&acirc;ler d's'y couler d'abord&nbsp; ! I'n'peuvent pon faithe coumme ichin Betsey, qui n'a pon d'embarras &agrave; vos passer sa crinoline par sus sa t&ecirc;te et ses &eacute;paules parce qu'oul' est assez large du bas.<br/>
A, B et C - Ah, ma fingre vaithe&nbsp; ! Oul' est assez large du bas&nbsp; !<br/>
B - Et y'a assez d'm&agrave;rchandise &agrave; la faithe pour habill'yi toute une famille&nbsp; !<br/>
Vieille - Oh&nbsp; ! Ou pouvez la r'garder. V'l&agrave; qui n'm&eacute; g&ecirc;ne pas, car je sai' bein que j'r&ecirc;ve et que d'main au matin tout ers&eacute;tha coumme d'amor.<br/>
C - Mais tch'est qu'ou viyiz d'si dr&ocirc;le, partout&nbsp; ? Je n'avons pas erm&egrave;rtchi rein d'pus extraordinaithe que l's'autres jours.<br/>
Vieux - Mais tout est dr&ocirc;le, au contraithe. I'n'y&agrave; rein qui s'sait coumme hier - car dites-en chein qu'ou voudrez, j'sai bein qu'i' faut que j'r&ecirc;ve. Jamais dans une ni&egrave;t les choses n'&eacute;thaient peu changi autant et pour aver dormi chinquante ans, ch'est du gniolin. Mais dites-me tout d'm&ecirc;me, s'ou pouvez, tch'est que touos ches moni&eacute;thes de gros fils d'&eacute;thagnies qu'nou vait en d'sus des foss&eacute;s et des chim'n&eacute;es&nbsp; ?<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;A et D - Des fils d'&eacute;thagnies&nbsp; ?<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vieux - Mais faithe&nbsp; ! A des bords, i' n'y'en a qu'yun, ailleurs, nou'z-en vait une douzaine. I' sont mins sus les grands pili&egrave;rs &agrave; linge le long des routes.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;C - Des pili&egrave;rs &agrave; linge&nbsp; ? Tch'est qu'ou voulez dithe&nbsp; ?<br/>
Vieux - Vaithe, des pili&egrave;rs &agrave; linge&nbsp; ! Peints en coal-t&egrave;rre avec des p'tits cocotch&egrave;rs sus l'haut you qu'les fils sont &eacute;tendus.<br/>
C - A-n-on jamais veu d'it&egrave;t&nbsp; ? Mais ch'est l't&eacute;l&eacute;phone qu'ou avez veu, mes bouannes gens, rein d'autre&nbsp; !<br/>
D, E, F, G et B - Mais, sans doute, ch'est l't&eacute;l&eacute;phone&nbsp; ! <br/>
Vieux - T&eacute;l&eacute;phone&nbsp; ? T&eacute;l&eacute;phone&nbsp; ?<br/>
C - Ch'est un syst&egrave;me pour s'entre p&acirc;ler, de deux ou trais milles, ou m&ecirc;me de pus liain, si nou veurt.<br/>
Vieille - S'entre p&acirc;ler de deux ou trais milles de distance - mais ch'est assez pour se trill'yi la gorge&nbsp; !<br/>
C - Pas de tout. Nou n'as pas besoin de d'viser pus haut que je n'faisons ach'teu. Les fils qu'ous-avez veu portent la vouaix d'un but &agrave; l'autre.<br/>
Vieux (&agrave; li-m&ecirc;me) - Et i' pr&eacute;tendent que je n'soummes pas &agrave; r&ecirc;ver&nbsp; !<br/>
Vieille - Mais dites-nous t'ch'est qu' est chu pouorre fo' l&agrave; qui meuthe dans la grand' neuve maison &agrave; la carre du long clios&nbsp; ? Quand j'passions par l&agrave;, sa porte &eacute;tait ou&egrave;rte et j'lavons veu dans s'n'all&eacute;e, &agrave; aver une conversation avec une bo&euml;te qui pathait cliou&eacute;e &agrave; la path&eacute;&nbsp; ! Il 'tait &agrave; dithe &agrave; la bo&icirc;te de l'y'envier quatre livres de viande pour sa d&icirc;ner et &agrave; lis chanter ma' pour aver oubli&egrave; ses sausiches avant hier&nbsp; ! Ch'tait pitchi d'vaie chu pouorre idiot attendre pour des r&ecirc;ponses et dithe tout l'temps 'oui, oui' 'noufait,' 'quatre.' 'couomme d'amor,' 'oui,' 'nannin,' '&ecirc;t'ous-l&agrave;&nbsp; ?' '&ecirc;t'ous-l&agrave;&nbsp; ?' 'N'oubliez pas chutte fais.' 'Merci, merci,' 'Vaithe, &agrave; b&eacute;t&ocirc;t&nbsp; !' Et pis il a touann&eacute; une petite chanolle, - mais &egrave;une clioche &agrave; sounn&eacute; et i' s'en est all&eacute;.<br/>
A, B, D, F et G - (chorus) Ha, ha, has&nbsp; ! Ha, ha, has&nbsp; ! Ha, ha, has&nbsp; !<br/>
B - Mais ch'tait justement l&agrave; li t&eacute;l&eacute;phone. Extchus&egrave;z nous d'rithe, mais c'est pus fort que nous&nbsp; ! Ch'est dans chutte bo&euml;te l&agrave; qu'les fils emportent la vouaie.<br/>
Vieux - Ah&nbsp; ! - Et d'm&ecirc;me, quand i veindra ouvrir la bo&euml;te, i'trouv'tha la viande dedans&nbsp; ?<br/>
F - Oh, allez douoch'ment. V'l&agrave; qui viendra p'tetre pus tard, mais nou' n'a pas occouo r&eacute;ussi jusque l&agrave;.<br/>
Vieille - Et pis, j'avons veu des gens gind&egrave;s sus des fr&ecirc;mes en f&eacute;, ov deux roeux, yune en d'avant et yune en dri&eacute;the, qui vont qu&eacute;dainne sus qu'mins en sounnant des clioches ou en c&ocirc;nant. Nou z'est en risque d'&ecirc;tre &eacute;cr&acirc;s&eacute; &acirc; toute minute. <br/>
G - J'pense bein qu'ou voulez p&acirc;ler des ''bikes.''<br/>
Vieux et Vieille - des tchi&nbsp; ?<br/>
G - des ''bikes'', des bicyclettes, s'ou aim&egrave;z mus, ou des v&eacute;locip&egrave;des ou des ''bicycles,'' ch'est tout yun. Nou' n'voudrait pas &ecirc;tre sans.  <br/>
Vieille - Mais pour tchi aver d'it&egrave;t du tout&nbsp; ! Nou' s'griyait bein sans jusqu'&agrave; hier au ser, quand j'nos soummes endormis.<br/>
F - Vainthe en mil huit chent chinquante&nbsp; !<br/>
Vieille - Mais y'a d'tchi qui nos a fait occouo pus d'peux qu'ches - coumment qu'ou l's'app'lez&nbsp; ? biklop&egrave;des&nbsp; ? bicyclopes&nbsp; ? bicyp&egrave;des&nbsp; ? ou &ecirc;che v&eacute;loclettes.<br/>
Chorus - Bicyclettes&nbsp; !<br/>
Vieille - Bon biclicettes&nbsp; ! Eh bein ch'la n'est rein occouo aupi des grosses basses carosses sans gh'vaux qui vont coumme le vent en faisant un tintamarre de f&eacute;&nbsp; !<br/>
Vieux - Et qu'&egrave;cliaquent le pit&eacute; &agrave; pall't&eacute;es&nbsp; ! Et qu'infectent. J'en sis pus seux qu'jamais, que ch'est ichin un r&ecirc;ve, car nou' n'avait jamais j'it&egrave;t sinon quand nous-a la ponceraisse. <br/>
D - Mais noufait, man pouorre bouan houmme. I'n'ya ni r&ecirc;ve ni poncesaisse, je vos asseuthe. Ous avez simpl'yement veu des ''motor cars'' ou automobiles, comme nou' dit en fran&ccedil;ais.<br/>
Vieux - Et coumment qu'nou' l's'appellent en jerriais&nbsp; ?<br/>
D - Ah dame&nbsp; ! pour ch'la, je n'sait pas&nbsp; !<br/>
Vieux - Enfin, yunne des ches choses l&agrave; a failli nos pather touos les deux. Jamais j'n'avais 't&eacute; si pr&egrave;s d'&ecirc;tre &eacute;gliami. V'la qui s'en est v'nu sus nous au plien galop - sans gh'vaux, beulant coumme une vaque touoth&acirc;tre. J'avons yeu bein &agrave; peine le temps s'binder hors de sa vaie et d'nos coul&eacute; &agrave; l'abri dans la maison la pus pr&egrave;s d'nous. Mais h&eacute;las, je n'y'avons pas rest&eacute; longtemps. Nous a bieau saver que tout chonnechin est un h&ocirc;rribl'ye r&ecirc;ve, nou' n'peut pon sinon aver peux, m&ecirc;me en r&ecirc;ve, quand nou' s'trouve tout d'un coup dans une maison enchorchell&eacute;e. J'y&eacute;tions &agrave; peine entr&eacute;s que j'en &eacute;tions hors&nbsp; ! La bouanne femme ne savait pas you s'couler&nbsp; !  <br/>
Vieille - Oh&nbsp; ! ne t'vante pas, t&eacute;. Tu n'valais d'g&eacute;the mus. Les i&egrave;rs n'avaient que d'te sorti d'la t&ecirc;te.<br/>
E - Mais tch'est qu'ou pouvez y aver veu, don&nbsp; ?<br/>
Vieille - Sus une table, y'avait une petite carr&eacute;e bo&euml;te et sus la bo&euml;te y'avait une grande iyette et chutte fichue iyette 'tait &agrave; chanter une chanson et &agrave; d'viser en angliais en faisant des ha, has terribl'yes&nbsp; ! Oh&nbsp; ! 'las&nbsp; !<br/>
A - Mais faut-i &ecirc;tre simpl'ye&nbsp; ! Ch'tait un gramophone qu'ous avez ou&iuml;, n'y'a pas d'chorchell'lie l&agrave;-dedans pas pus qu'dans man bounnet&nbsp; ! Ch'est un invention coumme une autre.<br/>
Vieille - Une invention&nbsp; ? Une invention du malin esprit, don&nbsp; ! Pour d&eacute; m&eacute;, j'n'en r'veurs pas vaie, d'itelles inventions, j'vos asseuthe&nbsp; !<br/>
F - Tch'est qu'ou dithaites, don, mes bouannes gens s'on viyaites des aeroplanes&nbsp; ?<br/>
Vieux - Des tchi&nbsp; ? Ou m'avez l'air de d'viser un bain dr&ocirc;le de langage avec touos ches mots l&agrave;, avec les biloclettes et vos t&eacute;l&eacute;cip&egrave;des, et vos v&eacute;liphons et vos gratomobiles et vos motophones - et achteu vos v'chin &agrave; nos paler de tchi d&eacute;j&agrave;&nbsp; ? des oraplanes&nbsp; ?<br/>
F - Des aeroplanes&nbsp; ! Des machines qui volent dans l'air, de m&ecirc;me coumme des ouaisieaux&nbsp; !<br/>
Vieux - Entendous des ''kites''&nbsp; ? J'en ai vol&eacute; quand j'tais mousse.<br/>
F - Chonnechin est bein autre chose&nbsp; ! ch'est des grand's machines ov deux ailes et une coue et des roeux, qui vont chinquante milles &agrave; l'heuthe, dans l'air, des chents pids en haut.<br/>
Vieux - J'sis pus qu'jamais seux que j'dors.<br/>
F - Avec chonna, nou va par sus la m&eacute;, d'Anglieterre en France, m&ecirc;me de Paris &agrave; Londres.<br/>
Vieux et Vieille - Dans l'air&nbsp; ? Par-dessus la m&eacute;&nbsp; ?<br/>
E - Mais vaithe, dans l'air, par-dessus la m&eacute;&nbsp; !<br/>
Vieux - Mais tch'est qui les halle&nbsp; ? Tch'est qui les pousse&nbsp; ? Tch'est qui les garde en haut&nbsp; ? Tch'est qui font quand l'vent est contraithe, est ouest qui s'mettent &agrave; l'abri quand i' tchait d'la grille&nbsp; ?<br/>
F - Ous-&ecirc;tes tchuthieux, man bouan houmme&nbsp; ! Et, pour vos expl'yitchi chonna, v'la qui prendrait du temps m&ecirc;me si j'pouvais.<br/>
Vieux - Ch'est autant dithe qu'ou n'savez pas vous-m&ecirc;me&nbsp; ! V'la qui m'prouve pus qu'jamais qu'je n'sis pas r&ecirc;vill'yi, et que tout chonnechin est un r&ecirc;ve le pus extraordinaithe que jamais y'ait yeu. &nbsp; <br/>
F - Mais nou vos a dit d'vant que ch'n'est pas un r&ecirc;ve, et qu'ou n'dorm&egrave;z pas et qu'tout chonna existe r&eacute;ellement. Ergard&egrave;z ichin sus man livre, viyons ches portrais l&agrave;&nbsp; ? Et bein ch'est l&agrave; d's'aeroplanes avec des hoummes dedans&nbsp; !<br/>
Vieux - Oh&nbsp; ! vra&icirc;ment&nbsp; ! Vaithe ch'la pathait coumme ou dites, mais v'la qui n'm'exp'yique rein&nbsp; ! Et pis, sait-n-on pon bein que l'encre et l'papi ne r'fusent rein. S'ou voulez nos faithe accraithe d'it&egrave;t montr&egrave;z nous la chose r&eacute;elle, ichin pas des pictuthes&nbsp; !<br/>
G - Vos montrer des aeroplanes ichin&nbsp; ? Des machines qu'ont vingt pids en travers et qui cou&ocirc;tent douze au tchinze chents louis&nbsp; !<br/>
Vieux - Eh, bein, dites-ou chein qu'ou voul&egrave;z. Pour de m&eacute;, j'n'y crait pon. Je n'peux pas craithe que des machines aussi grandes et aussi p&eacute;santes pi&ecirc;ssent aller d'un pays &agrave; l'autre par-dessus la m&eacute;, et sus la terre, sans touchi &agrave; rein et sans se t'nin sus tchic chose. Faut qui s'sait sou&ocirc;t'nues. Faut qui' s'saient hall&egrave;es ou pouss&eacute;es&nbsp; ! N'y a pas&nbsp; ! <br/>
B - Mais n'avous pas veu les autos qui vont bein sans qu'nou les halle ou les pousse.<br/>
Vieille - Vaithe, mais sus la terre, pas dans l'air&nbsp; ! Et pis quand m&ecirc;me, y'a d's'hoummes d&eacute;dans ov des moni&eacute;thes de chanolles et brimballes&nbsp; !<br/>
F - Mais ch'n'est pas l&agrave; chein qui fait marchi la machine&nbsp; !<br/>
Vieille - J'vos d'mande bein pardon&nbsp; ! J'avons veu un houmme en monter yunne justement coumme nou monte une grande h&ocirc;louoge par le d'vant, ov une grosse cli&eacute; d'couochette. Et quand il a 'te fini d'touann&eacute;, la machine s'est minse &agrave; faithe san tic-tac, bein haut et bein vite, et pis l'houmme a saut&eacute; dans la v&eacute;tuthe&nbsp; ; il a prins les brimballes et chenolles dans ses mains et le v'la hors, ov un train de f&eacute; et une odeur h&ocirc;rribl'ye. Occouo chonna, nou' peut l'vais s'faithe mais pour s'en aller s'proum'ner par-dessus monts et vaux dans un esp&ecirc;ce de gindas &agrave; ailetons, n'y'a pas moyen de l'craithe.<br/>
G - Et si nou' vos dit qu'les navithes &agrave; chinq chents milles de terre envient d'lus nouvelles touos les jours et qu'ils en r'ch&egrave;vent de m&ecirc;me de la terre et qu'ils impriment lus gazette &agrave; bord touos les matins&nbsp; ! T'ch'est qu'ous en dites de chonna&nbsp; ? <br/>
Vieux - T'ch'est qu'jen disons&nbsp; ?? Eh, mais pardingue, j'en disons coumme de tout l'restant. J'en disons coumme des bo&euml;tes qui p&acirc;lent, et des iy&egrave;ttes qui d'visent&nbsp; : et d's'hoummes qui vont sus des fr&egrave;mes &agrave; deux roeux, et des v&eacute;tuthes qui vont sans ch'vaux, et des r&ocirc;bes trop &eacute;traites pour qu'autchune femme piesse jamais s'fouorrer d'dans. J'en disons chein que j'savons bein&nbsp; : ch'est que j'soummes occouo endormis mais que ch'est ichin l&eacute; r&ecirc;ve l&eacute; pus dr&ocirc;le, le pus extraordinaithe, le pus incriyabl'ye que jamais d'la vie y'ait yeu.<br/>
</div><div align="center">(Exit Vieux et Vieille)<br/>
</div><div align="left">G - Eh bein, si jamais y'a yeu un coupl'ye extraordinaithe&nbsp; !<br/>
Chorus - L&eacute; v'l&agrave;&nbsp; !<br/>
</div><div align="center">RIDEAU<br/>
</div><div align="left"><i><font size="-1">[Cette charmante petite pi&egrave;ce, remplie de finesses amusantes, est due &agrave; la plume de notre regrett&eacute; ami, E.J.Luce, dont l'&eacute;loge comme narrateur en vi&egrave;r patois n'est plus &agrave; faire. Ses &#339;uvres si int&eacute;ressantes, formeront un t&eacute;moignage immortel &agrave; la m&eacute;moire de celui qui n'est plus et en les publiant nous rendons tribut &agrave; l'intelligence remarquable d'un ami qui fut patriote jersiais dans l'&acirc;me]</font></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="100ans.html">Y'a chent ans</A><p>
<li><a href="gdfchange.html">Tchi changements!</a><p>
<li><a href="jourdaniet.html">J&egrave;rri au jour d'aniet</a><p>
<li><a href="jannesse.html">J&egrave;rri comme j'l&eacute; connaissais dans ma jannesse</a><p>
<li><a href="vierjerri.html">Que penses-tu, l'anmin, du vier J&egrave;rri?</a><p>
<li><a href="television.html">La T&eacute;l&eacute;vision</a><p>
<li><a href="pmgoodold.html">The Good Old Days</a><p>
<li><a href="jeunesse_laisney.html">Des Memouaithes De Ma Jeunesse</a><p>
<li><a href="gdfautfais.html">Aut'fais...</a><p>
<li><a href="lettrejerriaise21.html">La Lettre J&egrave;rriaise</a><p>
<li><a href="vierjerri2.html">L&eacute; pou&ocirc;rre vi&egrave;r J&egrave;rri s'en va!</a><p>
<li><a href="gdfvierstemps.html">En m&eacute;mouaithe des bouans vi&egrave;rs temps!</a><p>

<li><a href="wireless.html">Wireless</a><p>
<li><a href="cahouain_wireless.html">Ma&icirc;t'e Cli&eacute;ment d'Caen et l'wireless</a><p>
<li><a href="gdfchangements2.html">Tchi changements!</a><p>
<li><a href="assembliee/tchians1975.html">J&egrave;rri s'en va &egrave;s tchians</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="eslectricitai.html">L's embarras du Bouonhoumme Joe avec l'Eslectricitai</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/reveelie.html by HTTrack Website Copier/3.x [XR&CO'2014], Tue, 15 Jul 2025 14:01:39 GMT -->
</HTML>

