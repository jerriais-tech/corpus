<HTML>
<HEAD>
<TITLE>Merrienne et l'temps fraid</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Merrienne et l'temps fraid</h2>
<br/>
Une robe pour le Conn&eacute;tablye<br/></font></center><p>

<font size="-1"><i>&Agrave; Portinf&eacute;<br/>
Jeudi au s&eacute;</i><br/></font>
<br/>
Moussieu l'Editeu,<br/>
<br/>
Hier au s&eacute;, la Merrienne, ayant liut la g&acirc;zette, r'mertchit qu'oulle avait pr&eacute;dit que j'avions aver du temps bein fraid, avec d'la n&eacute; et d'autres mins&egrave;thes. &quot;Je n'sais pas pourtchi qu'la 'Post' a print la peine de nos dithe chonna,&quot; ou s'fit. &quot;Si fait fraid, nou l'sait bein vite sans vaie ditet s&ucirc;s notre gazette, et quant &agrave; m&eacute;, j'me pr&eacute;pathe du m&ucirc;s que j'peux, et laisse l&eacute; restant &agrave; la Providence.&quot;<br/>
<br/>
&quot;V&egrave;the ma vielle et tu as raison&quot; j'li dis &quot;mais pourtchi nos g&ecirc;ner? J'avons du tcherbon, j'avons du bouais, et j'pou&ocirc;rrons nos garder cauds. Mais, Merrienne, quand nou p&acirc;sle de fraid, te r'souveins-tu de chu t&ecirc;rriblye hiver <a href="otchup.html">quand l's Allemands 'taient ichin</a> et que des chents et des chents de pou&ocirc;res gens en Ville n'avaient rein du tout? J'avions print des pr&eacute;cautions, t&eacute; et me, et j'avions tout ch'qu'il nos fallait, m&ecirc;me &agrave; des chandelles, et assez d'allumettes pour l'restant d'notre vie. La seule chose tchi vint &agrave; mantchi ch'tait dr&ocirc;lement assez l'papi, car i' v'nait pas d'g&acirc;zette touos les siers, et, s&ucirc;s la fin, si ch'n'avait pas 'tait pour un immense livre de sermons que j'trouvis dans l'galtas, je n'sais pas tch&egrave;sque j'&eacute;thions fait. I' nos sauvitent, chais sermons-l&agrave;, car, s'i' taient pliens d'mal&eacute;dictions, i' br&ucirc;laient raide bein. J'tais s&ucirc;s l'<a href="amos_biblye.html">Proph&egrave;te Amos</a> quand je r'f&ucirc;mes libres et j'me si souvent d'mander tchi pliaisi que d'hommes comme Amos, <a href="jeremie_biblye.html">J&eacute;r&eacute;mie</a>, et tout l'restant trouvaient dans la vie.&quot;<br/>
<br/>
Y'a yeu des lettres bein int&eacute;rr&ecirc;ssantes chais jours dans la 'Post', et dans yunne i' 'tait sugg&eacute;th&eacute;e tch'i' 'tait grand temps que la langue officielle fut changie pour la langue Angliaiche. Je d'mandis &agrave; la Merrienne tchesqu'oulle en pensait.<br/>
<br/>
&quot;J'aim'thais m&ucirc;s vais l'J&eacute;rriais la langue officielle&quot;, ou raiponnit, &quot;mais j'sais bein que ch'n'est pas p&ocirc;ssiblye; ch'est pourtchi j'si pour l'Angliais. R'garde, Ph'lip, quand j'vais en Ville pour accater une pathe de cauches, i' faut que je d'mande pour des 'stockings', autrement le boutitchi me prend pour une imb&eacute;cile tchi n'd&eacute;v'thait pas &ecirc;tre &agrave; b&acirc;non&quot;.<br/>
<br/>
&quot;Ch'est vrai,&quot; j'li dis, &quot;et m&eacute;, quand j'veurs accater deux onches de <a href="ptun.html">p'tun</a> i' faut d'mander pour du 'tobacco'. Le fait est, Merrienne, que pr&egrave;sque toutes les boutiques ont 't&eacute; accat&eacute;es ou lou&eacute;es par des Angliais. Nou peut r'gretter chonna, mais nou n'peut pas l'changi. L&eacute; temps veindra que les fermes dans la Campagne et les boutiques en Ville s'sont toutes otchup&eacute;es par des gens v'nant d'Angli&eacute;t&ecirc;rre&quot;.<br/>
<br/>
La Merrienne, apr&egrave;s un long soupi, dit que j'avions yeu assez de chu sujet-l&agrave; et me d'mandit si j'n'avais pas 't&eacute; &ecirc;tonn&eacute; qu'en Ville le Sieur Journeaux n'avait perdu que par quatre vouaix.<br/>
<br/>
&quot;Oui,&quot; j'li dis, &quot;mais chein tchi l'perdit ch'tait chu preumi&eacute; portrait-l&agrave; dans la 'Post'. I' faut admettre que che n'tait rein des p&ucirc;s bieaux, et, quant &agrave; me, j'n'&eacute;thais jamais pens&eacute; d'voter pour un individu d'la sorte.&quot;<br/>
<br/>
&quot;Ni m&eacute;,&quot; ou dit, &quot;&agrave; m'n id&eacute;e chu portrait-l&agrave; perdit l'&eacute;lection. Mais i' n'dait pas &eacute;tre desappoint&eacute; car &agrave; la pr&eacute;chaine &ecirc;lection il est seux d'san coup. Tant p&ucirc;s qu'j'y pense Ph'lip tant p&ucirc;s que j'si seuze qu'&agrave; un an d'ichin dans la grande &ecirc;lection, y'&eacute;tha des plieurs et des grinchements d'dents. Mais, &ecirc;coute, tch&egrave;sque tu crais du chu portrait s&ucirc;s la 'Post' du Conn&eacute;tablye de <a href="st_helyi.html">Saint H&eacute;lyi</a> dans sa belle rouoge robe?&quot;<br/>
<br/>
&quot;I' pathait m&ucirc;s&quot;j'li dis &quot;que l'pou&oacute;re individu en n&eacute; &agrave; c&oacute;t&eacute; d'li tch'a l'air d'un homme tchi veint d'un ent&eacute;rrement. Mais &agrave; ch'teu', Merrienne, si l'Conn&eacute;tablye d'la Ville peut aver une magnifique robe, pourtchi pas l'Conn&eacute;tablye d'la fameuse p&acirc;raisse de Saint Ou? Nou d&eacute;v'thait prendre des m'suthes au p&ucirc;s vite pour li en ordonner yunne, et nou pou&ocirc;rrait li donner un air p&ucirc;s distingui en li mettant une p&eacute; d'lapin l'tou du co. Si nou voulait aller p&ucirc;s lyien nou pou&oacute;rrait accater tchiquechose d&eacute; p&ucirc;s couoteux meme si nou hauchait l'r&acirc;t de tchiques sous. Ch'n'est pas juste de donner toute la glouaire &agrave; Saint H&eacute;lyi.&quot;<br/>
<br/>
&quot;Bein seux qu'nan&quot;, ou s'accordit, &quot;mais, Ph'lip, as-tu veu que mardi pass&eacute; la Dame de notre Baillyi et l'Conn&eacute;tablye de Saint H&eacute;lyi 'taient &agrave; la chapelle Wesley-Grove &agrave; mangi du pain et du fromage? Peux-tu m'donner la raison pour chonna?<br/>
<br/>
&quot;Nennin&quot; j'li raiponnis &quot;pas tout-&agrave;-fait, mais apr&egrave;s tout, j'ai souvent fait un bouon r'pas dans l'mitan d'la matinee avec une cr&oacute;te de pain, un mio d'fromage, et un v&eacute;rre de bi&egrave;the. Je n'crais pas que y'avait d'la bi&egrave;the &agrave; Wesley-Grove. Probablyement chein qu'la Dame du Baillyi et l'Conn&eacute;tablye Ryan voulaient d&eacute;montrer ch'tait que s'il en v'nait &agrave; chonna i' n'&eacute;thaient pas d'peux de vivre comme des gens pauvres et i' n'faut pas oublier que ch'tait tout pour une bouonne cause&quot;.<br/>
<br/>
&quot;Nan, Merrienne&quot; j'li dis, &quot;mais paslons d'<a href="la_trinnete.html">la Trin'te</a> pour tchiques minutes. J'ai ou&iuml; que l'Sieur Richardson d'Ebenh&eacute;zer est pr&ecirc;t &agrave; prendre pour tchique poste dans la p&acirc;raisse, mais j'voudrais en saver p&ucirc;s long d'vant en &ecirc;tre seux. Ch'est, sans autchune doute, un homme tch'est hardi respect&eacute; dans la p&acirc;raisse, et il est seux du support s'il est s&eacute;rieux. Nou s-avait entendu tch'i' 'tait pr&ecirc;t &agrave; vendre la ferme et l's l'fait r' s'trouv'tha libre d'entreprendre autrechose que l'fermage&quot;.<br/>
<br/>
&quot;Ch'est ocquo yun de mes cou&ocirc;sins du bord de ma methe&quot; ou dit, &quot;et il est membre d'une fameuse famille. Touos les garcons ont fait bein dans la vie et j'si bein contente d'&eacute;tre si pr&egrave;s pathente. J'li souhaite tout succ&egrave;s car i'n'a pas tr&eacute;jous yeu la miyeu des chances. Mais Ph'lip as-tu liut pour le Sieur L&eacute; Bro tch'est ocquo un raide bouon chanteux &agrave; l'age de quatre-vingt? San portrait 'tait s&ucirc;s la g&acirc;zette&quot;.<br/>
<br/>
&quot;Ch'est r'merquablye chein tch'i' peut ocquo faithe &agrave; l'age qu'il a&quot; j'li dis &quot;mais j'n'crais pas que ch'est yun de mes proches pathens. I' veint d'une autre branque, car, comme tu sais, y'a des Bros &agrave; ch'teu dans toutes les parties d'l'Ile. Ch'est yunne des familles tchi n'donnent autchun signe de dispathaitre, pas comme bein d'autres que nou pou&ocirc;rrait mentionner&quot;.<br/>
<br/>
&quot;Nou peut en dithe autant des Richardsons&quot;, ou s'fit. &quot;Pense &agrave; la famille &agrave; la Croix &egrave;s Mottes &agrave; Saint Sauveux, et la femme tchi pathait aussi jeune comme autchune d'ses filles&quot;.<br/>
<br/>
<i><a href="lebrocq.html">Ph'lip</a></i><br/>


<i>17/12/1962</i><br/><br/>
<br/>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="tempsvoc.html">L&eacute; temps</a><p>
<li><a href="pmfraid.html">Pus fraid que Jamais?</a><p>
<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>

<li><a href="pmboutelle.html">Merrienne et sa boutelle</a><p>
<li><a href="pmliet.html">Ph'lip aime san liet</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="fre.html">La Fr&eacute;</a><p>
<li><a href="fraid.html">Ah! Fait i' fraid!</a><p>
<li><a href="gdffraid2.html">I' fait fraid!</a><p>
<li><a href="pmcold.html">Merrienne complains of the cold</a><p>
<li><a href="fraidjm.html">Eun r'miede qui peu &ecirc;tre esprouvai quand y fait grand fraid</a><p>
<li><a href="pmchaleu.html">Merrienne et la chaleu</a><p>
<li><a href="pmchaleu2.html">D'la chaleu &agrave; Saint-Ou</a><p>
<li><a href="pmcaud.html">Y fait trop caud</a><p>
<li><a href="tempethatuthe.html">La Temp&eacute;thatuthe</a><p>
</UL>
</FONT>
<br>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
