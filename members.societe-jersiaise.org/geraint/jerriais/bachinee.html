<HTML>

<!-- Mirrored from members.societe-jersiaise.org/geraint/jerriais/bachinee.html by HTTrack Website Copier/3.x [XR&CO'2014], Tue, 15 Jul 2025 13:59:40 GMT -->
<HEAD>
<TITLE>Pour une bachin&eacute;e de g'l&egrave;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Pour une bachin&eacute;e de g'l&egrave;e</h2></font></center><p>

Moussieu Elie, me dit M&ecirc;rcr&eacute;di au sai', aupi d'la station du train, la femme &agrave; La&iuml;esse Ernon, M&eacute;lia Lesbit&eacute;, par san nom, Moussieu Elie, Pouorri&ecirc;-t-ous me pr&ecirc;ter un but' d'filin ou un mouchet?<br/>
<br/>
Avec le pus grand pliaisi, m'a p'tite Missis, que j'lis r&eacute;ponnit, et, en cherfouollant partout dans mes pouchettes, parmi du p'tun, des mios d'vraic, des allumettes, du cliou et des coppeurs, j'lis d'mandi si n'y'avait pas d'indiscr&eacute;tion, tch'est qui la faisait avait besoin d'un bu' d'filin ou d'un mouochet.<br/>
<br/>
Sans ouvrir la bouoche, o&ugrave; se r'touanni et m'montri y'un des bancs au bord de l'entr&egrave;e d'la Station.<br/>
<br/>
Seigneur! Y'en avait-i' l&agrave; une pile de patchets et d'ballots de toutes couleurs, formes et dimensions!<br/>
<br/>
L&agrave;, qu'ou' m'dit, av'ous jamais veu d'it&egrave;? - J'avons du fruit &agrave; perdre, que M'm&egrave;e m'a dit &agrave; matin, quand-i' que j'tais &agrave; rainchie les couleurs; les gro&ecirc;silli&egrave;rs sont ch&egrave;rgis, les branques des gradilliers se rompent, les frambo&ecirc;ses tchaient partout et les grives, les m&ecirc;les et les &eacute;tourniaux sent en train d's'engraissi sur chein qui devthait &ecirc;tre dans nos armo&eacute;thes. Il est grand temps de faithe d'la g'l&egrave;e et t'n houmme, qui va en ville deux fais par jour, ne pens'sait pas &agrave; rapporter du chucre! Tu f'tha aussi bein de t'n'aller avec li &agrave; matin et d'en acater chein que t'en faut et pis de l'mettre dans la van pour &ecirc;tre seux d'l'avair rapport&egrave;...<br/>
<br/>
Une vann&egrave;e d'chucre, Missis Ernon, que j'fis, o&ugrave; n'ous attendiez pas &agrave; avair une vann&egrave;e d'chucre en ville? il est vendu au prix d'or!<br/>
<br/>
Ch'tait pas tant pour le chucre qu'i' fallait la van, qu'ou' m'r&ecirc;ponnit, en r'gardant le lopin de patchets &agrave; c&ocirc;t&eacute; d'nous. - Ch'tait pour les &ecirc;piceries qui m'fallait accater pour avair deux-trais malheutheuses livres de chucre... Et tchi chucre, bouan p&eacute;the b&eacute;nin! Un p'tit mio d'chucre en pain, un p'tit mio d'chucre en poudre, une petite poutchie ou deux en grim'lots, un mio de jaune, un mio de brun et d'autre qu'est n'ai' coumme du m'nu tch&egrave;rbon et mucre coumme du picl'ye au fond d'un saleux...<br/>
<br/>
Quand la femme &agrave; La&iuml;esse Ernon est st&egrave;rt&eacute;e &agrave; d'viser, la becque lis va coumme un moulin-&agrave; cliantchet - ou' tcheint ch'la du bord des Lesbith&eacute;s - et n'y-a qu'&agrave; la laissi p&acirc;ler.<br/>
<br/>
J'an ai yeu, d'l'embarras, depis que j'sis en ville, ou r'prins. Il 'tait neuf heuthes quand j'sommes venus: il est quatre heuthes et demie et j'n'ai pas arr&ecirc;t&eacute; un seul moment. Ne m'p&acirc;lez pas d'la ville! Tou d'abord j'avais dit &agrave; La&iuml;esse que j'lattendrais ichin &agrave; onze heuthes, avec mes ballots, mais h&eacute;las quand est v'nu onze heuthes et demie j'ai arriv&egrave; avec mes deux paniers pliens et qu&acirc;si pas d'chucre - J'ai 't&egrave; d'abord siez Le Riche, j'yiai d&ecirc;pens&egrave; quatre chelins six et j'n'ai peu avair qu'une demi&eacute; livre de Demerara, apr&egrave;s que j'vais d'attendre man tout pour vingt minutes! J'm'en sis all&egrave;e siez Mess Berry, et j'ai yeu une livre et d'mie de th&egrave;e, et pis... ils 'taient &agrave; court de chucre pour le moment - i' m'le gard&eacute;thont pour Samedi.<br/>
<br/>
J'ai 't&egrave; &agrave; une neuve boutique dans Burrard Street. I' m'ont vendu du fromage, du homard en tin d'la corinthe, d'la galette, et du coco mais i' n'mont donn&eacute; qu'une demi&eacute; livre de chu ni&egrave;r chucre-l&agrave;! J'ai yeu une livre de chucre en pain siez Orviss sans y d&eacute;penser d'sous pour autre'chose qu'un mio d'jambon fum&egrave;. J'ai 't&egrave; siez la bouanne femme qui nos prend notre' beurre, Miss Larbal&ecirc;tchi, qu'a une petite boutique qu'oul' &agrave; h&eacute;thit&egrave; d'une tante, dans une petite route de tchi qu'joublie le nome pour le moment. Ou m'a dounn&egrave; une livre de blianc chucre &agrave; condition que j'acattise d'autre. Et la seule chose qu'oul' avait d'app&eacute;tissant sus san compteux, ch'tait des carottes et une demi&eacute; livre de man propre beurre qu'oull' avait yeu par la bas Samedi pass&egrave;! J'ai don erprins la d'mi&eacute; livre de man beurre, &agrave; deux sous pus che qu'ou n'me l'avait payi, et j'le f'thons servi pour fricachi, car ou'm'la env'lopp&egrave; dans un papi qui sentait &agrave; h&eacute;thang. Enfin, par chu temps l&agrave; mes deux panniers 'taient pliens, j'n'avais que deux livres et d'mie d'chucre (et une autre de prominse) et j'savais qu'L&iuml;esse d'vait &ecirc;tre &agrave; m'attendre ichin.<br/>
<br/>
J'm'en sis don v'nue apporter ma ch&egrave;rge et la mettre dans la van, car La&iuml;esse n'&eacute;tait pon en veue - i' m'a bein sembl'i&egrave; r'connaitre une rapi&egrave;che &agrave; une manche de casaque que j'ai veu par l'entre-deux d'la porte d'l'auberge tout pr&egrave;s de d'l&agrave;, mais ch'n'tait p't'&ecirc;tre pas li - y'a bein des casaques qu'ont des rapi&eacute;ches de gris drap &agrave; carrieaux - et, cache, me r'vela horte en ville, erfaithe le tou' des rues pour avair du chucre pour faithe de la g'l&egrave;e!<br/>
<br/>
Je n'm'en vais pas vos raconter tout chein qu'jai yeu d'embarras et d'minz&eacute;the. De toute autre chose, les boutiquiers sont pr&ecirc;ts &agrave; en vendre par la chiv'th&egrave;e mais pour du chucre, faudrait aussi bein lus haller les vi&egrave;rs de la t&ecirc;te, ou &ecirc;prouver &agrave; j&ucirc;ser d'lieau hors d'un gallo! - Et pourtant dans la boutique y'o&ugrave; qu'j'ai 't&egrave;, y'avait une grand maigrache de femme qui sortait et le sien qu'&eacute;tait dri&eacute;the le compteux, en r'gardant avec des yi&egrave;rs envieux une grosse pouque de brun papi qu'oul' emportait, bein plienne, lis disait: &quot;Et ne r'mettez jamais les pids ichin Missis Pain.&quot; Et pis quand j'l'y'ai d'mand&eacute; chein que j'voulais i' m'a r&ecirc;ponnu, pup&ecirc;ment, qui n'lus en restait pas d'autre un fi'... Si chutte femme-l&agrave; ne v'nait pas d'en avair pus qu'sa chare, man nom n'est pas Melia Lesbith&eacute;...<br/>
<br/>
</div><div align="center">* * *<br/>
</div><div align="left"><br/>
Par chu temps-l&agrave;, j'avais trouv&egrave; d'la ficelle et j'&eacute;tais &agrave; ramather ses pachets en deux-trais gros ballots, pour qu'i' s'gardissent ensembl'ye.<br/>
<br/>
Et pensez, continuait la femme &agrave; La&iuml;esse, pensez que dans une boutique y'ou qu'jai entr&egrave;s par la porte de dri&egrave;the, qui donne sus une petite route, j'ai trouv&eacute; les ma&icirc;tre au bu' du long compteux, dri&eacute;the une pile de bo&ecirc;tes &agrave; galettes, en train de faithe - tch'est qu'ou' criyiz? En train de r'couvrir des douzaines de pott&egrave;es de g'l&eacute;e! Et ne v'la un individu qui disait &agrave; La&iuml;esse, Samedi qu'il attendait du chucre d&eacute;pis des s'maines et qui n'pouvait pas en avair d'autchune sorte que ch'fusse! Et j'sis seuthe que l'mousse qu'&eacute;tait &agrave; servir dans la boutique est le m&ecirc;me qui vint siez nous la s'maine pass&egrave;e et nos acatti trente livres de naithes gradilles, vingt de rouoges et seize pots d'grou&ecirc;silles, que nou lis vendit qu&acirc;si pour rein, pis qu'y'en avait &agrave; perdre! Ah! ne m'p&acirc;lez pas des villais!!<br/>
<br/>
Sus l's'entrefaites, La&iuml;esse se montre, nou ho&iuml;sti tout dans les bathis, nou s'dit deux mots, nou ch&acirc;tchi d'main et les v'la qui partent.<br/>
<br/>
Mais coumme i' s'n'allaient la femme &agrave; La&iuml;esse se r'touanni d'man bord et m'dit: Qu'ils attendent: J'lus envi&eacute;thais M'm&egrave;e, la pr&ecirc;chaine fais!<br/>
<br/>
Ah! Boustre! fit La&iuml;esse, <i>look out!</i><br/>
<br/>
<i><a href="ejluce.html">Elie</a></i><br/>
<i>Les Chroniques de Jersey 21/7/1917</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="chucre1918.html">Du chucre pour faithe de la g'lee</a> (1918)<p>
<li><a href="sugarcards.html">Sugar Cards</a><p>
<li><a href="gdfnegre.html">Tchestqu'ch'est qu'un n&eacute;gre?</a><p>
<li><a href="pmnierbeurre.html">Merrienne et l'Ni&egrave;r-Beurre</a><p>
<li><a href="nierbeurre1911.html">L&eacute; Caouain et l'ni&egrave;r beurre</a><p>
<li><a href="fritvoc.html">Les frits en J&egrave;rriais</a><p>
<li><a href="arlevee.html">Une Arlev&eacute;e en Ville</a><p>
<li><a href="pmville2.html">Merrienne va en Ville</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="gdfprix.html">Des prix fos!</a><p>
<li><a href="painbutter.html">How the Pains Secured a Bargain in Butter</a><p>
<li><a href="pmlard.html">L&eacute; lard</a><p>


<li><a href="nierbeurre_picot.html">La Fa&icirc;sezie d'Ni&egrave;r-Be&ucirc;rre</a><p>
<li><a href="bachein.html">Notre P'tite Bachein</a><p>

<li><a href="bachins.html">Faithe braithe les pe&icirc;les</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/bachinee.html by HTTrack Website Copier/3.x [XR&CO'2014], Tue, 15 Jul 2025 13:59:40 GMT -->
</HTML>

