<HTML>

<!-- Mirrored from members.societe-jersiaise.org/geraint/jerriais/sermon99.html by HTTrack Website Copier/3.x [XR&CO'2014], Tue, 15 Jul 2025 14:00:02 GMT -->
<HEAD>
<TITLE>S&egrave;rmon du S&egrave;rvice Annuel 1999</TITLE>
<META  name="keywords" content="JÃ¨rriais, language, langue, religion, church, Christianity, eglise, ">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<P><center><font color="#215e21"><h2>S&egrave;rmon du S&egrave;rvice Annuel 1999</h2></font></center></P>

<P><i>Lectuthes:</i></P>
<ul>
<li><a href="1pierre1.html">La Preunmi&eacute;the Lettre d&eacute; Saint Pi&egrave;rre, Chapitre 1, v&egrave;rsets 3-9</a><p>
<li><a href="jeanxi.html">L'Evangile d&eacute; Saint Jean, Chapitre 11, v&egrave;rsets 17-37</a><p>
</ul>

<P>Nos deux lectuthes ani&egrave;t sont bein &agrave; propos - j'sommes dans la sa&icirc;son d'P&acirc;ques - et j'voulons continnuer &agrave; c&eacute;l&eacute;brer la r&eacute;surrection d&eacute; J&eacute;s&ucirc;-Christ et la vie &ecirc;ternelle tch'i' nos offre.</P>

<P>Si ous avez l'temps d&eacute; li&eacute;the tout l'&Ecirc;vangile d&eacute; St Jean, ous allez d&ecirc;couvri qu&eacute; chaque chapitre nos montre eune partie du caract&eacute;the ou d&eacute; l'oeuvre d&eacute; J&eacute;s&ucirc;-Christ. Dans l'onzi&egrave;me chapitre j'l&eacute; rencontrons comme l&eacute; Pr&icirc;nce d'la Vie. LA VIE en lettres majuscules.</P>

<P>I' y' avait eune fais un janne pr&ecirc;tre tchi 'tait sus l'point d&eacute; condithe san preunmyi s&egrave;rvice d'ent&egrave;rrement et i' d&ecirc;cidit d&eacute; cherchi dans la Bibl'ye pouor vaie comment qu&eacute; J&eacute;s&ucirc; &eacute;thait condit un tel s&egrave;rvice. A sa surpr&icirc;nse i' d&ecirc;couvrit qu&eacute; J&eacute;s&ucirc; n&eacute; pr&icirc;nt janmais part dans un ent&egrave;rrement - i' n'tait pon l&eacute; Pr&icirc;nce d'la Mort mais tr&eacute;jous l&eacute; Pr&icirc;nce d'la Vie.</P>

<P>Ch' tait li tchi dit, "J'sis v'nu &agrave; f&icirc;n qu'ous ayiz la vie, la vie abondante" et dans l'conte d&eacute; Lazare i' nos prend au d'l&agrave; d&eacute; la vie ich&icirc;n-bas au rouoyaume d&eacute; l'&ecirc;t&egrave;rnit&eacute; et d'la vie au d'l&agrave; d'la tombe.</P>
<a href="verrinneshlazare.jpg"><img src="verrinneshlazare.jpg" width="281" height="300" alt="J'sis la r&eacute;surrection et la vie; l&eacute; chein tchi crait en m&eacute; viv'tha m&ecirc;me qu'il meuthe; et l&eacute; chein tchi vit et crait en m&eacute; n&eacute; mou&ocirc;rra janmais." title="" border="0" align="right" /></a>
<P>Au centre m&ecirc;me du chapitre dans l'v&egrave;rset 25 veinnent les mots triomphants "J'sis la r&eacute;surrection et la vie". &Agrave; chaque s&egrave;rvice d'ent&egrave;rrement qu&eacute; j'condis j'procli&acirc;me ches mots &agrave; haute et cliaithe vouaix. Ch'est ch&icirc;n les mots tchi sou&ocirc;l&icirc;ngnent la glorieuse victouaithe du jour d&eacute; P&acirc;ques. Ch'est ch&icirc;n les mots tchi affirment et d&ecirc;cliaithent qu&eacute; la mort, not' drein ennem&icirc;n, a 't&eacute; va&icirc;ntchu. Ch'est ch&icirc;n les mots du cri victorieux qu&eacute; chaque croyant peut prononcer auve toute confidence.</P>

<P>"J'sis la r&eacute;surrection et la vie; l&eacute; chein tchi crait en m&eacute; viv'tha m&ecirc;me qu'il meuthe; et l&eacute; chein tchi vit et crait en m&eacute; n&eacute; mou&ocirc;rra janmais". "Crais-tu chenna?" i' d'mandit &agrave; Marthe. Touos vous ich&icirc;n ch't' arl&eacute;v&eacute;e, criyiz-ou chenna?</P>

<P>Au v&egrave;rset 17 Lazare avait 't&eacute; mort pour quat' jours. L&eacute; nombre d&eacute; jours est &icirc;mportant. J&eacute;s&ucirc; arrivit &agrave; la f&icirc;n d&eacute; trais jours d&eacute; grand deu, et ch'tait dans chutte p&eacute;riode qu&eacute; l'&acirc;me s&eacute; s'pathait du corps dans autcheune possibilit&eacute; d'&egrave;rtou, et bein seux dans chu cly&icirc;nmat l&eacute; corps avait d&eacute;j&agrave; c'menchi &agrave; d&ecirc;composer. &Agrave; vrai dithe, apr&egrave;s trais jours, la mort avait plieine autorit&eacute;. Ch'est en tchi, l&eacute; pus grand l&eacute; probl&egrave;me, l&eacute; pus grand l&eacute; mithacl'ye, l&eacute; pus grand l&eacute; renforch&eacute;ment d'la fouai d&eacute; Marthe et d'Mathie et des aut'es; l&eacute; pus grand l&eacute; renforch&eacute;ment d&eacute; not' fouai et, surtout, l&eacute; pus grand la glouaithe tchi va &agrave; not' P&eacute;the &Ecirc;t&egrave;rnel.</P>

<P>J'n'avons pas liu jusqu'au v&egrave;rset 44 mais j'connaissons tous la f&icirc;n du conte, et i' faut qu&eacute; j'viyons dans la restaur&acirc;tion d'la vie &agrave; Lazare la prom&ecirc;sse d&eacute; J&eacute;s&ucirc;-Christ tch'a l'pouver d&eacute; nos offri eune vie qu&eacute; p&egrave;rsonne ou rein n'peuvent d&ecirc;truithe. Ch'est ch&icirc;n l&eacute; haut point d&eacute; l'&Ecirc;vangile apr&egrave;s un &egrave;rm&egrave;rquabl'ye crescendo.</P>

<P>Ieau tchi fut changi en v&icirc;n nos montre la diff&eacute;thence qu&eacute; J&eacute;s&ucirc; fait &agrave; la vie quand il est &icirc;nvit&eacute;. Nicod&egrave;me d&ecirc;couvre la nouvelle vie tchi existe quand eune p&egrave;rsonne est n&eacute;e eune deuxi&egrave;me fais. La Samaritaine au pits rencontre la fontaine d'ieau vivante tchi l&icirc; pass'tha la s&eacute; chaque jour d&eacute; sa vie. Pour l&eacute; janne gar&ccedil;on qu'est mou&ocirc;thant, pour l&eacute; paralys&eacute;, pour l'aveugl'ye, ch'est J&eacute;s&ucirc; tchi lus donne la vie abondante. Mais ch'est avec Lazare qu&eacute; j'viyons l'&ecirc;norme proportion d&eacute; chein qu&eacute; J&eacute;s&ucirc; nos offre - la vie d'la r&eacute;surrection, et ch'est la vie m&ecirc;me d&eacute; <a href="bouondgieu.html">Dgieu</a> l'-m&ecirc;me, d&eacute; Dgieu l'immortel. La mort dans la pr&eacute;sence et la compangnie d&eacute; J&eacute;s&ucirc; a perdu tout san pouver.</P>

<P>Marthe 'tait eune femme d&eacute; fouai. Ou savait bein qu&eacute; J&eacute;s&ucirc; 'tait dg&eacute;thisseux et ou savait bein qu&eacute; si J&eacute;s&ucirc; 'tait v'nu pus t&ocirc;t, Lazare &eacute;thait 't&eacute; dg&eacute;thi. Et ou criyait &eacute;tout dans eune r&eacute;surrection dans tchique temps &agrave; l'av'n&icirc;n. mais chu jour-ch&icirc;n ou s'en allait apprendre qu&eacute; la vie d'la r&eacute;surrection existe pour l&eacute; pr&eacute;sent, pour ani&egrave;t m&ecirc;me. Et comme yi, j'pouvons joui d'la vie d'la r&eacute;surrection dans un corps tchi vieillit chaque jour mais tch'est d&eacute;j&agrave; dou&eacute; d'la vie &ecirc;t&egrave;rnelle.</P>

<P>Mais &egrave;rv&eacute;nons &agrave; la tchestchion - criyiz-ou tous chenna? La vie d'la r&eacute;surrection, est-alle partie d&eacute; vot' exp&eacute;thience? Quand j'criyons vraiment et sinc&eacute;thement en J&eacute;s&ucirc;-Christ comme Sauveu et Seigneu, san Saint Esprit vint d'meuther en nous et sa vie d'vint not' vie. St. Paul &ecirc;crivit &egrave;s Colossiens et lus dit tch'il' "avaient d&eacute;j&agrave; 't&eacute; r&eacute;suscit&eacute;s auve J&eacute;s&ucirc;-Christ". Et chutte r&eacute;suscit&acirc;tion d&eacute;pend compli&egrave;tement sus not' crianche. J&eacute; n'peux pas comprendre les gens quand i' m'disent qu&eacute; ch'est nos bouonnes actions tchi ouvrent les portes du ciel. Ch'n'est pon chenna qu&eacute; j'fa&icirc;thons; ch'n'est pon m&ecirc;me tchi qu&eacute; j'sommes. I' y'en a tchi disent "mais j'sis britannique", mais not' n&acirc;tionalit&eacute; n'est pon un passeport au Rouoyaume d&eacute; Dgieu. &Ecirc;tant J&egrave;rriais est la qualific&acirc;tion pour d'meuther dans not' p'tite &icirc;le, mais &ecirc;tant J&egrave;rriais n'vaudra absol&ucirc;ment rein &agrave; l'entr&eacute;e du paradis. I' s'peut qu&eacute; j'li&ecirc;thons not' Bibl'ye chaque jour, qu&eacute; j'prions Dgieu mat&icirc;n et s&eacute;, d'vant et apr&egrave;s mangi; i' s'peut qu&eacute; j'suivrons la louai qu&eacute; Dgieu donnit &agrave; Mo&iuml;se; i' s'peut qu&eacute; j'sommes honorabl'yes et respectabl'yes, des gens comme i' faut....... mais ch'n'est pon l&agrave; la m'suthe qu&eacute; Dgieu prend'tha pour nos jugi.</P>

<P>La seule m'suthe s'sa "l&eacute; chein tchi crait en m&eacute;". L&eacute; chein tchi crait en J&eacute;s&ucirc;-Christ tchi seul est l&eacute; c'm&icirc;n, la v&eacute;thit&eacute; et la vie &egrave;rch&egrave;v'tha l&eacute; don d'la vie d'la r&eacute;surrection. I' n'y' a pas d'd&ecirc;tou; i' n'y' a pas un chouaix d&eacute; c'm&icirc;n. i' n'y' a pas b&eacute;soin d&eacute; complyitchi la proc&eacute;duthe. I' n'faut pas m&ecirc;me &ecirc;prouver d'ajou&ocirc;ter &agrave; la condition ou m&ecirc;me d&icirc;nminnuer l'offre.</P>

<P>La r&ecirc;ponse d&eacute; Marthe 'tait bein simpl'ye "Oui, Seigneu, j'crai qu&eacute; tu'es l&eacute; Christ, l&eacute; Fis d&eacute; Dgieu." Ch'est l&agrave; la seule r&ecirc;ponse qu&eacute; J&eacute;s&ucirc; attend. Mais St. Jean nos dit qu&eacute; tout d'suite Marthe fut crier sa soeu l&icirc; disant "L&eacute; Ma&icirc;tre est ich&icirc;n et i' d'mande pour t&eacute;".</P>

<P>V&egrave;the, l&eacute; Sauveur du monde 'tait v'nu &agrave; B&eacute;thanie et i' d'mandait pour Mathie. Et ch'est d'm&ecirc;me acou&ocirc; au jour d'ani&egrave;t. L&eacute; m&ecirc;me J&eacute;s&ucirc; est l&agrave; auve les bras ouv&egrave;rts invitant les gens d&eacute; s'appr&eacute;chi d'li. I' tape &agrave; la porte d&eacute; lus vie auve l'opporteunit&eacute; d'ouvri la la porte pour laissi l&eacute; Sauveur entrer. Mathie s&eacute; l'vit vit et s'en fut l&eacute; rencontrer.</P>

<P>L&eacute; Sauveur du monde est v'nu &agrave; J&egrave;rri. Il est ich&icirc;n auve la m&ecirc;me invit&acirc;tion. Ch'est san grand d'si qu&eacute; p&egrave;rsonne n&eacute; p&eacute;thisse. I' n's&eacute; forche pas sus autchun mais il a tr&eacute;jous b&eacute;soin d&eacute; vous et d'm&eacute; pour l'&icirc;ntroduithe &egrave;s cheins tchi n'craient pon en li. L'av'ous introduit &agrave; tchitchun dreinement? Combein d&eacute; vos pathents, vos anm&icirc;ns, vos va&icirc;s&icirc;ns, vos coll&egrave;gues appr&egrave;chent chaque jour la f&icirc;n d'lus vie dans chu monde sans autcheune esp&eacute;thance pour lus &ecirc;t&egrave;rnit&eacute;? &Ecirc;tes-ou la melle dans la cha&icirc;ne tchi les m&egrave;n'tha hors les t&eacute;n&egrave;bres &agrave; la leunmi&eacute;the, d'la mort &agrave; la vie d'la r&eacute;surrection, pour n'&ecirc;tre pus &ecirc;trangi&egrave;rs mais pust&ocirc;t citouoyens du Rouoyaume d&eacute; Dgieu?</P>

<P>L&eacute; Rouai 'Douard l&eacute; Confesseur au pas d'la mort annoncit "J&eacute; n'm'en vais pas mou&ocirc;thi. Comme j'tchitte l&eacute; pays des mouothants j'v&egrave;rrai l&eacute; Bouon Dgieu dans l'pays des vivants".</P>

<P>"J'sis la r&eacute;surrection et la vie; l&eacute; chein tchi vit et crait en m&eacute; viv'tha m&ecirc;me qu'il meuthe; et l&eacute; chein tchi vit et crait en m&eacute; n&eacute; mou&ocirc;rra janmais." Criyiz-ou chenna? Si ou pouvez r&ecirc;pondre auve la sinc&eacute;thit&eacute; d&eacute; Marthe, sortez d'ich&icirc;n, j'vos en prie, auve la confidence d&eacute; vivre la vie d'la r&eacute;surrection pour l&eacute; restant d&eacute; vos jours sus la t&egrave;rre. Tous tchi craient en li sont remplyis auve l'esprit d&eacute; J&eacute;s&ucirc;-Christ, vivant et r&eacute;suscit&eacute;. L&eacute; pouver tchi ram'nit J&eacute;s&ucirc; d'la tombe est l&eacute; m&ecirc;me pouver tchi vos donne l'&eacute;nergie et vos &ecirc;tchippe pour &ecirc;tre les &ecirc;fants d&eacute; Dgieu; ch'est l'pouver tchi vos permet d'&ecirc;tre l&eacute; s&eacute; et la leunmi&eacute;the du monde; l&eacute; pouver tchi vos permet d&eacute; servi l&eacute; Dgieu Tout-Puissant chaque jour. Ou n'&ecirc;tes pus morts dans vos p&eacute;ch&eacute;s; ous &ecirc;tes vivants auve Christ. V&egrave;the, allez-y - sortez d'ich&icirc;n pour vivre dans l'pouver d'la r&eacute;surrection. Faites &agrave; saver &agrave; tous qu&eacute; J&eacute;s&ucirc; Christ n'est pas mort; il est r&eacute;suscit&eacute; et i' vit en vous. All&eacute;luia! Amen!</P>

<P>&nbsp;</P>
<P><i>Pr&eacute;chi par l&eacute; pasteur Brian Vib&egrave;rt dans l'&Eacute;glyise d'la Ville, D&icirc;nmanche l&eacute; 18 d'Avri 1999</i></P>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="a2kgrisventre.html">L&eacute; Mill&eacute;nium d&eacute; J&eacute;s&ucirc;-Christ</a><p>
<li><a href="assembliee/service1960.html">S&egrave;rmon du S&egrave;rvice Annuel 1960</a><p>
<li><a href="assembliee/service1961.html">L&eacute; service annuel 1961</a><p>
<li><a href="assembliee/service1965.html">L&eacute; service annuel &agrave; St. Mart&icirc;n</a><p>
<li><a href="sermon62.html">S&egrave;rmon du S&egrave;rvice Annuel 1962</a><p>
<li><a href="sermon71.html">S&egrave;rmon du S&egrave;rvice Annuel 1971</a><p>
<li><a href="sermon73.html">S&egrave;rmon du S&egrave;rvice Annuel 1973</a><p>
<li><a href="stpierre.html">Saint Pi&egrave;rre</a><p>
<li><a href="sermon76.html">S&egrave;rmon du S&egrave;rvice Annuel 1976</a><p>
<li><a href="reinemethe3.html">L&eacute; s&egrave;rmon d'l'Arch&ecirc;v&ecirc;que d&eacute; Cantorb&eacute;ry au s&egrave;rvice d'ent&egrave;rrement d'la Reine M&eacute;the</a><p>
<li><a href="sermonsg.html">Sermon - Octobre 1999 &agrave; l'&Eacute;glyise d&eacute; St George</a><p>
<li><a href="chrysostom.html">L&eacute; S&egrave;rmon d'P&acirc;ques d&eacute; Saint Jean Chrysostome</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/sermon99.html by HTTrack Website Copier/3.x [XR&CO'2014], Tue, 15 Jul 2025 14:00:02 GMT -->
</HTML>
