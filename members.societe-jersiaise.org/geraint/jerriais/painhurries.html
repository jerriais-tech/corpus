<HTML>
<HEAD>
<TITLE>Why Mr. Piteur hurries back home</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Why Mr. Piteur hurries back home</h2></font></center><p>

Y'a oquo tchiq' louis d'restant dans ma bourse, et nou pouorrait duth&eacute; ichin oquo eunne huitaine si ch'nes que je qu'menche a etre g&egrave;n&eacute; des nouvelles que j'ou&eacute; de d'siez nous. Ch'est-tan'tchi, j'sis a q'menchi a m'pr&eacute;path&eacute; pour r'vener en Jerri la s'maine tchi vint. Les siens qu'ethaient offuche id&eacute;e de v'n&eacute; sus la <a href="cauchie.html">Cauchie</a> m'faithe un 'welcome 'ome' vindront sus la Victoria a l'arriv&eacute;e du bat&eacute; de <a href="saintmalo.html">St. Malo</a>: je s'ai sus l'pont, appi&eacute; contre la ch'min&eacute;e, parmi les gens d'la premi&eacute; classe. <br/>
<br/>
Ch'est grand dommage qu'nos gens n'aient pon peu s'comport&eacute; oquo tchiq' temps - j'tais a pass&eacute; un divers - bouan temps ichin. Fetes et festins touos les jours, theatres et caf&eacute; touos les siers, et un docteu tchi m'dounne des purges francaises pour rin! J'm&eacute; sis m'esfi&eacute; d'lus ieau, coumme nou m'avait pr&eacute;v'nu, mais y m'&eacute;thait falu oquo eunne bouonne tchinzaine pour sav&eacute; l'tchet d'lus <a href="baithe.html">vins</a> qu'&eacute;tait l'miyeu pour ma sant&eacute; - l'rouoge ou l'blianc. Mais quand nou n'peut, nou n'peut! et faudra laissi chutte d&eacute;cision la jusqu'a la pr&eacute;chenne bord&eacute;e.<br/>
<br/>
Y m'vint des lettres pas rasseuthantes du toutsus ch'qui s'passe siez nous. J'apprends qu'nos gens sont a faithe des grandes d&egrave;spenses: qu'Laiz&eacute; a t&eacute; veue accater des <a href="pihangne.html">pehannes</a> au marchi, qu'ou mins l'aut' Dinmanche un sh'ling a la colecte; et qu'Lonore, ma fille, a t&eacute; veue a <a href="greve_de_lecq.html">la Gr&egrave;ve de Lecq</a> a soup&eacute; d'houmard et d'jambon ov un marchand d'poummes-de-terre qui l'avait am'n&eacute;e l&agrave; dans un moto. Il est grand temps que j'm&eacute; rappr&eacute;che.<br/>
<br/>
Ch'est dommage! Y fait si diversement bon ichin! J'sis invit&eacute; quasi touos les jours parmi des gens distindjis, y'a m&egrave;me deux juges qu'ont promint de v'n&eacute; m'vaie en Jerri pus tard dans l's'envithons du temps qu'Wilbur vindra payi ses dettes. J'vais quazi touos les jours en moto - man moto - ou en bat&eacute; sus la rivi&eacute;the. J'ai 't&eacute; deux-tr&egrave;s fais au theatre (autant vaut n'pon l'dithe a Laiz&eacute; : l'theatre et yi n'sont pon pathents) et j'sis pour mont&eacute; dans un ballon la s'maine tchi vint si j'sis oquo par les qu'mins.<br/>
<br/>
Mais j'n'y s'ait pon! J'ai fini apr&egrave;s ben d'l'embaras, a cliore man marchi d'ielle pour ch't'ann&eacute;e: y'a au d'la d'tr&egrave;s s'maines que j'sis a galvaud&eacute;, j'sis quasi a bu d'mes sous, l'Bos m'&egrave;scrit qui faudra pass&eacute; nos comptes au pus tot, et j'voudrais v'n&eacute; sav&eacute; tch&egrave;s qui m'a avron&eacute; ma fille. Pour ch'tis-la, autant vaut pour lis fiche san camp d'vant man r'tou! Si ch'est vrai la maintchi de ch'que nou m'&egrave;scrit entouore li, sa saison d'poummes-de-terre est autant dithe finie. Ou y mathietha Lonore ou j'l'&egrave;smagli&eacute;thait coumme eunne poumme sou&ocirc;s un pr&icirc;nsea! Mais p't'etre qu&eacute; j'm'&egrave;smentiounne trop! P't'etre que man tcheu d'p&eacute;the v&eacute; du malheu la yiou qui n'y'a qu'un mio d'danji! Tout s'r'pathe a la longue, et j'esp&egrave;the qu'la r&eacute;putation d'ma fille n'est pon avr&ocirc;n&eacute;e a fin pour av&eacute; mangi un houmard ou deux ov un moussieu angliais qui y'a dounn&eacute; eunne 'ride au cli&eacute; d'la leunne dans san moto. J'esp&eacute;the qu&eacute; nou n'en r'p&acirc;sl'la pon, et que j'trouv'thons oquo moyen d'la mathi&eacute; a tchiq' buzard de bouon jerriais ov tout plien d'sous.<br/>
<br/>
<i><a href="brambilo.html">Piteur Pain</a></i><br/>
<i>Morning News 14/6/1912</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="painmotorcar.html">How Piteur buys a motor-car</a><p>


<li><a href="painrvint.html">Mait' Piteur s'en r'vint</a><p>
<li><a href="peterhome.html">Peter is coming home</a><p>
<li><a href="painduty.html">Piteur Pain on duty again</a><p>
<li><a href="trip.html">Some Reminiscences On Piteur's Trip</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

