<HTML>

<!-- Mirrored from members.societe-jersiaise.org/geraint/jerriais/pmdinner.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>Merriene Disaproves of Dinner</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merriene Disaproves of Dinner</h2></font></center><p>

Moussieu l'Editeu,<br>
<br>
Avant-hier y m'vint une lettre par le postman et la Merrienne, comme de cou&ocirc;tume, l'ouvrit. Oulle a fait chonna toute sa vie, malgr&eacute; mes remonstrances car ou dit qu'ch'est san drouait.<br>
<br>
'Grand doux, tch&egrave;sque ch'est qu'chonnechin?' ou s'fit.<br>
<br>
J'print la lettre. Ch'tait une invitation du club des joueurs &agrave; la galoche du Portinf&eacute; pour lus d&icirc;n&eacute; annuel le neuf du pr&eacute;chain mais. 'Ben se&ucirc;x qu'che s'sa une bouonne bord&eacute;e' j'dis a la Merrienne. 'Faut qu'j'aille en ville Sam'di t&acirc;chi d'accat&eacute; un neu fa. A ch'qui pathait, y'en tout plien dans les boutiques achteu.'<br>
<br>
'Sam'di tu s'sas dans tan clios &agrave; grapin&eacute; tes patates' ou dit. 'J'n'en approuve pas d'chais d&icirc;niers, et tu l'sais ben. Tu t'en vas l&ucirc;s ecrithe pour les r'm&eacute;rci&eacute; et tu l&ucirc;s dithas en m&ecirc;me temps que tu n'pou&ocirc;rras pas y'all&eacute; parsque t'n'&ecirc;tat d'sant&eacute; n'le permet pas.'<br>
<br>
'Ch'n'est pas vrai' je l'y dit. 'Je s'y mus que je n'avais tait pour des mais. Veur-tu que j'l&ucirc;s diche un mensonge?'<br>
<br>
'Un p'tit mensonge ich&icirc;n et l&agrave; n'fait pas grand ma' ou dit. 'mais peux-tu m'dithe, Ph'lip, pourtchi qu'chais gens-l&agrave; veulent all&eacute; d&icirc;n&eacute; &agrave; un hotel, quand ils ont tout ch'qu'y l&ucirc;s faut siez yeux?'<br>
<br>
'Ch'n'est pas chonna' je l'y dit. 'Tout ch'qu'y veulent ch'est une bouonne s&eacute;th&eacute;e ensembles. Et, apr&egrave;s tout, ch'n'est qu'une fais par an.<br>
<br>
'Ch'est une fais d'trop'  s'fit la Merrienne. 'Man p&eacute;p&eacute;e l'y n'allait jamais &agrave; chais d&icirc;niers. Y faisait san travas, &eacute;pis dans les huit heuthes du s&eacute;, il allumait la chandelle, et ch'tait: 'Ve-t'en, bouonnefemme, il est temps d'ramont&eacute;. 'Mais &agrave; quatre heuthes du matin y tait &agrave; traithe.'<br>
<br>
'Et tch&egrave;sque ta m&eacute;m&eacute;e disait d'chonna?'<br>
<br>
'M&eacute;m&eacute;e tait hardi d'm&ecirc;me &eacute;tout. Ch'tait une femme tchi s'm&eacute;ttait ben &agrave; san d'v&eacute;. Jamais tu n'la viyais a rein-n'faithe, sinon une fais par an ou d'm&ecirc;me quand y'avait tchiquechose de nouv&eacute; dans l'ber et qu'ou tait forchie d'se r'p&ocirc;s&eacute; un mio. Mais p&eacute;p&eacute;e ch'tait du matin jusqu'au s&eacute;d'd'un but d'l'ann&eacute;e &agrave; l'autre.'<br>
<br>
'V&egrave;the' j'l'y dit 'et tch&egrave;sque en fut l'r&eacute;sultat. A l'&acirc;ge de chinquante ans y tait criblyi&eacute; d'roumatices, il avait la goutte et ben souvent il avait ben d'la peine &agrave; s't'nin d'but. Toutes les fais qu'nou l'rencontrait il avait ma tchique bord. S'il avait tait &agrave; un bouon din&eacute; par bord&eacute;e et s'&eacute;tait permint un mio d'am&ucirc;sement y n'&eacute;thait pas tait d'm&ecirc;me.'<br>
<br>
'Nou dit que l'travas n'tue pas' j'ajou&ocirc;tit 'mais ch'est comme tout autre chose; nou peut en faithe trop.'<br>
<br>
'Tu-as tr&eacute;jous print bouon soin d'n'accourchi pas ta vie par chu moyen-l&agrave;' ou s'fit s&ecirc;quement. 'Mais quand &agrave; chu d&icirc;n&eacute;, tu n'ithas pas.'<br>
<br>
'Mais Merrienne-'<br>
<br>
'J'te dis qu'tu n'ithas pas et ch'est fini. L'ann&eacute;e pass&eacute;e quand tu fut &agrave; chu din&eacute; &agrave; la Gr&egrave;ve, ch'fut m&eacute; tch'eut &agrave; traithe le pr&eacute;chain matin et tu n'fit pas un coup travas chu jour-l&agrave;.'<br>
<br>
'Ch'tait l'podin' je l'y dit. 'Je n'&eacute;thais pas deu y touchi.'<br>
<br>
'Ben se&ucirc;x qu ch'tait l'podin' ou dit 'mais j'te dis  qu'che s'sait la derni&eacute; fais. Si j'tais l'Baillyi je r'f&ucirc;s&eacute;'sais d'donn&eacute; autchune p&eacute;rmission pour un d&icirc;n&eacute;.'<br>
<br>
'Et il y va l'y-m&ecirc;me, sorte d'achocre' j'l'y dit 'et l'<a href="gouverneux.html">Gouverneux</a> &eacute;tout, sans p&acirc;sl&eacute; des Juges, des S&eacute;nateurs, des Conn&ecirc;tablyes et m&ecirc;me des D&eacute;put&eacute;s. Tu f'thais une b&ecirc;te de t&eacute;-m&ecirc;me, ma vieille. Quand &agrave; chu din&eacute;-'<br>
<br>
'Pour la quatri&eacute;me fais, tu n'ithas pas' dit Merrienne.<br>
<br>
&nbsp;<p>
<i><a href="lebrocq.html">PH'LIP</a><br>
2/4/1949 <br></i>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmdinner2.html">Ph'lip cooks the dinner</a><p>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="tchuisinne.html">La tchu&icirc;sinne en J&egrave;rriais</a><p>
<li><a href="avis.html">Deustr&egrave;s Brins d'Avis</a><p>
<li><a href="protet.html">Un prot&ecirc;t</a><p>
<li><a href="jsl1952.html">Lettre d&eacute; La Soci&eacute;t&eacute; Jersiaise au Jersey Society in London 1952</a><p>


<li><a href="gdfappetit.html">Av'-ous bouan app&eacute;tit?</a><p>
<li><a href="gdfventre.html">Ch'est l'ventre tchi sou&ocirc;tcheint l'dos!</a><p>
<li><a href="painfeast2.html">Piteur Pain Preparing for a Feast</a><p>
<li><a href="painfeast.html">After the Feast</a><p>
<li><a href="paindine.html">Piteur has some friends to dine</a><p>
<li><a href="painfricot.html">Oquo du fricot</a><p>
<li><a href="oublie1906.html">Chein qu'ou z'av&ecirc;tes oubli&eacute;</a><p>
</UL>
</FONT>





&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmdinner.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>
