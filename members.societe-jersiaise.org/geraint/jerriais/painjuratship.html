<HTML>

<!-- Mirrored from members.societe-jersiaise.org/geraint/jerriais/painjuratship.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Peter and the Juratship</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Peter and the Juratship</h2></font></center><p>

<br/>
<br/>
Ch's'a pas oquo pour chutte fais! Tout bin pes&eacute; et consideth&eacute;, et viyant que j'soulaimes r'cit&eacute; des Pi&egrave;ches ensembye sus l'Stage, a l'Escole du Dinmanche dans not' jeunne temps; j'avons d&eacute;cid&eacute; que je n'f'thait pas opposition a Moussieu l'Boutillyi - qu'est un mio not' pathent du bord des Bigethieaux. Mais Lonore en est bin afflyigie! Ou s'viyait d&egrave;ja dans la gal'lie des Visiteurs &egrave;s Etats, a r'gard&eacute; ch&egrave;s Messieux &egrave;scout&eacute; san p&egrave;the faithe un Speech sus la P&ecirc;que au Lanchon. Et, dans la Cour, ou s'&eacute;tait prominse d'all&eacute; d'temps en temps, quand y'&eacute;thait Passation d'Contrats, pour pou&eacute; dithe &egrave;s gens a l'entou d'lyi: &quot;You see that Jedge? Him wid red ouisqueur an' black hands, talkin' to Sir William? Dat's Piteur Pain, Jurat - my papa!&quot;<br/>
<br/>
Laiz&eacute;, lyi, etait assez port&eacute;e d'chu bord l&agrave; &eacute;tout. Pas tant pour l'hounneu d'la chose; car, coumme ou dit: &quot;Celui qui s'&eacute;l&egrave;ve sera abaiss&eacute;! et les Hounneurs de chu monde p&eacute;rv&egrave;rs, ch'n'est qu'poussi&egrave;re. Tout est vanit&eacute; et rong'ment d'esprit!&quot; Mais, d'un autre cot&eacute;, oul avait compt&eacute; qu'eunne fais me Juge, je s'ais sans bras drou'et pour met' tout en r'pathe dans les r'paires des mechants. Nous &eacute;thait freunm&eacute; toutes les auberges les Dinmanches. Il &eacute;thait 't&eacute; d'fendu d'all&eacute; en carosse chu jour sinon pour all&eacute; d'eunne Chapelle a l'autre et cherchi l'v&eacute;t&eacute;rinaithe ou la sage-femme. Tout l'monde &eacute;thait yeu a all&eacute; au Tchulte au mains eunne fais par Dinmanche et prendre san tou d'pr&eacute;dicateu eunne fais par quart'd'an. Jommais mains d'douze sous a la collecte: un sh'ling par les bancs. Et chass&eacute; d'l'Isle - Laiz&eacute; tchient hardi a cheun'chin - chass&eacute; d'l'Isle toutes les fausses r'ligions. Ils l'sont presque toutes, suivant ma femme; ch'est l'predicateu d'sa Chapelle qui y'a enseignyi cheunna!<br/>
<br/>
H&eacute; bin! Ch'ne s'a pas oquo chutte fais! Et d'un sens, ch'est quazi dommage!<br/>
<br/>
Quand je m'vit dans l'parleux d'l'Hotel a Missis Couillard, l'aut' s&eacute;, vis-a-vis d'eunne D&eacute;putation qui m'avait envi&eacute; mendation de m'trouv&eacute; l&agrave; a huit heuthes, pour affaithes importantes - Quand j'me vit l&agrave; endret sept hoummes en blianches qu&eacute;minzes, qui se l'vites tout d'un bond en chantant: &quot;See the conq'rin Ero!&quot; y'eut tchiq' chose qui r&egrave;smouit souos man veste!<br/>
<br/>
Apr&egrave;s av&eacute; chatchi d'main et viedji des verres, nou s'mint a d'vis&eacute;. Nou c'menchi par cou&ecirc;si un motto pour not' 'flag': &quot;Down with Tyrany!&quot; Je n'sai trop ch'que ch'est que Tyrany, mais ils 'taient touos d'accord pour dithe que Jerri en 'tait plien, et que n'y'avait qu'm&eacute; qui pouvais y porter r'miede - viyant qu'javais 't&eacute; forgeux! Et j'f&ucirc;mes pour les Suffragettes! Toutes les femmes mathi&eacute;es pouorront vot&eacute; du bord que lus hoummes lus dithont, et les vielles filles coumme i' s'adounna. N'y'en &eacute;tha jommais deux du m&ecirc;me avis!<br/>
<br/>
L'affaithe allait rondement! L'Sounneux d'clioches dit qu'sen fils s'n'allait faithe eune touon&eacute;e au Vaux-d'la-Mathe. La Maitresse d'Escole du Huth&eacute; avait promins a san gallant d'p&acirc;sl&eacute; d'm&eacute; &egrave;s &egrave;sfants d'sa Classe. L'Forgeux des Hautes-Crouex s'en va pendre un &quot;Vote for P.P.&quot; au d'sus de s'n'enclieume; et tout Saint Sauveux est &quot;snug&quot; contre tout l'monde - a ch'que nos dit l'Chantnyi. S'fimes le caltchul des siens sus tchi qu'nou pou&eacute; s'fi&eacute; en cas d'conteste - y'en a pus qui n'faut pour boul&eacute; bin des candidats.<br/>
<br/>
L'Temps s'passi d'm&ecirc;me; a contet a s'ent'dithe ch'que j'f'thais quand j'y s'ais. Et pis - apr&egrave;s s'etre aperchu qu'n'y'avait pus rin dans les boutelles - l'Chantnyi dit: &quot;A la pr&eacute;chenne, man vi!&quot; (J'y'en b&acirc;drai, du 'man vi'! eunne fais &egrave;slu) et s'en fut siez li. Y'un apr&egrave;s l'autre, la Deputation qui m'avait invit&eacute; a les rencontr&eacute; l&agrave; &quot;pour affaithe importante&quot; s'en fut s'couochi; et j'm'appr&ecirc;tais a les siethe, apr&egrave;s av&eacute; soigneusement ramess&eacute; les papiers sus tchi nous avait cartchul&eacute; mes chances, quand l'ouaiteur criyi: &quot;Old ard&quot;! ole man, (J'y'en b&acirc;drai des 'ole man' quand je s'ai juge) et s'en vint m'pr&eacute;sent&eacute; un compte de djux-sept sh'lings et huit sous pour les raffraichissement! Les pend'loques; les bigres de pe&ucirc;les!<br/>
<br/>
&quot;Ah! Ch'est d'm&ecirc;me!&quot; s'fit Laiz&eacute;, quand j'lis conti la sc&egrave;ne. &quot;H&eacute; bin! Man fiston: tu ne s'as pas Candidat! Qui' s'd&egrave;spieauquent coumme i' pou&ocirc;ront a trouv&eacute; un candidat - les pe&ucirc;les! Djix-sept sh'lings et hui sous en litcheu, a nos frais! Pus qu'i n'en faut pour dounn&eacute; un pic-nic a eunne venn&eacute;e d'Mothors-Union! Les badl&eacute;thans!&quot;<br/>
<br/>
<i><a href="brambilo.html">Piteur Pain</a></i><br/>
<i>The Morning News 10/7/1913</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmjuratship.html">No contest for the Juratship</a><p>
<li><a href="electioneering.html">Electioneering campaign</a><p>
<li><a href="elections_20.html">Electioneering secrets</a><p>
<li><a href="elections_26.html">Electioneering topics</a><p>
<li><a href="forthcoming.html">Peter on forthcoming elections</a><p>
<li><a href="painelections.html">Piteur discourses on elections</a><p>
<li><a href="elections_1.html">Mister Pain on current events</a><p>
<li><a href="elections_3.html">Achteu que l'&eacute;lection pouor Juge est pass&eacute;e</a><p>
<li><a href="elections_15.html">L'Caouain comme candidat pour Juge</a><p>
<li><a href="elections_37.html">Jean Cabot pour Juge</a><p>


<li><a href="elections_36.html">V'la don un Juge d'&ecirc;lu sans qu'i' y ait ieu une &ecirc;lection</a><p>
<li><a href="visite1878.html">Une visite entre deux vaizins opr&egrave;s la derni&egrave;ze &eacute;lection de Juge</a><p>
<li><a href="pmventsdest.html">Les vents d'Est</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painjuratship.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

