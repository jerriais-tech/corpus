<HTML>

<!-- Mirrored from members.societe-jersiaise.org/geraint/jerriais/pmouaisieaux.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>La Merrienne pliains les p'tits ouaisieaux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La Merrienne pliains les p'tits ouaisieaux.</h2><br>
La grande &ecirc;lection &agrave; Saint Martin.<br></font></center><p>

<font size="-1"><i>&Agrave; Portinf&eacute; Saint Ou.<br>
Jeudi au s&eacute;<br></i></font>
<br>
Moussieu l'Editeu.<br>
<br>
Agniet, par ichin la fraid a 't&eacute; pi&eacute;the qu&eacute; jamais, et j'crais bein qu&eacute; ch'est la m&ecirc;me chose siez vous, et dans toutes les autres parties de l'Ile &eacute;tout. D&eacute;pis ma derni&eacute; lettre j'avions yeu tchiques bieaux jours d'sol&eacute; et nou pouvait d&ecirc;shaller sans crainte d'attrapper une d&ocirc;se de pneumonie, mais agniet ch'est un vent tchi p&acirc;sse &agrave; travers de toutes les craques tchi s'trouvent dans une vielle maison. La Merrienne, tch'est ocquo forte et robuste, pliains les p'tits ouaisieaux, et touos les matins ou va jusque dans l'gardin avec une boll&eacute;e de miettes et d'autres restants pour yeux. Malheutheusement, les fichus mauves ont faim &eacute;tout, et &agrave; matin y'en avait b&eacute;t&ocirc;t une vingtaine dans l'gardin &agrave; avaler tout ch'qu'i' pouvaient trouver et &agrave; &ecirc;ffriter les m&ecirc;sles, les grives, les &ecirc;tournieaux et tout le p'tit ouaiselin. Si j'avais peut bouogi d'ma grand'-chaise j'&eacute;thais t&acirc;chi d'en abattre yunne ou deux des vilaines cr&eacute;atuthes, mais, &agrave; qu'menchi, j'n'en ai pas la forche, &eacute;pis j'comprends que la louai les prot&egrave;ge : ch'est pourtchi, j'ai &agrave; les laissi trantchilles.<br>
<br>

<a href="ouaise.html"><img src="mele.gif" width=212 height=171 border=0 align="left" alt="un m&ecirc;le"></a>

&Agrave; ch'teu, Moussieu, pour la grande &ecirc;lection &agrave; <a href="st_martin.html">Saint Martin</a>. Tchi surprinse! Pas pour la victouaithe de Tom Billot, comme par s'n &ecirc;norme majorit&eacute;. J'avais gagi douze sous tch'il y veindrait par p&ucirc;s d'vingt vouaix, mais jamais j'ne me s'sais imagin&eacute; tch'i batt'rait l&eacute; Sieur d'la Mathe si aisiment. Chein tchi montre, Moussieu, que d'nos jours nou n'peut pas s'fier s&ucirc;s chein qu'nou-s-entend, car m&ecirc;me samedi p&acirc;ss&eacute; un bouon Saint Martinais que j'trouvis en Ville m'asse&ucirc;thit que l'Sieur d'la Mathe &eacute;tait seux d'san coup, car il avait touos les M&eacute;thodistes avec li, tandis que l'Tom Billot n'avait qu'les Anglyicans. Quant &agrave; chonna, Moussieu, j'avais mes doutes de tchitchuns tch'avaient sign&eacute; le papi du Chantgni d'la Mathe. Je n'&eacute;thais pas creu, par exemplye que l'Joe Dorey et yun ou deux autres &eacute;taient si raides M&eacute;thodistes.<br>
<br>
&Agrave; ch'teu pour chais douze sous que j'ai g&acirc;gni. Quand j'tais p'tit mousse, j'&eacute;thais peut accater sept b&acirc;rres d'chocolat &agrave; la p'tite boutique au Carrefour &agrave; Chendre ou siez les Miss Mo&ucirc;tchet &agrave; la Crouaix au Lion. Y'avait le fr&eacute;the, Tom, tchi rac'modait des bottes et des souliers, et ses deux s&#156;urs, tchi gardaient la boutique. Ch'tait d'bein p'tites gens, pas p&ucirc;s d'quat'e pids d'haut, et jamais j'n'ai seu de ou&egrave;sque i' v'naient. Je n'sais pas si y'a ocquo tchiques vielles personnes &agrave; <a href="st_pierre.html">Saint Pierre</a> tchi pou&ocirc;rraient m'en dithe p&ucirc;s longtemps, que l&ucirc;s vrai nom &eacute;tait Mousquet, mais je n'sis pas seux si ch'tait vrai.<br>
<br>
Y'a ocquo tchiques &ecirc;lections en v'nant, et nou p&acirc;sle de yun ou deux candidats pour la vacanche pour Chantgni &agrave; Saint Martin. Y'a, par exemplye, l&eacute; Jack Richard, un homme tch'est raide bein connu dans la p&acirc;raisse et tchi f'thait sans doute un excellent Chantgni. J'ai ou&iuml; &eacute;tout du Gerald Richardson du Clios Fallu, du Vingtnyi J.D.Germain, l&eacute; fis du D&eacute;put&eacute; d'autfais, et de yun ou deux autres citoyens qu'nou respecte, mais au moment i' n'y a rein d'certain. &Agrave; <a href="la_trinnete.html">la Trin't&eacute;</a>. l&eacute; John Dorey Richardson, candidat pour D&eacute;put&eacute;, ne s'sa pas opp&ocirc;s&eacute;, ou je s'sais bein surprint, car il a toutes les qualit&eacute;s pour le poste.<br>
<br>
Nos Etats s'r&eacute;unissent &agrave; ch't heu' deux fais la s'maine, et l' n'ont pas fait un mauvais qu'mench'ment, car la fameuse muth&acirc;lle ne s'en va pas &ecirc;tre b&acirc;tie, par chein qu'nou-s-comprend, et y'&eacute;tha un gr&ocirc;sse somme de sauver. Il est &agrave; esp&eacute;ther tch'i' s'en vont continnuer d'm&ecirc;me, car la p&ocirc;sition financi&eacute;the est ocquo hardi critique.<br>
<br>
<img src="brecolin2.jpg" width="150" height="143" alt="" title="" align="right" />
Nos pou&ocirc;res tchultivateurs ont perdu, accordant &agrave; la 'Post', des milles et milles br&eacute;colis &agrave; cause de la g'l&eacute;e. Ch'est bein d&ucirc;, mais ch'est l'temps tchi d&eacute;cide tout, pas seulement pour les br&eacute;colis, mais pour tout ch'que nou pliante dans la t&egrave;rre. J'peux vaie &agrave; ch't heu que j'&eacute;thais &agrave; attendre ocquo tchique temps pour man fricot d'nouvelles patates fricachies avec une tranche ou deux de gras lard. Mais l&eacute; jour veindra quand-m&ecirc;me, et j'n'ai pas v&ecirc;tchu tant d'ann&eacute;es avec ma Merrienne sans apprendre qu'la p&acirc;tience est un vertu qu'un homme mathi&eacute; dait tchultiver s'i' veur aver un mio d'paix dans la maison.<br>
<br>
J'n'ai pas 't&eacute; un mio surprint d&eacute; vaie s&ucirc;s la g&acirc;zette que nos faiseurs de vendues s'en vont chergi p&ucirc;s haut &agrave; l'av'n&icirc;n. Mais i' m'semblye que sept-et-d'mi du chent est hardi haut. Chonna s'en va donner une chance &agrave; d'autres de faithe des vendues &agrave; mains d'commission. J'me r'souveins que l'd&eacute;funt Harold Benest avait dans sans temps &eacute;prouv&eacute; &agrave; hauchi sa commission, mais que chonna n'prouvit pas. Dans chu monde i' n'faut pas &ecirc;tre trop gourmand.<br>
<br>
Y'a &eacute;tout l'appel du Sieur Durrell pour tchiques milles louis pour sauver l&eacute; Zoo, tch'est en dangi d'faithe banqu'route. J'esp&egrave;the tch'i' r&eacute;ussitha, car nou n'voudrait pas vaie le Zoo dispatha&icirc;tre, et i' n'faut pas oublier que l'Sieur Durrell n'a jamais d'mand&eacute; ou r'chut un sou pour tout l'travas tch'il a fait.<br>
<br>
&Agrave; b&eacute;t&ocirc;t, Moussieu, jusqu'&agrave; la s'maine tchi veint. <p>
&nbsp;<p>

<i><a href="lebrocq.html">PH'LIP</a></i><br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="pmfraid2.html">Merrienne et l'temps fraid</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>

<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmouaisieaux.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>
