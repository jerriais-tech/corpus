<HTML>

<!-- Mirrored from members.societe-jersiaise.org/geraint/jerriais/gdfthee.html by HTTrack Website Copier/3.x [XR&CO'2014], Tue, 15 Jul 2025 14:00:19 GMT -->
<HEAD>
<TITLE>L&eacute; Th&eacute;e d&eacute; l'&Eacute;glyise</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Th&eacute;e d&eacute; l'&Eacute;glyise</h2></font></center><p>


<font size="-1"><i>L&eacute; M&eacute;nage &egrave;s Feuvres, St. Ou&euml;n.</i><br/>
<br/>
<i>L&eacute; 13 d'ao&ucirc;t, 1966.</i><br/></font>
<br/>
Moussieu l'R&eacute;dacteu,<br/>
<br/>
Aniet, l'neuf d'ao&ucirc;t, jour du Th&eacute;e d'l'&Eacute;glyise, i' tchait d'la plyie! Ch'n'est rein d'nouv&eacute;! Quand j'tais mousse &agrave; la Forge &egrave;s Landes y'a eune septantaine d'ann&eacute;es, ch'tait la m&ecirc;me fichue boutique! Quant v'nait l'jour du Th&eacute;e - dans chu temps-l&agrave; ch'tait l'Th&eacute;e des Trais P&acirc;raisses - il 'tait seux d'tchaie d'la plyie!<br/>
<br/>
J'm'en r'souveins si bein, d'ches temps-l&agrave;. Comme mousses, les cheins tchi n'taient pon d'fanmiles &agrave; sou - et j'tais d'chu rang-l&agrave; - n'viyaient pon souvent d'g&acirc;che sus la tabl'ye, et comme nou 'tait seux d'en mangi au Th&eacute;e d'l'&Eacute;glyise, la pens&eacute;e d'en aver vouos fa&icirc;sait l'ieau v'n&icirc;n dans la bouoche des mais d'vant l'arriv&eacute;e du grand jour. Et quand j'en p&acirc;lais &agrave; Manman, ou'm'd&icirc;sait tr&eacute;jous: &quot;Eh bein, man p'tit. I' faut tr&eacute;jous &ecirc;t' &egrave;rconna&icirc;ssants quand nou-s a du pain &agrave; mangi, s'en p&acirc;ler d'la g&acirc;che, et quand tu s'sas &agrave; tabl'ye dans la grand' tente i' n'faut pon &eacute;t' gourmand. Tu pouorras en prandre un morc&eacute; &agrave; corinthe, et iun sans corinthe, mais n'met pon les deux sus t'n assiette en m&egrave;me temps. I'faut en prandre un morc&eacute; &agrave; la fais, et pis s'i' y'en a un tas d'restant sus la tabl'ye, et qu'tan ma&icirc;tre d'&Ecirc;cole du D&icirc;nmanche est d'amain, tu pouorras l&icirc; d'mander s'tu peux en aver acouo iun!&quot;<br/>
<br/>
Nou contait les jours en attendant. Les trais grand' f&ecirc;tes 'taient l'jour d&eacute; Nou&eacute;, l'D&icirc;nmanche des Prix &agrave; l'&Ecirc;cole du D&icirc;nmanche et l'Th&eacute;e des Trais P&acirc;raisses, St. Ou&euml;n, Ste. Mathie et St. Pi&egrave;rre. Ch&eacute; n'tait pon seulement l'id&eacute;e d'mangi d'la g&acirc;che l&eacute; jour du Th&eacute;e. Ch'tait, &eacute;tout, la pronm'nade dans la vainne, assis sus des couossi&egrave;rs. D&eacute; nouos jours, les mousses ne comprannent pon l'plia&icirc;si qu'eune pronm'nade d&eacute; m&egrave;me pouvait nouos donner, ieux tchi sont poupot&eacute;s et tra&icirc;n&eacute;s partout en moto!<br/>
<br/>
Aupr&egrave;s eune longue attente pour chu grand jour d&eacute; f&ecirc;te, quand nou s&eacute; l'vait l'mat&icirc;n nou viyait tch'i' tchiyait d'la plyie! Et i' faisait si bieau temps hi&egrave;r! Nou s'm&acirc;tait pr&egrave;s d'la f'n&ecirc;tre &agrave; r'garder la plyie tchaie, l'tchoeu gros, et &agrave; m'suthe qu&eacute; l's heuthes s'&ecirc;coulaient et qu'ou' continnuait &agrave; tchaie, nou-s en &eacute;thait plieuth&eacute;! Combein d'fais qu&eacute; j'disais &agrave; Manman: &quot;Crai-tu qu'la plyie s'en va tchitter?&quot; &quot;P't &ecirc;t' qu&eacute; oui - sus l'coup d'm&eacute;jeu, man p'tit,&quot; ou' m'd&icirc;sait.<br/>
<br/>
Si l'temps n's&eacute; cli&egrave;rgissait pon, nou n'savait pon tchi faithe. Nou-s avait peux d'mett' ses habits du D&icirc;nmanche et l's aver tremp&eacute;s. Dans chu temps-l&agrave;, l's habits du D&icirc;nmanche (nou l's appelait &eacute;tout les &quot;bouans&quot; habits) 'taient des fas d'bliue sarge. La teunique avait un r&eacute;v&egrave;rs comme l&eacute; chein des naviguants d'la Marine Rouoyale auve trais rangs d&eacute; p'tite cord&eacute; dor&eacute;e cou&ocirc;sus &agrave; l'entou, et nou m'ttait eune blianche dga&icirc;ne emb's&eacute;e en d'ssus du r&eacute;v&egrave;rs. Tout ch'la &eacute;thait 't&eacute; avr&ocirc;n&eacute; par la plyie, et nou n'avait pon deux fas d'habits d'm&egrave;me! Enf&icirc;n: Si la plyie n'tait pon trop av&egrave;rse nou pranait p't &ecirc;t' eune chance, et nou s'trouvait &agrave; l'&eacute;glyise &agrave; l'heuthe ordonn&eacute;e pouor monter dans la vainne. J'm&eacute; r'souveins qu'eune fais les vainnes d&eacute; St. George all&icirc;drent jusqu'&agrave; l'&ecirc;cole d&eacute; l'&eacute;glyise au Haut du Mathais pour jouaindre les cheinnes d'la Grand' &Eacute;glyise. Arriv&eacute;s-l&agrave;, i' n'patha&icirc;ssait pon y'aver autcheune esp&eacute;thance qu&eacute; l'temps s'amend'dait, et i' fut d&eacute;cid&eacute; d'&egrave;rmett' l'affaithe au lendemain. En r'broussant c'm&icirc;n pour St. George, j'avions &agrave; r'passer par l'&Ecirc;cole Wesleyenne o&ugrave;-est qu'un tas d'nous allaient &agrave; l'&ecirc;cole, et en passant l'&ecirc;cole eune demi&eacute;-douzaine lus m&icirc;ndrent &agrave; chanter &quot;Pas d'&ecirc;cole d&eacute;main!&quot; &agrave; tue-t&ecirc;te! I' s'adonnait qu&eacute; Moussieu Harry James Carter, l'ma&icirc;tre d'l'&ecirc;cole, 'tait &agrave; r'garder par la f'n&ecirc;tre, et i' nouos vit et nouos ouit &eacute;tout! L&eacute; Th&eacute;e eut lieu l'pr&eacute;chain jour, mais quand j&eacute; r'all&icirc;nmes &agrave; l'&Ecirc;cole Wesleyenne l&eacute; pr&eacute;chain jour du Th&eacute;e, touos les cheins tch'&eacute;taient dans la vainne e&ucirc;drent l'astique viyant qu&eacute; p&egrave;rsonne n&eacute; voulait nommer les cheins tch'avaient chant&eacute; &quot;Pas d'&ecirc;cole d&eacute;main!&quot;<br/>
<br/>
Si l'temps s'cli&egrave;rgissait &agrave; m&eacute;jeu, comme l'avait pr&eacute;dit Manman, tout allait bein, et la jouaie rempliaichait l'appr&eacute;hension du mat&icirc;n. Les vainn&eacute;es d'mousses s&eacute; r&ecirc;unissaient &agrave; l'&eacute;glyise d&eacute; Ste. Mathie si ch'tait pour aver l'Th&eacute;e au Gard&icirc;n d'Olivet ou d'tchiqu'aut' bord dans l'Est, ou &agrave; St. Pi&egrave;rre si ch'tait pour aller &agrave; la Baie d'St. Ou&euml;n ou d'St. Aub&icirc;n. J'vouos ai racont&eacute; d'vant comment qu'nou s'r&eacute;galait atout des finnes beurr&eacute;es d'beurre et d'la g&acirc;che souos eune grand'tente. Et pis nou-s avait des courses, arrangies par les ma&icirc;tres et maitr&ecirc;sses d'&Ecirc;coles du D&icirc;nmanche, et les gangnants avaient des prix. Y'avait des courses ordinaithes et y'en avait &agrave; couorre auve les gambes dans eune pouque, et y'en avait &agrave; trais pids. La cheinne &agrave; trais pids 'tait risibl'ye. L&eacute; pid drouait d'iun 'tait amath&eacute; au pid gauche d&eacute; l'autre et pis fallait couorre d&eacute; m&ecirc;me, les bras d'iun l'tou d'la taille &agrave; l'autre. Au c'menchement d'la course la ma&icirc;ntchi d'ieux tchulbutaient et avaient d'la peine &agrave; s'd&ecirc;m&ecirc;ler et s&eacute; r'mett' &agrave; couorre!<br/>
<br/>
Pour eune f&ecirc;te d&eacute; m&ecirc;me i' faut du bieau temps. Est-che ravissant qu'nou-s avait l'tchoeu gros quand l'jour 'tait &agrave; la plyie? J&eacute; n'sai si l'temps s'en va s'cli&egrave;rgi &agrave; m&eacute;jeu aniet?<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfedu1977b.html">L'&ecirc;duc&acirc;tion</a><p>
<li><a href="gdfedu1946.html">Les d'vis du Buan'homme George</a> (&ecirc;duc&acirc;tion)<p>
<li><a href="gdfstgeorges.html">L'&eacute;glyise d&eacute; St. Georges</a><p>
<li><a href="gdfgarcons.html">Les gar&ccedil;ons</a><p>
<li><a href="gdfhabits.html">L's Habits du temps pass&eacute;</a><p>
<li><a href="gdfhviii.html">Henri VIII et l'Eglyise d'Angli&eacute;t&egrave;rre</a><p>
<li><a href="gdfieau.html"> L'Ieau du Ciel</a><p>
<li><a href="gdf800.html">Ma jann&egrave;che m&eacute;morabl'ye</a> - <i>la huit chentchi&egrave;me lettre du Bouanhomme George</i><p>
<li><a href="gdfya80ans.html">Y'a huiptante ans</a><p>
<li><a href="gdf80ans.html">Y'a huiptante ans</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfthee.html by HTTrack Website Copier/3.x [XR&CO'2014], Tue, 15 Jul 2025 14:00:19 GMT -->
</HTML>

