<HTML>

<!-- Mirrored from members.societe-jersiaise.org/geraint/jerriais/pmetats2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip et l's Etats</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip et l's Etats</h2>
Ils ont la t&ecirc;te cratchie!</font></center><p>


<i>&Agrave; Portinf&eacute;, </i><br/>
<i>Saint Ou, </i><br/>
<i>Jeudi au S&eacute;</i><br/>
<br/>
Moussieu l'Editeu,<br/>
<br/>
Comme ou pouvez craithe, du temps tchi faisait, je n'fus pas au &#8220;show&#8221; d'l'Ile &agrave; Springfield hier, mais dans l'arl&eacute;v&eacute;e yun d'ides viers amins v&icirc;nt b&egrave;the du tais, et m'racontit chein tchi s'etait arriv&eacute;. J'avais pr&eacute;dit la s'maine p&acirc;ss&eacute;e que l'championnat des vaques ne s'sait pas g&acirc;gni par une jeune vaque ou m&ecirc;me par yunne des vielles, mais par une g'niche r'nouvl&eacute;e du Ouest, et ch'fut d'm&ecirc;me, comme, sans doute, ous avez veu par la g&acirc;zette.<br/>
<br/>
&Agrave; cause du temps un nombre d&eacute; bouonnes b&ecirc;tes que nou-s-avait veu dans les p&acirc;raisses ne d&egrave;shallitent pas d'l'&ecirc;tablye, et i' n'y avait pas la comp&eacute;tition que nou-s-ethait veu si y'avait yeu du bieau sol&eacute;. Mais avec chonna, il &eacute;thait fallu tchiquechose d'extra pour battre la g'niche r'nouv'l&eacute;e que l'Francis Le Ruez montrit. Je n'm'en vais pas dithe que j'n'avons jamais veu miyeu, car ch'n'est pas la preunmi&eacute;e fais que l'championnat a 't&eacute; g&acirc;gni par une b&ecirc;te de ch't'&acirc;ge-l&aacute;, et je n'doute pas que l'Francis a ou&iuml; p&acirc;sl&eacute; de yunne montr&eacute;e par le bouonhomme Frainque Le Br&ocirc;, et d'une autre au Sieur Billot, d'Saint Martin, tchi remport&icirc;tent l&eacute; grand prix. Ch'est dommage que nou n'peut pas vaie chais trais-l&agrave; ensemblyes, mais y'a longtemps que les deux que j'ai mentionn&eacute;s sont &agrave; lus r'p&ocirc;ser dans l'royaume des taupes. Quant au temps, j'me r'souveins d'aver 't&eacute; tremp&eacute; jusque'&acirc; la p&eacute; p&ucirc;s d'une fais, et p't'&ecirc;tre la pli&egrave;the occasion 'tait &agrave; un &#8220;show&#8221; des Trais P&acirc;raisses siez l'Sieur Ecobichon, &agrave; Saint Pierre, quand s&ucirc;s la f&icirc;n, i' n'y avait qu'les deux Juges et m&eacute; tchi 'taient d'hors. Et p&ucirc;a d'une fals &eacute;tout j'ai yeu de bein rude temps a Saint Martin. Mais ch'tait ma djobbe d'&ecirc;tre ta et j'n'avais jamais mantchi d'vant ch't'ann&eacute;e.<br/>
<br/>
Changement d'sujet, la Merrienne, ayant liut la g&acirc;zette &agrave; ces s&eacute; est convaintchue de deux choses - que l's Etats ont complietement perdu la t&ecirc;te, et que ch'n'est pas yeux tchi gouvernent l'Ile &agrave; ch'teu mais l'Comit&eacute; du Tourisme. Et ou s'est minse &agrave; p&acirc;sler des vi&egrave;rs temps, et ichin j'ai yeu tchiques mots a dithe.<br/>
<br/>
&#8220;Il est vrai, Merrienne,&#8221; je qu'menchis, &#8220;que dans chais temps-l&agrave; J&ecirc;rri n'tait pas parfait, mais s&ucirc;s l'principe que chein qu'nou n'a jamais yeu nou n'a jamais mantchi, j'tiomes bein p&ucirc;s heutheux et p&ucirc;s contents que les gens d'agniet. J'n'avions ni radio ni t&eacute;l&eacute;vision, ni autos et bein d'autres choses, mais nou s'en p&acirc;ssait. Quand nou n'avait pas d'v&eacute;tuthe, nou-s-allait &agrave; pid. Quand vint un temps, la haute bicyclette fut invent&eacute;e et, un jour, quand j'd'vallais l&eacute; Mont Rossign&ocirc;, en d'sous d'la ferme au Sieur Avri, la fichue machine qua j'avais emprunt&eacute;s l'vit l'dri&egrave;the et m'fliantchit s&ucirc;s ma t&ecirc;te, de tchi que j'en eus pour un mais au liet ! Et quand y'avait d'la n&eacute; s&ucirc;s la t&ecirc;rre, nou d'vallait les c&ocirc;tils &agrave; grande vitesse s&ucirc;s une esp&egrave;ce de p'tite pliat-forme en bouais. Nou tchulbuttait d&eacute; temps en temps, mais nou n'se faisait pas grand m&acirc;, et au mains nou s'gardait caud. Dans les routes y'avait d'la pierre c&acirc;ss&eacute;e &agrave; bein des bords, mais nou-s-allait p&ucirc;s douochement, et nou-s-arrivait l&agrave; quand-m&ecirc;me. Un bouon bidet vos ram'n&eacute; au raide trot, et si par chance i' vos arrivait tchique accident, nou n'craignait pas d'vaie un 'policeman' l&agrave; tout-d'suite pour vos entrainer &agrave; la st&acirc;tion et vos faithe examiner pour &ecirc;tre seux qu'ou n'aviez pas bu un p'tit v&ecirc;rre d&eacute; trop.&#8221;<br/>
<br/>
&#8220;Et,&#8221; ou s'fit, &#8220;i' n'y avait pas tchestchion d'un tunnel souos l'Fort et d'autres grands travaux &agrave; un cou&ocirc;tage si immense que nou n'aime pas &agrave; y penser, Peux-tu m'dithe ouesque i' s'en vont trouver les sous?&#8221;<br/>
<br/>
&#8220;Dans mon temps,&#8221; j'li dis, &#8220;un propri&eacute;taithe tch'avait yeu yunne ou deux mauvaises saisons, et tchi voulait emprunt&eacute; tchiques sous pour s&eacute; haller d'embarras, pouvait, sans autchune diffitchult&eacute;, les trouver &agrave; trais du chent, mais ch'n'est pas d'm&ecirc;me &agrave; ch'teu, et l's Etats &eacute;thont &agrave; p&eacute;yi au mains sept ou huit s'i' veulent emprunter et l'int&eacute;thet n'se trouv'tha pas facilement. Mais l's Etats n'se fichent pas mal de chonna, et chein que j'trouve bein dr&ocirc;le ch'est que pas un seul membre de Campagne a vot&eacute; contre. I' semblye qu'au moment i' sont paralys&eacute;s. Et n'peuvent m&ecirc;me pas vaie jusqu'au but d'lus nez. Mais apr&egrave;s tout, Merrienne, ch'est p&ucirc;s qu'p&ocirc;ssiblye que j'sommes a nos g&ecirc;ner sans cause.&quot;<br/>
<br/>
&#8220;Et tch&egrave;sque tu veu dithe par chonna?&#8221; ou d'mandit.<br/>
<br/>
&#8220;Chein que j'veur dithe&#8221;, j'li ra&icirc;ponnis, &#8220;ch'est que yun d'chais bieaux jours la Russie pou&ocirc;rrait d&ecirc;truithe la maintchi du monde dans tchiques minutes avec yunne de chais bombes. Il est vrai que l'Am&eacute;thique ra&icirc;pondrait d'la m&ecirc;me fachon imm&eacute;diatement et d&ecirc;truithait la maintchi d'la Russie, mais i' n'y a autchune doute que chu Krushchev est f&ocirc; et jamais nou n'peut dithe chein qu'un patheil monstre pou&ocirc;rrait faithe. Quant &agrave; m&eacute;, je n'crais pas que l'Bouon Dieu permettra la destruction tchi pou&ocirc;rrait tchais s&ucirc;s l'monde dans tchiques instants, et ch'est s&ucirc;s Li tchi faut s'fier. I' nos sauvit d&eacute; Hitler. Et I' n'a jamais perm&icirc;nt &agrave; un seul homme de dominer l'monde. Ch'est pourtchi, ma vielle, i' n'y a qu'une chose &agrave; faithe, et ch'est d'vivre en esp&eacute;thance, comme t&eacute; et m&eacute;, j'avons tr&eacute;jous fait&#8221;.<br/>
<br/>
&#8220;Amen et ocquo Amen &agrave; chonna, man Ph'lip,&#8221; ou dit. &#8220;A ch'teu, peux-tu m'explitchi chein qu'chu rapport Barrett veur dithe?&#8221;<br/>
<br/>
&#8220;Pas trop cli&eacute;thement, Merrienne, mais chein que j'envisage ch'est que dans les pr&eacute;chains d'jais ans J&ecirc;rri s'en va tant changi que nou n'la r'conna&icirc;tra pas. Y'etha d'neuves maisons dans toutes les parties d'l'Ile, mais surtout en Ville ou&egrave;squ'i' m&ecirc;me p&acirc;slent de pr&ecirc;server la Rue d'Dri&eacute;the pour les pi&ecirc;tons. Pour le moment, i' n'y a pas d'tchestchion de r&eacute;duithe l&eacute; trafic jusqu'&agrave; chein au la neuve route s'sait finie. Si ch'tait me j'ne f'thais rein du tout, car je n'peux pas vaie tchi f'thait grand ma &agrave; autchune personne d'aver un mio d'd&eacute;lai, en crouaisant la Ville. Les gens sont trop pr&ecirc;ssis d'nos jours, et chonna l&ucirc;s donn'nait l'temps de penser &agrave; tout l'ma tch'ils ont fait dans l'couothant d'l&ucirc;s vie, et de promettre de l'amendement &agrave; l'av'nin. Tch&ecirc;sque tu'en crais de ch't'id&eacute;e-l&agrave;, bouonnefemme?&#8221;<br/>
<br/>
&#8220;Pas grand'chose,&#8221; ou ra&icirc;ponnit. &#8220;Les gens tchi voudraient se r'penti le f'thaient m&ucirc;s &agrave; l'&eacute;glyise ou la chapelle que dans l'mitan de la Rue d'Dri&eacute;the. Ocquo m&ucirc;s, siez-yeux &agrave; g'nors supi d'l&ucirc;s liet, mais chonna ch'est une bouonne vielle habitude que pr&egrave;sque tout l'monde ont abandonn&eacute;.<br/>
<br/>
&#8220;V&eacute;the,&#8221; ou finit, &#8220;m&ecirc;me un bouon St. Ou&euml;nnais que j'connais est si lass&eacute; tchi ronflye d&ecirc;j&agrave; en ramontant les d'gr&egrave;s!&#8221;<br/>
<br/>
<i><a href="lebrocq.html">Ph'lip.</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>

<li><a href="pmetats.html">Un Jour &egrave;s &Ecirc;tats</a><p>
<li><a href="pmlapins2.html">La grande tchestchion d'vant l's Etats</a><p>
<li><a href="pmstates.html">Merrienne on the States</a><p>
<li><a href="pmpatates8.html">Les patates et l's'Etats</a><p>
<li><a href="pmmembre.html">Pourtchi vouler &ecirc;tre membre d's &Eacute;tats?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmetats2.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

