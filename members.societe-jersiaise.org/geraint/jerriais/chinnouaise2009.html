<HTML>

<!-- Mirrored from members.societe-jersiaise.org/geraint/jerriais/chinnouaise2009.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>La Nouvelle Ann&eacute;e Chinnouaise</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Nouvelle Ann&eacute;e Chinnouaise</h2></font></center><p>

<img src="chinne.gif" width="71" height="50" alt="La Chinne" title="" align="right" />
Nos anm&icirc;ns Chinnouais sont &agrave; f&ecirc;ter lus Nouvel An, et ch't' ann&eacute;e ch'est l'Ann&eacute;e du Boeu. Mais nou pou&ocirc;rrait &eacute;tout l'app'ler l'Ann&eacute;e d'la Vaque car s'lon l'astrologie Chinnouaise ch'est eune b&ecirc;te &agrave; c&ocirc;nes tch'est l's&#375;mbole d&eacute; ch't' ann&eacute;e.<br/>
<br/>
S'lon l'astrologie Chinnouaise, y'a douze annimaux r'pr&eacute;sent&eacute;s dans l'almonnas: l&eacute; rat, la b&ecirc;te &agrave; c&ocirc;nes, l&eacute; tigre, l&eacute; lap&icirc;n, l&eacute; dragon, la tchilieuvre, l&eacute; j'va, la br&eacute;bis (ou la biche), l&eacute; marmo&ucirc;set, l'co, l'tchian et la b&ecirc;te &agrave; saie. Mais pouortchi qu'ches b&ecirc;tes lus pathannent ava&ucirc; l's ann&eacute;es s'lon ch't' ordre-l&agrave;? Assa, y'a des diff&eacute;thentes l&eacute;gendes pouor l'explyitchi. Ieune des pus r&icirc;sibl'yes est chette-ch&icirc;n.<br/>
<br/>
Y'avait du h&egrave;rtch&icirc;n entre les annimaux pouor d&eacute;cider tchi qui s'sait la preunmi&eacute;the des b&ecirc;tes dans l'almonnas. Les dgieux annonch&icirc;tent don eune course. L's annimaux f&ucirc;tent arreun&eacute;s sus un bord d'eune rivi&eacute;the et nou lus dit qu'la douzaine tch'arriv&icirc;tent les preunmi&egrave;rs sus l'aut' bord d'la rivi&eacute;the s'saient honoth&eacute;s. &Agrave; chu temps-l&agrave; l'rat et l'cat 'taient d'bou&ocirc;ns anm&icirc;ns, et viyant qu'l&eacute; cat n'aimait pon l'ieau et n's'sait pon capabl'ye d&eacute; nagi l'trav&egrave;rs d'la rivi&eacute;the, l&eacute; rat sugg&eacute;thit au cat qu'les deux dg'ieux pou&ocirc;rraient gr&icirc;mper &agrave; bord du dos du boeu tchi 'tait si grand et si fort et tchi n'&egrave;rm&egrave;rqu'thait dg&eacute;the deux p'tits passagi&egrave;rs. Assa, y'a d's &icirc;ndividus &agrave; tchi qu'nou n'd&eacute;vthait janmais s'fier, sustout les rats, car l'grugeux scouotre codp&icirc;sit l'cat ho'-l'bord et d'vant qu'l&eacute; boeu p&ucirc;sse arriver l'preunmyi &agrave; l'aut' bord, l'rat sautit &agrave; t&egrave;rre d&eacute; d'ssus la t&ecirc;te d'la b&ecirc;te &agrave; c&ocirc;nes &agrave; seule f&icirc;n d'g&acirc;ngni la course. Et n&eacute; v'l&agrave; pouortchi qu'la preunmi&eacute;the ann&eacute;e d'l'almonnas Chinnouais est la cheinne du rat et la deuxi&egrave;me la cheinne du boeu. Et l'pou&ocirc;rre minnet? I' n'arrivit pon, et d'pis chu temps-l&agrave; touos les cats sont l's enn'm&icirc;ns des rats.<br/>
<br/>
La vaque, bein seux, est un s&#375;mbole d&eacute; J&egrave;rri et j'pouvons f&ecirc;ter nos belles vaques d&eacute; J&egrave;rri ch't' ann&eacute;e &eacute;tout. Mais si j'av&ecirc;mes eune Nouvelle Ann&eacute;e J&egrave;rriaise, tchi b&ecirc;tes qu&eacute; j'&eacute;th&ecirc;mes dans not' almonnas? Y'&eacute;thait l'ann&eacute;e d'la vaque J&egrave;rriaise et l'ann&eacute;e du crapaud, sans doute. Mais tch'est qu'il en s'sait pouor la mauve, la l&ecirc;zarde, l&eacute; ba&icirc;ni, l'orm&egrave;r et la mustchinne? Ou pus s&#375;mboliquement, l&eacute; l&eacute;opard? Ou bein en pensant &agrave; la m&ecirc;nag'gie, l'gorille? Mais j'trouv'th&ecirc;mes-i' du run pouor l&eacute; pou&ocirc;rre cat? Mia&ucirc;!<br/>
<br/>
<i><a href="jerpoem.html">Geraint Jennings</a>
</i><br/>
&nbsp;<p>

<FONT SIZE=2>
<I>Viyiz &eacute;tout:</I><p>
<UL>
<li><a href="chinnouaise.html">La Nouvelle Ann&eacute;e Chinnouaise</a><p>
<li><a href="nouvan.html">Un' Buonn' Nouvelle Ann&eacute;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="pourlenouvelan.html">Pour le Nouvel An</a><p>
<li><a href="findannee.html">Fin d'ann&egrave;e</a><p>
<li><a href="lettrejerriaise2.html">La Lettre J&egrave;rriaise</a><p>
<li><a href="800yuans.html">800 Yuans</a><p>
<li><a href="pays.html">Des pays du monde en J&egrave;rriais</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/chinnouaise2009.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>
