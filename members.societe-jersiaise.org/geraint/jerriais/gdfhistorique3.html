<HTML>
<HEAD>
<TITLE>Historique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Historique</h2></font></center><p>


<font size="-1"><i>San Antonio, Texas,</i><br/>
<i>U.S.A.</i><br/>
<br/>
<i>L&eacute; 2 d'd&eacute;zembre, 1972.</i><br/></font>
<br/>
Moussieu l'R&eacute;dacteu,<br/>
<br/>
Quand j'tais au Cannada dreinement, j'allis vaie des d'scendants d'J&egrave;rriais. Comme ch'est tr&eacute;jous l'cas dans d's occ&acirc;sions d'm&egrave;me, la conv&egrave;rs&acirc;tion 'tait entouorre J&egrave;rri et tch'est tch'&eacute;tait l'&ecirc;tat des choses dans l'&Icirc;le &#8220;Quand p'p&egrave;e 'tait-l&agrave; d'vant v'n&icirc;n &agrave; La C&ocirc;te?&#8221; L&eacute; fait qu&eacute; l'p&eacute;the ou grand-p&eacute;the 'taient v'nus dans des navithes &agrave; vailes les fait penser qu&eacute; ch'tait dans les touos viers temps tch'i' f&ucirc;drent n&eacute;s. Eune chose tchi pathait &ecirc;t' l&eacute; cas dans les fanmiles d&eacute; souche J&egrave;rriaise au Cannada, &eacute;tout, est tch'i' sont avinn&eacute;es &agrave; l'&Eacute;glyise Anglyicanne - probabli&eacute;ment viyant qu'les pathents ou grand-pathents 'taient v'nus &agrave; La C&ocirc;te et qu' les Rob&icirc;ns avaient encouothagi et m&egrave;me a&icirc;dgi &agrave; &ecirc;tablyi ch't &Eacute;glyise-l&agrave; tout l'long d'La C&ocirc;te d&eacute; Gasp&eacute; o&uacute;'est qu' lus runs 'taient situ&eacute;s, et quand j'lus dis qu' J&egrave;rri 'tait partie d'La Nouormandie quand Dgillaume l&eacute; Contch&eacute;rant fit la contch&ecirc;te d&eacute; l'Angli&eacute;t&egrave;rre en 1066, i' m&eacute; d'mand&icirc;drent si lus anch&ecirc;tres dans l'&Icirc;le avaient 't&eacute; Anglyicans d&eacute;pis ch't ann&eacute;e-l&agrave;.<br/>
<br/>
&#8220;Ch'est toute eune histouaithe&#8221;, j'lus dis. &#8220;Ch'tait l'&Eacute;glyise Catholique Romaine tch'etait l'&eacute;glyise d&eacute; la Nouormandie (et, sans doute, d&eacute; J&egrave;rri) en 1066, et J&egrave;rri 'tait dans l'Dioc&egrave;se d&eacute; Coutances. Quand l'temps est cliai, nou peut vaie les fli&egrave;ches des clochi&egrave;rs d&eacute; la Cath&eacute;drale d&eacute; Coutances du haut du Ch&acirc;t&eacute; Mont Orgueil, et ch'tait tout naturel qu&eacute; l'&Icirc;le f&ucirc;sse dans chu Dioc&egrave;se-l&agrave;. Oulle y restit m&egrave;me aupr&egrave;s qu&eacute; l'Contch&eacute;rant s'&ecirc;tablyit en Angli&eacute;t&egrave;rre, car i' n'joingnit pon l'&Icirc;le au Rouoyaume. Ou restit partie du vi&egrave;r Duch&eacute; et payait ses &icirc;mpots &agrave; Rouen. Ses Juges d'Assise v'naient d'Rou&euml;n, et les sou en &ucirc;sage 'taient d'provenance du 'Monnayage d&eacute; Rou&euml;n'. La vie continnuait comme d'amors, et les J&egrave;rriais n'avaient autcheune pens&eacute;e tch'il' appartenaient &agrave; l'Angli&eacute;t&egrave;rre. Ch'tait l'contraithe, en &ecirc;ffet. S'il y pensaient du tout, il' &eacute;thaient consid&eacute;th&eacute; qu' l'Angli&eacute;t&egrave;rre lus appartenait!<br/>
<br/>
Mais 150 ans pus tard, l&eacute; Rouai Jean p&egrave;rdit La Nouormandie continentale (en 1204). J&egrave;rri s'trouvit s'path&eacute; d'san vier ancrage. L'&Icirc;le 'tait trop liain d'l'Angli&eacute;t&egrave;rre pour d&eacute;v'n&icirc;n iun d'ses comt&eacute;s. Ses cou&ocirc;teunmes, sou, louais, paids et m'suthes 'taient d'Nouormandie. Ch'est en tchi l'&Icirc;le fut p&egrave;rm&icirc;nse d'&ecirc;voluer san dest&icirc;n lyi-m&egrave;me. L'Assembli&eacute;e d'P&acirc;raisse, pr&eacute;sidee par l&eacute; Conn&ecirc;tabl'ye, 'tait d&eacute;j&agrave; &ecirc;tablyie. Les Chent'ni&egrave;rs 'taient responsabl'yes pour la seurvillance d&eacute; chent fanmiles, et les V&icirc;ngt'niers d&eacute; v&icirc;ngt. L&eacute; Bailli et les douze Jur&eacute;s fonctionnaient, et pus tard Les &Ecirc;tats f&ucirc;drent &ecirc;tablyis auve l&eacute; Bailli comme Pr&eacute;sident, auve les douze Jur&eacute;s et les Conn&eacute;tabl'yes et les Recteurs des douze p&acirc;raisses, et pour pus d'sept chents ans J&egrave;rri s'est gouv&egrave;rn&eacute; li-m&ecirc;me.<br/>
<br/>
En affaithe d&eacute; r&eacute;ligion, J&egrave;rri restit dans l'Dioc&egrave;se d&eacute; Coutances. En 1499, Henri Huit avait ieu l'autoris&acirc;tion du Pape Alexandre VI d&eacute; transf&eacute;ther la juridiction d'l'&Eacute;glyise en J&egrave;rri au Dioc&egrave;se d&eacute; Winchester en Angli&eacute;t&egrave;rre, mais rein n'en r&eacute;sultit et J&egrave;rri continnuit souos l'&Ecirc;v&ecirc;que d&eacute; Coutances jusqu'au temps d'la R&eacute;form&acirc;tion. Ch'tait en 1534 qu' Henri VIII d'Angli&eacute;t&egrave;rre eut sa dispute auve l&eacute; Pape Cli&eacute;ment d'Rome, mais les catholiques Romains Angliais continnu&icirc;drent &agrave; hanter l'&Eacute;glyise d'Angli&eacute;t&egrave;rre pour trente-siex ans, chein tchi d&ecirc;dit l'&egrave;rcli&acirc;me mod&eacute;rne qu&eacute; Henri avait cr&ecirc;&eacute; eune nouvelle &Eacute;glyise. Si tel en avait 't&eacute; l'cas, les Papes d&eacute; chu temps-l&agrave; n'&eacute;thaient pon p&egrave;rm&icirc;ns &egrave;s fid&eacute;les d&eacute; s'communier &egrave;s autels d&eacute; l'&Eacute;glyise. Ch'tait en 1570 que l'Pape Pie V prononcit l'excommunic&acirc;tion d'la Reine Elizabeth et d'l'&Eacute;glyise d'Angli&eacute;t&egrave;rre.<br/>
<br/>
Dans l'entr&eacute;temps, l&eacute; Calvinnisme, v'nant d'la France, fit s'n appathence dans l'&Icirc;le, et l'Catholicisme dispathut en J&egrave;rri. Les crouaix, autels, b&eacute;n&ecirc;tchi&egrave;rs, fonds baptismaux, estatues, etc., f&ucirc;drent h&acirc;l&eacute;s d&eacute; d'dans l's &eacute;glyises, et touos les bancs f&ucirc;drent arrangis &agrave; fachi la Tcha&icirc;the. J&eacute; n'sai pon dans tchil' ann&eacute;e que ch'la s'arrivit car j&eacute; n'sis pon d'amain d'ma biblyioth&egrave;que pour v&eacute;rifier la date, mais j'crai qu&eacute; ch'tait dans les 1549. Pus tard, la p&eacute;rs&eacute;cution des Huguenots en France am'nit un tas d'&egrave;rfugi&eacute;s en J&egrave;rri et v'la tchi renforchit les Calvinnistes dans l'&Icirc;le. Nou peut don penser, et m&egrave;me affirmer, qu' la r&eacute;ligion des J&egrave;rriais fut Calvinniste pour eune septantaine d'ann&eacute;es ou pus.<br/>
<br/>
Mais en 1620, l'&Eacute;glyise en J&egrave;rri fut d&eacute; d&eacute;finitivement incorpoth&eacute;e dans Dioc&egrave;se d&eacute; Winchester par ordre du Rouai en Conseil, et la Litourgie Anglyicanne fut translat&eacute;e en Fran&ccedil;ais et un Douoyen fut nomm&eacute;. Nou peut dithe qu&eacute; les J&egrave;rriais ont 't&eacute; Anglyicans d&eacute;pis 1620. En 1783 les M&eacute;thodistes Wesleyens conv&egrave;rt&icirc;drent un tas d'monde dans lus tchulte, et des chapelles f&ucirc;drent b&acirc;ties ich&icirc;n et l&agrave; dans l'&Icirc;le. En 1803 les Catholiques Romains lus r'trouv&icirc;drent les bein-v'nus en J&egrave;rri quand p&egrave;rmission fut donn&eacute;e &egrave;s Rouoyalistes d&eacute; France d'lus r'fugier dans l'&Icirc;le quand la R&eacute;volution les chassit d'siez ieux. Quand j'tais mousse, les Romains 'taient dans les trais du chent d'la population. &Agrave; ch't heu j'ai ou&iuml; tch'i' sont dans les trente du chent, et les r&eacute;ligions Juive et Mormon sont r'pr&eacute;sent&eacute;es dans l'&Icirc;le &eacute;tout. La tol&eacute;rance en a finnalement gangni! Mais nou peut dithe qu&eacute; la grande majorit&eacute; des J&egrave;rriais ont 't&eacute; Anglyicans d&eacute;pis 1620.&#8221;<br/>
<br/>
<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfhist.html">Historique...</a><p>
<li><a href="gdfhistorique.html">Historique</a><p>
<li><a href="gdfhistorique2.html">Historique</a><p>

<li><a href="gdfhviii.html">Henri VIII et l'Eglyise d'Angli&eacute;t&egrave;rre</a><p>
<li><a href="gdfhenriviii.html">Henri VIII et l'&Eacute;glyise Anglyicanne</a><p>
<li><a href="gdfrome.html">Cantorb&eacute;ry et Rome</a><p>
<li><a href="gdfecc.html">Affaithes eccl&eacute;siastiques</a><p>
<li><a href="gdfecc2.html">Affaithes ecclesiastiques</a><p>
<li><a href="gdfpilote.html">L&eacute; Pilote</a><p>
<li><a href="gdfrligion.html">La R'ligion</a><p>
<li><a href="gdffreunmer.html">Voul'-ous freunmer l's &eacute;glyises?</a><p>
<li><a href="gdfcathedrales.html">Les d'vis du Bouan'homme George</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

