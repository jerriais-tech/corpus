<HTML>

<!-- Mirrored from members.societe-jersiaise.org/geraint/jerriais/painscheming.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
<HEAD>
<TITLE>A Scheming Mother's Little Plot</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>A Scheming Mother's Little Plot</h2></font></center><p>

Y'a d&egrave;ja longtemps qu'Lon&ocirc;re n'est pas dans ses canettes; po n'dit mot, ou pend l's'oui&euml;s, ou s'en va trainant ses chavettes d'un bord et d'lautre, et s'n'app&eacute;tit n'est pas ch'qui soulait &ecirc;tre. J'ai bieau lis gr&eacute;e d&eacute; p'tits fricots; lis fricachi d'l'oignon; lis bouollyi d'la caboche; l'i'&egrave;stuiv&eacute; des b&ecirc;nis, et mitounn&eacute; des t&ecirc;tes de vieau pour en hall&eacute; l'jus; jusqu'a d's'oeux qu&eacute; j'y'accate au prix qui sont pour t&acirc;chi d'lis r'm&eacute;ttr' du tcheu. - Rin n'y fait! Ou n'veurt don pon manji d'mes fricots; ch'qu'ou brinotte, ch'est des fielles de laitue, du cr&eacute;sson, et des tas d'chucrins! J'en sis au m'ey&eacute;sp&eacute;! San poumm&eacute; d'gambe a molli d'deux pouces et ses cauches tra&icirc;nent sus ses talons, sa chintuthe ne m'zuthe pus qu'trente-sept pouces a l'entou, et ses l&eacute;vres sont couleu' d'pott&eacute;.<br/>
<br/>
L'aut' jour, la p'tite Miss Selous - a ch'que j'ai oui, car, pour d&eacute; m&eacute;, je n'y'alli pon - r'citi eunne Pi&eacute;che et ma - belle-soeu Sophie Pain (la sienne qui vend d'la graine de snichon dans l'marchi-a-lard et qu'est veuve de san tr&egrave;sieme) m'disait, quand j'y'eut cont&eacute; mes peines: &quot;Ch'n'est pon des laits-d'poule qui lis fait&quot; a Lon&ocirc;re; ch'est... et ou s'appr&eacute;chi tout pr&egrave;s pour m&eacute; p&acirc;sl&eacute; dans l'ouothelle, viyant qu'Piteur 'tait la a faithe sembliant d'li&eacute;the la gazette, et qui n'est pas tr&eacute;jous bon de dithe ch'que nou pense &egrave;s hoummes... &quot;Ch'est d'm&ecirc;me et d'm&ecirc;me, qu'ou m'dit en clyintant; comprends-tu, a ch't'heu?&quot;<br/>
<br/>
Ou pou&eacute;z l'cr&eacute;the! que j'comprins! V'la tchi m'fit pens&eacute; a man jeunne temps, quand j'tais ronde, et fraiche, et rose et blianche  partout, et que l'sang m'bouoiounnait dans l's'ouies; et j'dis a Sophie que j'm'en allais r'gard&eacute; atou&ocirc;re de m&eacute; (y'a d&egrave;ja pus d'eunne p&ocirc;se que j'm'en otchupe) oquo pus du que d'vant.<br/>
<br/>
Et pour en dithe le vrai, j'ai pus d'eunne fais r'm&eacute;rtchi un jeune houmme qui pou&ocirc;rrait (faute de mus) faithe notr' affaithe. Ou n'&ecirc;tes pas sans l'av&eacute; r'm&eacute;rtchi vous m&ecirc;mes, chu jeune houmme la; ch'est li qui soiogne l's'&egrave;scrituthes a bas, dans l'office. Il est haut, il est blianc, sa p&eacute; r'l&icirc;ze; et quand y souorit, nou dithait la bouoche d'eunne toute petite fille. Et solide! J'ai oui Piteur dithe qui l'a veu cratchi eunne coconette entre ses deux mains et faithe le tout d'l'office avec la femme qui vint s'crobb&eacute; pendue a ses dents par la cheintuthe! Sans doute, y'a d'aut' chose que la forche et la bieaut&eacute;. Y faudra que j'm'informe de sa condithe. Autant qu'p&ocirc;ssibye j'tchiendrais a ch'que man bieau-fils s'ait un Christian Endeavour, un Y.M.C.A., un C.E.M.S., et un Catch-my-pal; et s'il 'tait en m&ecirc;me temps un S.P.C.A., un Band-of-Hope et un Little Helper, j'en s'ait d'autant mus. J'm'informethais la d'sus sans faithe mine de rin; et si ch'est tout a fait &quot;all-right&quot; de chu bord l&agrave; - et qu'il ait tchiq' sous - j'dithai a Piteur d'l'invit&eacute; tchiq' Samdi au s&eacute; pour b&eacute;the-du-t&eacute;e et jou&eacute; a 'hunt the slippeur' avec m&eacute; et Lon&ocirc;re. S'il avait l'air d'etre &egrave;sgallu&eacute; par la bieaut&eacute; d'ma fille - et n'y'a qu'eunne m&eacute;the pour en vaie les preunmi&eacute; signes - nou pou&ocirc;rait organis&eacute; des proumnades, l'invit&eacute; a v'n&eacute; avec nous au Tchulte, lis dithe d'apport&eacute; sa fli&ucirc;te pour jouer des duos avec Lon&ocirc;re; enfin, lis faithe comprendre que faute de mus il avait not' permission pour faithe la carre a not' fille. J'ithais m&egrave;me, si j'l&eacute; vais doux et respectueux envers m&eacute;, j'ithais jusqu'a lis permettre de sorti tchiq' fais l's&eacute; avec Lon&ocirc;re, dans les rues bin &egrave;scli&eacute;thies d'la ville, pour vaie les boutiques, bin entendu que j'si&eacute;thais par dri&eacute;the ov man paraplyie.<br/>
<br/>
Tout cheunna, ou comprennez, s'en p&acirc;sle entr' nous. N'y'a rin d'd&eacute;cid&eacute; et si, en attendant, y'avait tchiq' fis d'fermi.....?<br/>
<br/>
<i><a href="brambilo.html">Laiz&eacute; Pain</a><br/>
The Morning News 14/11/1912<br/></i>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painbow.html">How Laiz&eacute; Has Another String to Her Bow</a><p>
<li><a href="paincourting.html">How the Courting Abruptly Ended</a><p>
<li><a href="painculprit.html">Who is the culprit?</a><p>
<li><a href="painvalentines.html">Who sent those Valentines to Lonore?</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painscheming.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
</HTML>

