<HTML>

<!-- Mirrored from members.societe-jersiaise.org/geraint/jerriais/janvi1917.html by HTTrack Website Copier/3.x [XR&CO'2014], Tue, 15 Jul 2025 14:04:07 GMT -->
<HEAD>
<TITLE>Janvi, 1917</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Janvi, 1917</h2></font></center><p>

<CENTER><TABLE><TR><TD>

Je r'garde par ma f'n&ecirc;tre et ne f'chin chein qu&eacute; j'vai<br/>
Sus les c'mins du&egrave;rs et secs, y'o&ugrave; qu'i' n'y'a pus d'pit&eacute;.<br/>
Des hoummes qu'ont l'air pr&ecirc;ssis, qui couothent et qui grenottent<br/>
Faisant sus les pav&eacute;s sounner l'talon d'lus bottes;<br/>
Qui toussent et qu'&ecirc;t&egrave;rnuent, le nez dans un mouochet,<br/>
Et qu'ont, jusqu'&agrave; lus i&egrave;rs, enfonc&egrave; lus bounnet;<br/>
Qu'ont deux fais l'tou d'lus co' la pus grosses des cravates<br/>
Sus tchi que d'vant sortir, ils ont peu mettre la patte,<br/>
Qu'ont coul&egrave; lus c&acirc;saque de gros drap ou d'molleton,<br/>
Qu'ont deux c'minses et deux vestes, et qui n'se d&ecirc;rangent pon<br/>
S'ils ont l'air attint&egrave;s coumme un <a href="terneuvi.html">p&ecirc;tcheux d'Terreneuve</a>,<br/>
Pourvu qu'i' piessent rester aussi cauds coumme i peuvent,<br/>
Qu'ont tous, sans exception - je l'dis parce que je l'sai' -<br/>
Fait counnaissance intime ov l'ouais&eacute; &agrave; rouoge b&eacute;!<br/>
<br/>
<div align="center">* * *</div><br/>
<br/>
Je r'garde dans la rue et tch'est qui passe,<br/>
Tandis qu'la barom&egrave;tr' reste si basse?<br/>
Des femmes et des hardelles, et des aviers<br/>
Env'lopp&egrave;s au point qu'nou n'lus vait qu'les i&egrave;rs;<br/>
Des ch&acirc;les, des voeles, des &quot;muffs,&quot; et des mitaines;<br/>
Ou des gants bein doubli&egrave;s, avec d'la laine;<br/>
Des &quot;jackets&quot; bein &ecirc;pais, qui frument du haut,<br/>
(Les corsages &ecirc;chancr&egrave;s, ch'n'est pon ch'qui faut<br/>
Au pus f&icirc;n fond d'l'hiver, &ecirc;che pas, mes filles?)<br/>
Enfin, ch&acirc;tchun d'san mus, caud'ment, s'habille,<br/>
Et personne, par pliaisi, ne m&egrave;t l'nez d'hort,<br/>
Quand i' sembl'ye qu'la fraid vos g&egrave;le le corps.<br/>
Des tchethetchi&egrave;rs vont &agrave; pi' le long d'lus b&ecirc;tes,<br/>
Et s'battent pour s'&ecirc;cauffer d&egrave;s qu'i' s'arr&ecirc;tent;<br/>
Et tous sans exception - je l'dis parce que je l'sai -<br/>
Ont veu chutte fais ich&icirc;n, un ouais&eacute; &agrave; rouoge b&eacute;.<br/>
<br/>
<div align="center">* * *</div><br/>
<br/>
Mais ch'n'est pas tous, h&ecirc;las! qui sont bein abri&egrave;s<br/>
J'en vai d'pouor' p'tits m&eacute;djans, qu'ont l'air &agrave; maintchi g'l&egrave;s;<br/>
De p'tites faches sans couleu, des l&egrave;vres qui trembliottent;<br/>
Et presque pas de s'melles &agrave; lus faillies vieilles bottes;<br/>
Un blianch&egrave;t mal ergrais, un p'tit fro bein trop court;<br/>
Des triaches dans les manches, et des p'tits daigts touos gourds,<br/>
Cratchis par le h&acirc;l&icirc;tre, enfli&eacute;s par les r'fraideuses<br/>
Qui brocquent, et piquent, et br&ucirc;lent les p'tites mains si frileuses;<br/>
De p'tits nez trop pointus, des yeux qui plieuthent souvent;<br/>
Des p'tits dgh&eacute;thets trop maigres et fouot&egrave;s par le vent,<br/>
Oh! pouorres marmots qui vont se tra&icirc;ner par les ruettes<br/>
Pour t&acirc;chi d'rapporter un p'tit ballot d'b&ucirc;tchettes!<br/>
De pouorres corps mal nouorris, qui pourraient mangi pus<br/>
Qui souffl'yent sus lus daigts, en passant l'long d'nos us!!<br/>
Va-t-en Janvi, va-t-en; Envie nous le R'nouv&eacute;;<br/>
J'aimons-mus vaie l'Coucou que l'ouais&eacute; &agrave; rouge b&eacute;!<br/>
<br/>
<i><a href="ejluce.html">Elie</a></i><br/>
<br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="soupejp.html">Unn' Boll&egrave;e d&eacute; bouanne Soupe</a><p>
<li><a href="cough.html">Johnson's Cough Mixture</a><p>


<li><a href="janvyi_mais.html">Janvyi</a><p>
<li> <a href="janvyi.html">Eune tape &agrave; l'us</a><p>
<li><a href="janvyi2017.html">Janvyi</a><p>
<li><a href="janvyigj.html">Janvyi</a><p>
<li><a href="janvyi2018.html">Janvyi 2018</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/janvi1917.html by HTTrack Website Copier/3.x [XR&CO'2014], Tue, 15 Jul 2025 14:04:07 GMT -->
</HTML>

