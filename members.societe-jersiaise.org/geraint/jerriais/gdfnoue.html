<HTML>
<HEAD>
<TITLE>Nou&eacute;</TITLE>
<META  name="keywords" content="Jèrriais, Christmas, Noël, Normandie, traditions, Normandy, Channel Islands">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nou&eacute;</h2></font></center><p>

<font size="-1"><i> Trenton, Michigan, USA.<br>
L&eacute; 4 d&eacute; d&eacute;zembre 1982.</i><p></font>

 Moussieu l'R&eacute;dacteu,<p>

<a href="cartes_noue.html"><img src="carte2000.jpg" WIDTH=200 HEIGHT=234 align="right" border=0 alt="eune carte d&eacute; Nou&eacute;"></a>

 N'&egrave;rv&eacute;l&agrave; Nou&eacute; tch'appr&egrave;che, et j'profite d&eacute; l'occ&acirc;sion pour souhaiter &agrave; touos m's anm&icirc;ns en J&egrave;rri et ailleurs, &agrave; la pliache d'env'yer des cartes d'Nou&eacute;, <a href="gdfpid.html">un bouan Nou&eacute;, eune bouanne ann&eacute;e, bouan pid, bouan yi, bouanne dent, et l'Paradis &agrave; la fin d'lus jours</a>. L's aut' ann&eacute;es j'ai ieu l'habitude d'en env'yer dans les deux chents, d'ches cartes, un mio partout l'monde, mais ch't' ann&eacute;e j'n'ai pon l'couothage d'entanmer la t&acirc;che, N&eacute; v'l&agrave; chein tchi s'arrive quand nou veint &agrave; d&ecirc;passer n&eacute;nant'tch'iuns ans!<p>

 L&eacute; p&acirc;ssage du temps a changi les vielles crianches et cou&ocirc;teunmes. Quand j'tais mousse &egrave;s Landes &agrave; <a href="st_ouen.html">St Ou&euml;n</a>, ch'tait acouo la cou&ocirc;teunme d'aller crier Nou&eacute; par les c'm&icirc;ns, chantant "Nou&eacute;! Nou&eacute;! - man Nou&eacute;, man Nou&eacute;, s'i' vous plia&icirc;t!" Mais Papa et Maman n&eacute; m&eacute; p&egrave;rmettaient pon d&eacute; l'faithe m&eacute;-m&ecirc;me car i' m'disaient qu&eacute; ch&eacute; n'tait pon la chose d&eacute; tche&ucirc;ter, et tch'i' fallait s'contenter d&eacute; chein qu&eacute; Papa Nou&eacute; s'en aller mett' dans la cauche pendue &agrave; c&ocirc;t&eacute; d'l'&acirc;tre et s'garder siez-s&eacute; &agrave; l'exception, sans doute, des touos pauvres.<p>

 Nou-s-attendait f&ecirc;te toute l'ann&eacute;e d&eacute; vaie Nou&eacute; arriver. J'm'&egrave;rsouveins qu&eacute;, ayant pendu ma cauche, j'tais d&ecirc;t&egrave;rminn&eacute; en m'couochant qu&eacute; j'allais rester r&ecirc;vilyi pour vaie Papa Nou&eacute; mett' des pr&eacute;sents d'dans, car j'avais d&ecirc;j&agrave;, dans chu temps-l&agrave; (j'p&acirc;le des ann&eacute;es 1894 &agrave; 1900), c&egrave;rtaines doutanches au sujet d'la d'scente d&eacute; Papa Nou&eacute; par nouot' cheunm'n&eacute;e. Mais j'finnissais tr&eacute;jous par m'endormi et v'l&agrave; tchi n'm'emp&ecirc;chait pon d'appr&eacute;cier l'orange et les deux's-trais codrettes que j'trouvais dans la cauche en m&eacute; l'vant l'mat&icirc;n du jour d&eacute; Nou&eacute;, La tchestchion d'la cheunm'n&eacute;e comme entr&eacute;e d'Papa Nou&eacute; 'tait r'm&icirc;nse &agrave; l'ann&eacute;e en r'v&eacute;nant!<p>

 L'arriv&eacute;e d'chu fanmeux jour 'tait eune vraie jouaie, car l's oncl'yes et tantes et lus fanmil'yes arrivaient &eacute;tout pour l&eacute; c&eacute;l&eacute;brer auve Papa et Manman. Et l&eacute; r'pas qu&eacute; Manman griyait pour l'occ&acirc;sion 'tait un vrai fest&icirc;n. Papa fa&icirc;sait la pri&eacute;the pour &egrave;rm&egrave;rcier l'Bou&acirc;n Dgieu pour nouos aver fait la gr&acirc;ce d'&ecirc;t' touos ensembl'ye acouo eune fais pour c&eacute;l&eacute;brer la f&ecirc;te. Et i' y'avait tr&eacute;jous un p'tit pr&eacute;sent ou deux pour chaque mousse.<p>

 L'arbre d'Nou&eacute;, du v&egrave;rt bouais qu&eacute; Papa copait d&eacute; d'ssus l'foss&eacute; dans La Rue F&eacute;thi&egrave;the, 'tait m&acirc;t&eacute; sus un dg&eacute;ridon dans la carre d&eacute; la tchu&icirc;sinne, d&eacute;cor&eacute; atout des p'tites lant&egrave;rnes tch'avalent des f'n&ecirc;tres en v&egrave;rre couleuth&eacute; rouoge et bliu. V'l&agrave; tchi donnait eune lueu tch'&eacute;tait pour m&eacute; myst&eacute;thieuse.<p>

 Dans chu temps-l&agrave; les gens avaient acouo la crianche qu&eacute; les vaques lus agenouoillent &agrave; m&icirc;nniet la s&egrave;rvelle d&eacute; Nou&eacute; en ador&acirc;tion du Sauveur, et p&egrave;rsonne n'&ocirc;sait aller dans l'&ecirc;tabl'ye &agrave; vaques &agrave; ch't' heuthe-l&agrave;. Et i' y'avait la <a href="noue/sonnnie.html">sonn'nie des clioches</a> des &eacute;glyises paroua&icirc;ssiales d&eacute; St Ou&euml;n, <a href="ste_mathie.html">Ste. Mathie</a> et <a href="st_pierre.html">St Pi&egrave;rre</a> d&eacute;pis m&eacute;jeu la s&egrave;rvelle jusqu'&agrave; m&icirc;nniet l'jour d&eacute; Nou&eacute;, et man p'p&egrave;e et m's oncl'yes Ouinn'teur et D&acirc;l'pheusse allaient prendre lus tou &agrave; sonner la cheinne d&eacute; St Ou&euml;n.<p>

 I' patha&icirc;t qu&eacute; chutte cou&ocirc;teunme existait d&eacute;pis 1468, quand les Fran&ccedil;ais tch'avaient otchup&eacute; l'&Icirc;le duthant l's ann&eacute;es 1461 &agrave; 1468 f&ucirc;drent chass&eacute;s hors d&eacute; J&egrave;rri. La lib&eacute;th&acirc;tion arrivant dans les temps d'Nou&eacute;, la jouaie fut c&eacute;l&eacute;br&eacute;e en sonnant les clioches des &eacute;glyises du ou&ecirc;st, tch'avait 't&eacute; la dreinne partie d'l'&Icirc;le &agrave; &ecirc;tre otchup&eacute;e par l'ennem&icirc;n et la preunmi&eacute;the &agrave; &ecirc;tre lib&eacute;th&eacute;e.<p>

 Pus tard, quand j'avais douze ans, j'allis d'meuther siez p&acirc;rrain et m&acirc;rraine d'Aubert &agrave; La Mouaie &agrave; <a href="st_brelade.html">St Br&eacute;lade</a>. Ches vielles crianches et cou&ocirc;teumnes qu&eacute; j'avais connu &agrave; St Ou&euml;n patha&icirc;ssaient aver 't&eacute; oubliy&eacute;es par les St Br&eacute;ladais, ou du mains j'n'en ou&iuml;yais pon p&acirc;ler. Les s&egrave;rvices dans l'&eacute;glyise paroua&icirc;ssiale d&eacute; chutte p&acirc;raisse 'taient en Angliais et l'jour d&eacute; Nou&eacute; pr&icirc;nt eune nouvelle s&icirc;ngnific&acirc;tion pour m&eacute; quand j'vis qu' san nom Angliais de "Christ-mas" l&icirc;'avait 't&eacute; donn&eacute; viyant qu&eacute; la Sainte &Eacute;glyise c&eacute;l&eacute;brait la na&icirc;ssance d&eacute; nouotre Seigneu J&eacute;s&ucirc; Chri auve eune m&ecirc;sse (la Sainte C&egrave;ne) sp&eacute;ciale touos l's ans chu jour-l&agrave;, appel&eacute;e la M&ecirc;sse du Christ. V'l&agrave; tchi l&icirc; donnait eune s&icirc;ngnific&acirc;tion r'ligieuse tchi n'm'avait pon frapp&eacute; d'vant et tchi m'a rest&eacute; dans l'id&eacute;e jusqu&eacute; dans mes vi&egrave;rs jours.<p>

 Ouaithe qu&eacute; les vielles crianches et cou&ocirc;teunmes dispatha&icirc;ssent auve l&eacute; p&acirc;ssage du temps, comme j&eacute; l'disais d'vant, comme nouos l'dit un vi&egrave;r <a href="ditons.html">diton</a>: "&Agrave; forche d&eacute; crier Nou&eacute;, i' veint tr&eacute;jous" !<p>

<i> <a href="lefeuvre.html">George d'La Forge</a></i><p>

&nbsp;<p>
<FONT SIZE=2>
<i>Viyiz &eacute;tout:</i><p>

<ul>
<li><a href="noue/bouannoue.html">Bouan Nou&eacute;!</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
<li><a href="cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>
<li><a href="noue/gdfnoue2.html">&Agrave; Nou&eacute; l'temps p&acirc;ss&eacute;</a><p>
<li><a href="noue/gdfnoue3.html">Les d'vis du Bouan'homme George</a><p>
<li><a href="gdfcomplyiments.html">Comply&icirc;ments d'la saison!</a><p>
<li><a href="gdf200batjer.html">L&eacute; chent'naithe d&eacute; la Bat&acirc;le</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="gdfatre2.html">&Agrave; l'entou d'l'&acirc;tre</a><p>
<li><a href="gdfcriernoue.html">All'-ous crier Nou&eacute;?</a><p>
<li><a href="gdfnoue1948.html">Les d'vis du Bouan'homme George</a><p>
<li><a href="gdfnoue1970.html">Nou&eacute;</a><p>
<li><a href="gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="gdfnoue1971.html">Nou&eacute;</a><p>
<li><a href="gdfnoue1974.html">Bouan Nou&eacute;!</a><p>
<li><a href="gdfnouvelan1947.html">Les d'vis du Bouan'homme George</a><p>
<li><a href="gdfreunminnant2.html">En reunminnant</a><p>
<li><a href="gdfnoue1976.html">Nou&eacute;</a><p>
<li><a href="gdfnoue1947.html">Les d'vis du Bouan'homme George</a><p>
<li><a href="gdfservelle.html">Histouaithe d&eacute; S&egrave;rvelle d&eacute; Nou&eacute;</a><p>
<li><a href="noue/mangeaille.html">La mangeaille d&eacute; Nou&eacute; d'aut'fais</a><p>
<li><a href="nativite.html">Eune pi&egrave;che d&eacute; Nativit&eacute;</a><p>
<li><a href="noue/partya2k.html">Nou&eacute; 2000 - L'Assembli&eacute;e d'J&egrave;rriais</a><p>
<li><a href="noue/index.html">La nativit&eacute; clyiquabl'ye</a><p>
<li><a href="noue/vraimessage.html">L&eacute; vrai message de Nou&eacute;</A><p>
<li><a href="noue/podin2.html">L&eacute; Pod&icirc;n d'Nou&eacute;</a><p>
<li><a href="noue/menpodin.html">Men podin d'Nou&eacute;</a><p>
<li><a href="cartes_noue.html">Les Cartes d&eacute; Nou&eacute;</a><p>
<li><a href="noue.html">Un Bouan Nou&eacute;</a><p>
<li><a href="raidenoe.html">Un raide bouon No&euml;</a><p>
<li><a href="notnoe.html">Not' No&eacute;</a><p>
<li><a href="papanoe.html">Quand Papa No&euml; veindra</a><p>
<li><a href="samdi.html">L'Samdi d'Nou&eacute;</a><p>
<li><a href="painchristmas.html">Christmas Eve Adventures</a><p>
<li><a href="noue1938.html">&Agrave; touos nos Membres et nos Anm&icirc;ns</a><p>
<LI><A HREF="noue_portraits.html">Des portraits pouor Nou&eacute;</A><p>
<li><a href="noue/cauche.html">Tch'est qu'i' y'a dans les cauches d&eacute; Nou&eacute;?</a><p>
<li><a href="dgi.html">J't'embraich'chai souos l'dgi</a><p>
<li><a href="nightbeforechristmas.html">La S&egrave;rvelle d&eacute; Nou&eacute;</a><p>
<li><a href="noue/noue_langlois.html">Nou&eacute;</a><p>
<li><a href="noue/noue_en_jerri.html">Nou&eacute; en J&egrave;rri</a><p>
<li><a href="noue/noue_muchis.html">Bouan Nou&eacute;! - des mots muchis</a><p>
<li><a href="noue/noueqz.html">Bouan Nou&eacute;!</a><p>
<li><a href="viernoue.html">L'Vi&egrave;r Nou&eacute;</a><p>
<li><a href="gdfthanksgiving.html">Actions d&eacute; Gr&acirc;ces</a><p>
<li><a href="dinednoue.html">San Din&eacute; d'Nou&eacute;</a><p>
<li><a href="noue/romeril.html">Romeril</a><p>
<li><a href="lettrejerriaise24.html">La Lettre J&egrave;rriaise</a><p>
<li><a href="samdidnoue.html">Le Sam'di d'Nou&eacute;</a><p>
<li><a href="farcednoue.html">La farce d'Nou&eacute;</a><p>
<li><a href="noue/servelle2016.html">La S&egrave;rvelle d&eacute; Nou&eacute; 2016</a><p>
<li><a href="noue/noue2016gj.html">L&eacute; 25 d'D&eacute;zembre 2016</a><p>
</ul>

</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
