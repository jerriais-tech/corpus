<HTML>
<HEAD>
<TITLE>Most Reprehensible Conduct of Our Employe</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Most Reprehensible Conduct of Our Employe</h2></font></center><p>

Pour dithe vrai, l'Bos aheucti un mio, l'aut' jour, quand j'lis d'mandi d'av&eacute; un &quot;day-off.&quot; Et pour tchil' aconte qu'ou voudraites un &quot;day-off&quot; qui dit. Au prix que j'vos paie - sans compt&eacute; le louog'ment, et du papi pour allum&eacute; l'feu - qui dit: j'sis d'avis que tout vot' temps nos appartchient. Tch&egrave;s qu'il y r'a en allant?<br/>
<br/>
Et j'lis dis. J'lis dit qu'un marchand m'avait d'mand&eacute; si y'&eacute;thait moyen que j'vindrais lis dounn&eacute; un coup d'main; y'un d'ch&egrave;s jours, dans sa store pour villyi sus les mousses pour qui n'avalisse pon trop d'cliou; sus l's hoummes pour qui n'fussent pon trop longtemps a din&eacute;; et sus les fermiers pour qui n'm&egrave;lissent pon d'toppeurs parmi les mids. Et j'ajouoti que j'devions bin un coup d'main a chu marchand la, viyant qu'il annon&ccedil;ait san gouano sus not' gazette.<br/>
<br/>
V'la tchi l'd&eacute;cidi; et i' fut conv'nu qu'j'&eacute;thais man &quot;day off&quot; a condition que j'sais r'venu en temps, l's&eacute; pour huil&eacute; la machine d'vant que d'c'menchi a imprim&eacute;.<br/>
<br/>
D&egrave;s neuf heuthes, le lend'main, j'tais a man poste dans la Store, sus l'Esplianade. J'fit rassembli&eacute; touos les mousses a l'entou d'm&eacute;, j'lus p'si chatchun eunne demie-livre de cliou et j'lus dit que coumme i' fallait quat' clious par bathi, que j'nos n'allions tn&eacute; compte des bathis et qu'nou comptait quand vindrait l's&eacute; l'sien qui n'&eacute;thait pas san compte de clious &eacute;thait affaithe a m&eacute;!<br/>
<br/>
Nos v'la don b&eacute;tout tous en travas! Les poummes de terre passaient bin chu jour la, les 'vans' arrivaient l'eunne souontre l'autre, et rin n'aheuctait. Tout l'monde travaillait a tigue-de-corps, les hoummes d&egrave;schergeaient les 'vans' de bouan tcheu, les fermiers dounnaient un schling ou deux pour la bouete, et les mousses cliouaient lus clious sans en gazouollyi autchun.<br/>
<br/>
Quand vint l'heuthe du din&eacute;, j'm'en fut manji eunne bouochi au Caf&eacute; et b&eacute;the eunne quarte ou deux d'biethe pour cli&eacute;rgi l'ponsi de dans ma gorge; et pis j'm'en fut faithe eunne touonn&eacute;e sus kl'Bridge, vaie l'trafic. L'affaithe ne moulinait pon d'ch&egrave;s mus. Y'avait un grand troup&eacute; d'cherges, les marchands 'taient hots din&eacute;, persounne n'accatait, et les fermiers avaient l'air de lus enni&eacute; ferme. I' m'vint dans l'id&eacute;e d'&egrave;smotchi l'affaithe un mio! J'm'en fut trouv&eacute; un fermi; j'lis d'mandi tchi prix nou y'offrait. &quot;J'ai yeu tr&egrave;s sept, qui dit: mais man marchand est hort din&eacute;.&quot; J'n'en proposi tr&egrave;s neuf: il accepti: j'fit eunne crouaix sus san titchet, et j'lis dis d'attendre eunne minute - j'lis dithais b&eacute;tot iou cachi. J'en accati sept cherges a chu prix la, onze a tr&egrave;s djix, quatorze a quat' shellings, et les derni&eacute; chinq a quat'-deux!<br/>
<br/>
Quand n'y'eut pus rin a vendre: la! j'lus dis: ou viyis chu cutter l&agrave;, au bu d'la cauchie Victoria? Allouos-en d&egrave;schergi 'loose' a bord: le Captaine sinna vos titchets: j'm'en vais a la banque ov eunne chivi&eacute;the, et quand ou r'vindrez, - ch&eacute;rchis pour m&eacute;!<br/>
<br/>
Ch'fut eunne belle rangie d'vans qui passi l'long des Commercial Buildings: les gens couothaient dans la rue pour les vaie pass&eacute;; et quand les marchands r'vintes de din&eacute;; i' futes bin surprins de n'pon vaie eunne seule poumme-de-terre su l'Bridge. Et ch'fut eunne belle rangie d'vans qui s'en r'vint qu&eacute;daine sus l'Bridge, pus tard, quand l'Cap'taine du cutter lus poummes-de-terre, qui s'n'allait chergi d'gravi pour emport&eacute; a Dinard, pour met' dans l'gardin a un moussieu d'Am&eacute;thique!<br/>
<br/>
Pour de m&eacute;, j'm'en r'fut siez nous d'vant lus r'tou. J'envyi dithe a la store qu'not' belle-m&eacute;the 'tait v'nue nos vaie et aidji a Laiz&eacute; faithe eunne bachin&eacute;e d'm&eacute;rvelles, et qui fallait que j'fusse la pour villyi qu'Lonore ne les mangisse pon a m'zuthe.<br/>
<br/>
Mais n'y'&eacute;tha pon d'bri - au contraithe! Les marchands avaient yeu eunne si fi&egrave;re peux de n'pon remplyi lus ordres, que quand man troup&eacute; d'fermiers r'vintes prendre lus tou - dans les chinq heuthes et d'mie. I' fites oquo de quat' a siez sous d'pus qu'man prix.<br/>
<br/>
All's well that ends well! coumme disent les Espagnots.<br/>
<br/>
<i><a href="brambilo.html">Piteur Pain</a></i><br/>
<i>The Morning News 12/6/1913</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmbridge.html">Sus l'Bridge</a><p>

<li><a href="cahouain_bridge1920b.html">Je pense bain, gar&ccedil;ons qu'ous &ecirc;tes tous bain tchuthieux</a><p>
<li><a href="cahouain_cliemenragi1927.html">Sou voulez faithe Ma&icirc;t'e Cli&eacute;ment d'Caen enragi</a><p>
<li><a href="painconduct.html">Most Reprehensible Conduct of Our Employe</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates5.html">Ph'lip et les patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmcampangne.html">Merrienne et la campagne</a><p>
<li><a href="pmledgeunmes.html">Merrienne et ses ledgumes</a><p>
<li><a href="saison.html">La Saison des Patates</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

