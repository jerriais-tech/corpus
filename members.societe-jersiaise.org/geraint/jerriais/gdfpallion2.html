<HTML>
<HEAD>
<TITLE>L&eacute; Pallion</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Pallion</h2></font></center><p>

<font size="-1"><i>En Am&eacute;thique,</i><br/>
<i>l&eacute; 22 d'mai, 1964</i><br/></font>
<br/>
Moussieu l'R&eacute;dacteu.<br/>
<br/>
Quand i' m'enn'yie au s&eacute; et qu'mes pens&eacute;es sont d'J&egrave;rri, j'&egrave;rgarde souvent les bullet&icirc;ns d'<a href="assembliee/index.html">L'Assembli&eacute;e d'J&egrave;rriais</a>. V'la tch'i' m'rappr&eacute;che d&eacute; ma janneche, car j'vai tr&eacute;jous tchiquechose dans ch&acirc;que bullet&icirc;n tchi m'ram&eacute;mouaithe la vie dans les vi&egrave;rs temps. L'aut' s&eacute;, li&ecirc;sant &quot;Tchiques mots souos la lettre 'P'&quot; &agrave; la page 520 du neunm&eacute;tho 34, j'viyais la description  par l&eacute; fanmeux <a href="lemaistre.html">Fra&icirc;nque Le Maistre</a> du mot &quot;Pallion&quot;, tch'est, en &ecirc;ffet, un lieu d'rencontre des gens d'un va&icirc;thinn&eacute;.<br/>
<br/>
Comme j'vouos l'disais dans ma lettre du 17 d'avri, les jannes hommes d'&agrave; l'entou lus rencontraient sus l'Pallion &egrave;s Landes &agrave; <a href="st_ouen.html">St. Ou&euml;n</a> quand j'tais mousse. Y'a eune septantaine d'ann&eacute;es, la maiethon appel&eacute;e &quot;Moreland&quot;, tch'est au su du Pallion, et tch'y touche, n'tait pon 'couo b&acirc;tie et nou pouvait marchi tout l'tou du Pallion. Man papa (tchi mouothit en 1903) m'd&icirc;sait tr&eacute;jous quand nou passait par l&agrave; qu'chutte maiethon-l&agrave; avait cou&ocirc;t&eacute; chent louis &agrave; b&acirc;ti, cli&eacute; dans la grand' porte! Chent louis 'tait un tas d'sou dans chu temps-l&agrave;!<br/>
<br/>
Y'avait tr&eacute;jous eune dga&icirc;ngue d&eacute; gas au Pallion: Man p'p&egrave;e, m'n oncl'ye Ouinn'teur, Ph'lippe Powell, George Steuber, Darri L'Corni, Charlot Vibert d'la Ville la Bas, le p'tit George l'M&egrave;rquand tchi cliopinnait (il avait eune gambe pus courte qu'l'autre), un Cornu d'La Landelle, Fran&ccedil;o L'Cornu (l'parrain d'man fr&eacute;the Fra&icirc;nque), san fr&eacute;the Dardinne, Fra&icirc;nque Coutanche, Ph'lippe Hubert, les Vibert des Palli&eacute;thes, Freddo Maugi fis Jean, deux-s'trais gas d'L'&Ecirc;ta et acouo d'autres qu&eacute; lus noms m'&egrave;rveinnent &agrave; l'id&eacute;e d'temps en temps quand j'sis &agrave; reunminner &agrave; man tout seu. I' lus assi&eacute;vaient sus l'h&egrave;rbe &agrave; bailli d'lus bec, et nou viyait l's anciens passer en lus en allant s'assi&eacute;the au haut du Mont du Valet en d'ssu d'L'&Ecirc;ta. Y'en avait hardi dans chu temps-l&agrave; tchi p&acirc;ssaient l'D&icirc;nmanche l'arl&eacute;v&eacute;e l&agrave;. Ch'est eune belle veue - ieune des pus belles d&eacute; J&egrave;rri - et nou viyait les c&acirc;rosses aller et v'n&icirc;n - y'en avait &agrave; quat' ch&eacute;vaux - &agrave; l'H&ocirc;tel d&eacute; L'&Ecirc;ta.<br/>
<br/>
Sus l'Pallion, quand les gar&ccedil;ons v'naient enn'y&eacute;s d'parlochi, i' jouaient &agrave; toutes sortes d'jeux, tchiquefais au <a href="tireli.html">Tireli</a> et &agrave; <a href="sautemouton.html">Saute Mouton</a>, et tchiquefais il' avaient des courses pour vaie l'tch&eacute; tchi pouvait cou&ocirc;re l&eacute; pus vite. M'n oncl'ye Ouinn'teur, tch&egrave;rpentchi d'voc&acirc;tion et un mio forgeux &agrave; forche d'vaie Papa et man p'p&egrave;e en travas dans la forge siez nous, fit et apportit eune pathe d&eacute; gailloches au Pallion. Auve chutte pathe-l&agrave; comme patron, l's autres en f&icirc;drent &eacute;tout - pus ou mains bein - et pour tchiques D&icirc;nmanches l'arl&eacute;v&eacute;e nou n'viyait qu'des gas sus gailloches, et ch'tait au chein tchi march&eacute;thait auve les pus hautes! M'n oncl'ye avait veu un manni&eacute;the d&eacute; pi&egrave;rrot &egrave;s courses tchi marchait sus eune pathe tchi 'tait si haute tch'il 'tait au niv&eacute; des gens assis dans des ouagonnettes, et ch'tait ch'la tchi y'avait donn&eacute; l'id&eacute;e d'en faithe.<br/>
<br/>
Ch'tait &agrave; ch't &ecirc;poque-l&agrave;, &eacute;tout, qu'les <a href="bike.html">machinnes &agrave; p&eacute;daller</a> tch'avaient eune grand' rouelle en d'vant et eune toute p&eacute;tite en dri&eacute;the - l's Angliais l'appelaient &quot;Penny-Farthing&quot; - f&icirc;drent appathence en J&egrave;rri. Ch'tait bein a&icirc;si d'tchulbuter par dessus les manchelles viyant tch'il' taient pliaichies drait sus l'haut d'la grand' rouelle. I' n'y avait qu'&agrave; taper eune pi&egrave;rre auve la p'tite reue en dri&eacute;the pour la faithe sauter en l'air, et n&eacute; v'la l'cycliste sus san nez dans la route! M'n oncl'ye Ouinn'teur n'avait pon d'sou pour en acater ieune, ch'est-en-tchi il en fit ieune dans la forge, et l&eacute; v'la arriv&eacute; d'ssus au Pallion l'pr&eacute;chain D&icirc;nmanche! Tout l'monde voulait l'&ecirc;prouver, et sans doute i' iut un tas d'tchulbutes &agrave; c'menchi, mais i' n'lus pr&icirc;ns pon bein d's heuthes &agrave; apprandre &agrave; manier la machinne. D'vant longtemps eune d&eacute;mi-douzaine en acat&icirc;drent ieune, et il' 'taient tous &agrave; p&eacute;daller l'tou du Pallion toute l'arl&eacute;v&eacute;e. Y'en avait tchi pouvaient faithe toutes sortes d'gymnastiques atout ches machinnes-l&agrave;, m&ecirc;me aller qu&eacute;daine auve lus pids et lus mains sus les manchelles. M'n oncl'ye pouvait mett' un mouochet dans la route et l&eacute; l'ver sans d'valler d'sa machinne. Quand y'avait des tchulbutes y'avait des juthements en m&ecirc;me temps!<br/>
<br/>
Quand les soudards (les r&eacute;dguliers) v'naient tither au blianc &egrave;s Landes, deux-s'trais d'ieux v'naient tchiquesfais au Pallion et &ecirc;prouvaient &agrave; lus motchi des gar&ccedil;ons en Angliais, criyant tch'i' n'les comprannaient pon. Ch'est vrai tch'i' n'y avait pon fort d&eacute; gens tchi p&acirc;laient l'Angliais - comme j'l'ai mentionn&eacute; d'vant - mais les gas en savaient assez d'mots pour d&eacute;vinner tch'il' 'taient &agrave; lus fichi d'ieux et i' iut tchiques bouannes bastaures! Les soudards tchittaient bein vite &agrave; badrer les gar&ccedil;ons quand i' v'naient &agrave; d&ecirc;couvri qu'un gris-ventre n'avait pon d'peux d'lus fichi un co-d'poing dans l'nez, et qu'eune rouoge c&acirc;saque n&eacute; l's &ecirc;ffritait pon! J'pense bein tch'i' n'avaient pon r&ecirc;alis&eacute; qu&eacute; les gas sus l'Pallion n'taient pon des b&ucirc;sards, et tch'i' m'ttaient des rouoges c&acirc;saques ieux-m&ecirc;mes quand il' allaient dr&icirc;lyi dans la Milice, chutte m&ecirc;me Milice Rouoyale tch'a&icirc;dgit &agrave; gangni la <a href="batjer.html">Bat&acirc;lle d&eacute; J&egrave;rri</a>!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfpallion.html">L&eacute; Pallion</a><p>
<li><a href="pallions.html">Les pallions &agrave; St. Ou</a><p>
<li><a href="gdfphlippe.html">Hommage &agrave; la m&eacute;mouaithe d&eacute; Ph'lippe d&eacute; Port&icirc;nf&eacute;</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="gdfjanneche.html">M&eacute;mouaithes d&eacute; jann&egrave;che</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

