<HTML>
<HEAD>
<TITLE>George d'la Forge p&acirc;le du mal au rouai</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>George d'la Forge p&acirc;le du mal au rouai</h2></font></center><p>

I' n'y avait pon qu'l&eacute; rouai tchi pouvait r'dg&eacute;thi l&eacute; mal au rouai. L'orvale, eune pliante bein connue d's anciens, 'tait bouanne pour ch'la &eacute;tout, et i' disaient: &quot;D'l'orvale tchi sique et tchi hale!&quot; Les fielles 'taient bouannes pour mett' sus des frou&euml;ts. D'la v&egrave;rveine 'tait bouanne pour ch'la &eacute;tout. Il' en &ecirc;cr&acirc;saient les fielles pour faithe un empli&acirc;tre sus un d&eacute; &ecirc;gliami. L's anciens d&icirc;saient qu&eacute; d'la v&egrave;rveine (j'en ai veu tchi craissaient sus eune muth&acirc;le &agrave; Portinfer) pouvait dg&eacute;thi toutes sortes d'maladies, cachi les chorchi&egrave;rs, &egrave;rconcilier l's ennem&icirc;ns, et env'yer un sort. Quand oulle 'tait faite s&egrave;rvi pour dg&eacute;thi l'mal au rouai, l&eacute; dictionnaithe nouos dit tch'i' fallait en prandre d'la r&eacute;chinne, prannant soin qu'ou f&ucirc;sse d&ecirc;raichinn&eacute;e en sorte tch'i' n'en restait pon un seul brin d'r&eacute;chinne en t&egrave;rre ou dans la muth&acirc;le, et fallait enfiler ou attatchi un mio d'chutte r&eacute;chinne &agrave; un riban pour qu'ou n'tchaie pas et l'pendre au co du souffrant. et pis fallait br&ucirc;ler l'reste d'la r&eacute;chinne, et pendre l&eacute; fieillage d&eacute; chutte pliante &agrave; la cheunm'n&eacute;e, et &agrave; m'suthe qu&eacute; ch'la s'tchait, l&eacute; ma s'tchait &eacute;tout jusqu'&agrave; &eacute;tre parfaithement dg&eacute;thi!<p>

Ch'tait un tas d'pr&eacute;path&acirc;tions pour dg&eacute;thi l'mal au rouai, mais i' patha&icirc;t qu&eacute; v'la tchi n's'en allait pon a&icirc;siement &agrave; mains qu&eacute; ch'f&ucirc;sse par les mains du rouai li-m&ecirc;me, et l'histouaithe nouos dit qu&eacute; l&eacute; 11 d&eacute;zembre, 1649, quand l'janne Rouai Charles Deux 'tait dans l'<a href="lizabeth.html">Ch&acirc;t&eacute; &Ecirc;lizab&eacute;</a>, onze p&egrave;rsonnes f&ucirc;drent ammen&eacute;ees d'vant li pour &eacute;t' dg&eacute;this d'chu ma-l&agrave;. Dans la chapelle du ch&acirc;t&eacute;, i' lus m&icirc;ndrent &agrave; g'nouors at l&eacute; rouai lus m&icirc;nt sa main sus l'&eacute;paule et i' s'en r'f&ucirc;drent siez-ieux, mais l'histouaithe n&eacute; nouos dit pon s'i' f&ucirc;drent &egrave;rdg&eacute;this!<p>

Enf&icirc;n, i' faut penser tch'i' n'cou&ocirc;tait pon grand' chose pour les gens d'chu temps-l&agrave; &agrave; lus r'faithe quand il' 'taient malades, et ch'tait p't &eacute;t' &agrave; ch't &ecirc;poque-l&agrave; qu&eacute; l'<a href="ditons.html">diton</a> &quot;I' faut vivre vyi ou mouothi janne&quot; fut &icirc;nvent&eacute;. Mais i' n'pouvaient pon emp&ecirc;chi l'progr&egrave;s, m&ecirc;me dans chu temps-l&agrave;, et l'nomm&eacute; Salomon Journieaux (nouos dit l'dictionnaithe) fut l'preunmi&eacute; docteu, J&egrave;rriais d'na&icirc;ssance, dans l'&Icirc;le. Il 'tait fis Ph'lippe, Jur&eacute;-Justicier, et d'Catherine Gosselin, sa deuxi&egrave;me femme. Ch'tait v&egrave;rs la f&icirc;n du seizi&egrave;me si&egrave;cl'ye.<p>
&nbsp;<p>
<i><a href="lefeuvre.html">George d'la Forge</a></br>

Les pliantes m&eacute;d'cinnales, G&acirc;zette du S&eacute; 27/10/1969 <p></i>
&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfpliantes2.html">Acouo des pliantes m&eacute;d'cinnales</a><p>
<li><a href="gdftatonnnie.html">Tchi t&acirc;tonn'nie!</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>
<li><a href="gdfdoctrinnnie.html">La doctrin'nie du temps pass&eacute;</a><p>

<li><a href="assembliee/rmiedes.html">Les r'mi&egrave;des</a><p>
</ul>
</font>

&nbsp;<p>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
