<HTML>

<!-- Mirrored from members.societe-jersiaise.org/geraint/jerriais/paintrouble.html by HTTrack Website Copier/3.x [XR&CO'2014], Tue, 15 Jul 2025 13:53:34 GMT -->
<HEAD>
<TITLE>How Mother Payn Gets into Trouble</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Mother Payn Gets into Trouble</h2></font></center><p>


Ch'est eunne grande b&eacute;n&eacute;diction que l'Est&eacute; s&eacute;t v'nu. Nou peut au mains, a ch't'heu, sorti l's&eacute;, s'proumn&eacute; sus l'front, vaie rentr&eacute; les stimeurs all&eacute; sus l'Parc, et marchi up-an-down la rue d'dri&egrave;the. Ch'n'est pas que j'tienne, pour m&eacute; m&egrave;me, gr&acirc;ce a djeu, a ches frivolit&eacute;es la qui n'ont qu'un temps; mais ch'est a cause de m'n'&egrave;sfant que j'sis contente de r'vaie v'nus les bieaux jours. Oul a trop souvent l's'esprits bas, m'n'&egrave;sfant; ou rumine trop sans souffli&eacute; mot, s'n'ou n'y prend garde. et ch&egrave;s drin, oul a print a rest&eacute; des dem-y-heuthes de temps &egrave;stravl&eacute;e sus l'sofa, a chuchi san ponchi ou a faithe des noeuds dans la carre de san mouochet. N'y'a qu'd&eacute;hors, au grand air, parmi l'bri et l'animation qu'ou roublyi d'rumin&eacute;.<p/>
<p/>
Ch'que nou v&eacute; dans les rues, les gens qui passent, les tchans qui s'font &egrave;scr&acirc;z&eacute;, les gens qui s'droquent dans la cauchie, les p'tites filles qui s'tr&eacute;buquent sus d'la p&eacute; d'orange, les gar&ccedil;ons qui s'font &egrave;smaglyi ente deux vans - n'y'a qu'ditet qui semblye &egrave;smotchi un mio ma Lonore.<p/>
<p/>
Ch'est-tan-tchi, j'sis bin r'counaissante que l'bieau temps r'sait v'nu, pour que nou piesse sorti: et toutes les fais qu'y'a un accident, j'en sis quazi r'counaissante - y'a tchi r'monte le temp&eacute;thament a notre &egrave;sfant.<p/>
<p/>
Ch'est pourtchi j'fumes vaie rentr&eacute; l'bat&eacute; avant hier au s&eacute;. Y'avait un peupye! Lonore n'eut de r'pos que d'nos m&ecirc;l&eacute; parmi la foule qui d&egrave;sbertchait, pour les vaie d'pus pr&egrave;s. J'fumes pouss&eacute;s et bostchul&eacute;s d'ichin et l&agrave;; et b&eacute;tot, quand j'me r'l&eacute;vi apr&egrave;s m'&egrave;tre baissie a r'amath&eacute; man lachet d'botte Lonore n'tait pus &agrave; man cot&eacute;! Me v'la a cherchi partout d'un bord et d'l'autre, a cri&eacute; Lonore! Lonore, est tu par lo? et a r'gard&eacute; parmi l'bagage, parmi les carosses, et jusque sus l'haut d'un tas d'fain, et a &egrave;spi&eacute; dans les 'bus pour si par chance oul &eacute;thait mont&eacute; d'dans avec tchiq'un. &quot;Avous perdu tchiq'chose?&quot; que m'dit un policeman. et uand h'y'eut dit que j'cherchais eunne grosse rouoge, ronde fille, qu'avait amor de chuchi san ponchi, i' m'dit qu'y'en avait yeunne dans eunne 'bus qui s'n'allait du bord de la ville : eunne 'bus a qut' roeux, qui dit! et y'a un houmme qui tchint les q'mandes!<p/>
<p/>
Me v'la qui m'en vais en couothant du bord de la ville, en faisant des signes &egrave;s bus a m'zuthe que j'les rattrapais. Mais j'n'en rattrapi qu&eacute; deux, dans tchi n'y'avait qu'des Angliaiches, longues et maigres, quazi toutes san chap&eacute;, et qui m'disaient: &quot;How de do, auntie?&quot; - les affront&eacute;es! J'tais au m'z'&egrave;sp&eacute; d'ma vie!<p/>
<p/>
Enfin, apr&egrave;s av&eacute; couothu d'un bord et d'l'autre, entr&eacute; dans tr&egrave;s hotels, et d'mand&eacute; &agrave; la police de m'port&eacute; s'cours - tch&egrave;s que j'avise? Un grand pamph&egrave;que en blianches braies et eunne blieu castchette, qu'entrait dans eunne boarding house ov san bras a l'entou d'la taille d'eunne grosse ronde fille - je n'la viyais qu'de dos - qui scatinnait contre li!<p/>
<p/>
J&eacute; n'fis ni yeunne ni deux, mais, vlan! vlan! J'vos y'envyi deux d'mes miyeu cliamuses - et j'me connais en cliamuses! - sus l's'ouothelles, et man g'nou dans san tchiqu'bord! Et d'vant qu'il eusse le temps de s'd&egrave;stouonn&eacute; pour vaie d'ou-&egrave;s que v'nait la squalle, j'happe Lonore par dri&egrave;the et j'la halle a vaux les d&eacute;gr&egrave;s d'l'h&ocirc;tel.<p/>
<p/>
Che n'tait pon Lonore!! Et quand Piteur vint &agrave; la Station d'Police, le lendmain matin, pour me lib&eacute;th&eacute; souos caution, i' m'dit qu'Lonore avait rentr&eacute; toute seule, dans la s&eacute;th&eacute;e, et qui s'&eacute;taient couochi touos les deux, pensant que j'tais offuche horte &agrave; Tchiq' Mothers Meeting.<p/>
<p/>
Chutte djob la nos a couot&eacute; djix Louis qu'il a fallu payi a l'houmme que j'avais cliamuz&eacute;, et &agrave; la fille que j'avais prins pour Lonore. Ils ont yeut l'affront d'nos &egrave;scrithe eunne lettre pour dithe qui comptent rest&eacute; tchinze jours de pus sus nos djix Louis et qu'il &egrave;spethent que j'les invit'on a b&eacute;the du t&eacute;e. Ch't'affront!<p/>
<br/>
<i><a href="brambilo.html">La&iuml;z&eacute; Pain</a></i><br/>
<i>5/6/1913 </i><p/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdftroublye.html">L'troubl'ye en g&acirc;ngne!</a><p>


<li><a href="painescapade.html">Mother's Nocturnal Escapade</a><p>


<li><a href="pmpolice2.html">The Police Question</a><p>

<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
<li><a href="painhaybox.html">Hay box cookery no success</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/paintrouble.html by HTTrack Website Copier/3.x [XR&CO'2014], Tue, 15 Jul 2025 13:53:34 GMT -->
</HTML>

