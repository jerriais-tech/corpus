<HTML>

<!-- Mirrored from members.societe-jersiaise.org/geraint/jerriais/gdfenme.html by HTTrack Website Copier/3.x [XR&CO'2014], Tue, 15 Jul 2025 13:48:32 GMT -->
<HEAD>
<TITLE>En m&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En m&eacute;</h2></font></center><p>

<font size="-1">Atlantic City, New Jersey,<br/>
U.S.A.<br/>
L&eacute; 12 novembre, 1966.<br/></font>
<br/>
Moussieu l'R&eacute;dacteu,<br/>
<br/>
Comme ou' l'viyiz, j'sis &agrave; vouos &ecirc;crithe du Nouvieau J&egrave;rri. J'sommes en m&eacute;, m'n anm&icirc;n l'Cap'taine Joseph Gehrlein et m&eacute;, d'pis hi&egrave;r &agrave; m&eacute;jeu, dans san yacht Storm King. D&eacute; vi&egrave;r ch&icirc;ntch heuthes l'arl&eacute;v&eacute;e j'pass&icirc;nmes l&eacute; phare d&eacute; Sandy Hook, et j'amath&icirc;nes dans la cauchie du Atlantic Highlands Yacht Harbor pour la niet. &Agrave; mat&icirc;n, j'tions en m&eacute; &agrave; siex heuthes un quart et nouos v'la dans la cauchie d&eacute; chutte belle grand' ville. L&eacute; temps dans l's &Ecirc;tats d'La Nouvelle Angli&eacute;t&egrave;rre n'est pon trop b&eacute; mais, ma f&icirc;ngre, la m&eacute; n'est pon trop rude d&eacute;pis hi&egrave;r mat&icirc;n. J'avons ieu d'la bli&acirc;se et d'la plyie &agrave; mat&icirc;n.<br/>
<br/>
Ch'est m&eacute; tch'est mousse et couque &agrave; bord, et v'la tch'i' m'fait penser &egrave;s pouorres dgi&acirc;tres d'mousses tch'allaient en m&eacute; &agrave; l'&acirc;ge d&eacute; treize ou quatorze and dans les navithes &agrave; vailes et tch'&ecirc;prouvaient &agrave; graie des r'pas pour cap'taine et naviguants. &Agrave; c'menchi, i' n'lus y r'conna&icirc;ssaient pon fort. Souvent il' 'taient malades comme des tchians, et la t&acirc;che 'tait pr&egrave;squ'&icirc;mposs&icirc;bl'e auve l&eacute; mouvement du navithe. en ont-i' souff&egrave;rt, les pouorres vi&egrave;rs anch&ecirc;tres tchi navidgeaient! Dans chu p'tit yacht ich&icirc;n la vie est pus aisie, atout l'&ecirc;lectricit&eacute; et toutes les c'mmodit&eacute;s. Et ch'est plaisant d'&ecirc;t' &agrave; navidgi l'long d'la c&ocirc;te du Nouvieau J&egrave;rri car mes pens&eacute;es s'envolent d'ich&icirc;n &agrave; man vi&egrave;r J&egrave;rri et j'm&eacute; d'mande tch'est tchi s'passe l&agrave;-bas d&eacute;pis qu&eacute; j&eacute; l'tchittis y'a qu&acirc;si un mais. V'l&agrave; tchi m'pathais bein pus longtemps, car j'n'en ai pon 'couo ieu d'nouvelles - et j'n'en &eacute;thai pon pour trais s'maines car i' s'en va prendre chu temps-l&agrave; &agrave; faithe l&eacute; viage au drein port d'arr&ecirc;t - Fort Lauderdale, en Floride. Tch'est tch'a gangni &agrave; l'Eisteddfod? Ont-i' vendu un tas des sup&egrave;rbes dictionnaithes &agrave; Fra&icirc;nque Le Maistre? La saison des br&eacute;colis est-alle qu&eacute;menchie, et les prix sont-i' bouans? Tch'est tch'a gangni les &ecirc;lections? N&eacute; v'la des tchestchions tchi m'veinnent &agrave; l'id&eacute;e. Quant &egrave;s &ecirc;lections, j&eacute; v'nons d'en aver en Am&eacute;thique &eacute;tout, et comme d'amors y'a des gangnants et des p&egrave;rdants. Les cons&egrave;rvateurs (parti R&eacute;publicain) ont r'gangni gentiment d'pliaiches dans l'Congr&egrave;s tch'il' avaient p&egrave;rdu dans l'&ecirc;lection pour Pr&eacute;sident quand l'Pr&eacute;sident Johnson (parti D&eacute;mocrate et Socialiste) gangnit auve eune grand' majorit&eacute; et anm'nit en m&egrave;me temps la victouaithe &agrave; un tas d'candidats d'san parti. Quant &agrave; m&eacute;, j'n'ai janmais ieu honte d&eacute; procli&acirc;mer &agrave; tout l'monde qu&eacute; j'sis cons&egrave;rvateur dans l'&acirc;me!<br/>
<br/>
&Agrave; bord d'un navithe, nou-s a tout pliein d'temps &agrave; dormi et penser quand nou n'est pon d'quart, et mes pens&eacute;es sont souvent des vi&egrave;rs temps en J&egrave;rri et d's <a href="votevoc.html">&ecirc;lections</a> d'chu temps-l&agrave;. Quand j'tais mousse &agrave; <a href="st_ouen.html">St. Ou&euml;n</a>, un temps d'&ecirc;lection 'tait un temps d'f&ecirc;te pour grands et p'tits. Sans doute, les p'tits  n'avaient pon d'vouaix, mais il' avaient la chance d&eacute; ou&iuml; la musique (nou disait la &quot;Band&quot; comme en Angliais, d&ecirc;j&agrave; dans chu temps-l&agrave;) jouer en d'houors des tentes pr&egrave;s d'la Salle Parouaissiale, et dans des temps y'avait la chance d'aver eune boutelle d&eacute; limonade!<br/>
<br/>
Les partis - <a href="roselouothi.html">L&eacute; Louothi et La Rose</a> - n'&eacute;taient janmais seux d'lus vieaux. Y'en avait des deux c&ocirc;t&eacute;s, et i' fallait &ecirc;t' r&ucirc;s&eacute;s pour s&eacute; faithe seux d&eacute; tchi bord qu&eacute; l'vieau s'en allait voter, car nous n'savait janmais l&eacute;tch&eacute; des deux partis tch'avait donn&eacute; l'pus d'sou. comme l&eacute; vote 'tait au scrutin i' fallait &icirc;nventer tchique mani&eacute;the d&eacute; s'faithe seux. J'm'&egrave;rsouveins qu'eune fais iun des vieaux des Louothi&egrave;rs fut arrangi comme s'il avait la gambe rompue. I' li m&icirc;ndrent deux mios d'bouais &agrave; la garder draite, et des bandages tout l'tou, et pis i' l'assi&eacute;v&icirc;drent dans eune c&acirc;rrosse atout la mauvaise gambe alouangnie. Arriv&eacute;s &agrave; la Salle Parouaissiale, i' fallait qu'si l'Autoris&eacute; (qu&acirc;si tr&eacute;jous un Juge) pour v'n&icirc;n r'corder la vouaix du sou&ocirc;-d&icirc;sant malade - tch'avait 't&eacute; dg&egrave;rni d&eacute; dithe &agrave; haute vouaix pour tch'est tch'i' votait. Quand i' donnait l'nom d'san candidat &agrave; plienne vouaix, l&eacute; Juge l&icirc; d&icirc;sait, &quot;I' n'faut pon l'dithe en haut d'm&egrave;me!&quot;, mais il 'tait trop tard et la vouaix 'tait l&eacute;gale et les Louothi&egrave;rs 'taient seux d'lus coup!<br/>
<br/>
Eune mani&eacute;the d'emp&ecirc;chi un &ecirc;lecteur d&eacute; voter quand l'parti oppos&eacute; n'tait pon seux d'li et tch'i' n'y avait pon mouoyen d'en faithe un vieau, &eacute;tait d'l'enivrer et d&eacute; l'prom'ner dans eune aut' p&acirc;raisse jusqu'&agrave; tch'i' f&ucirc;sse trop tard pour voter!<br/>
<br/>
Quand les vouaix 'taient cartchul&eacute;es d'vant l'&ecirc;lection par les t&ecirc;tes d&eacute; parti comme &eacute;tant &agrave; bein pr&egrave;s &ecirc;gales d'un c&ocirc;t&eacute; comme d&eacute; l'autre, l&eacute; parti gangnant 'tait p&ucirc;t&ocirc;t l'chein tchi pouvait d&ecirc;bourser l'pus d'sou pour acater l'pus d'vieaux! J'd&eacute;v'thais p't &ecirc;t' explyitchi qu&eacute; ch'tait des vieaux &agrave; deux pids - ch'tait l'nom donn&eacute; &agrave; un &ecirc;lecteur tchi 'tait payi pour voter!<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfviage.html">En viage</a><p>
<li><a href="gdfterre.html">D'&egrave;rtou &agrave; t&egrave;rre</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="gdftexas.html">L&eacute; Texas - et la belle 'Jersey Lily'</a><p>
<li><a href="gdfameth.html">D'&egrave;rtou en Am&eacute;thique</a><p>
<li><a href="gdfpatuthe3.html">Changement d'p&acirc;tuthe!</a><p>
<li><a href="gdfpatuthe6.html">Changement d'p&acirc;tuthe!</a><p>
<li><a href="gdf7heuthes.html">Dans sept heuthes!</a><p>
<li><a href="gdfdecarteret.html">Les C&eacute;l&egrave;bres d'Cart'r&ecirc;ts</a><p>
<li><a href="jerseydevil.html">L&eacute; Dgi&acirc;bl'ye d&eacute; J&egrave;rri</a><p>
<li> <a href="blianchemaison.html">La Blianche Ma&icirc;son</a><p>
<li><a href="taft.html">William Howard Taft et l'Caouain</a><p>

<li><a href="gdftou1.html">En fa&icirc;thant l'tou du monde...</a><p>
<li><a href="gdftou2.html">En fa&icirc;thant l'tou du monde...</a><p>


<li><a href="gdfnaufragi.html">Papa fut Naufragi!</a><p>
<li><a href="gdfnaufragi2.html">Les d'vis du Bouan'homme George</a> (na&ucirc;fragi)<p>
<li><a href="gdfnaufragi3.html">Les d'vis du Bouan'homme George</a> (na&ucirc;fragi)<p>

<li><a href="gdfme.html">La vie d'aut' fais en m&eacute;</a><p>
<li><a href="batchieaux.html">I' n'est pon tr&eacute;jous math&eacute;e quand l'bat&eacute; fliotte</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfenme.html by HTTrack Website Copier/3.x [XR&CO'2014], Tue, 15 Jul 2025 13:48:32 GMT -->
</HTML>

