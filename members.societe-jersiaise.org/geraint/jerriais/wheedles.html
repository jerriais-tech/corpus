<HTML>

<!-- Mirrored from members.societe-jersiaise.org/geraint/jerriais/wheedles.html by HTTrack Website Copier/3.x [XR&CO'2014], Tue, 15 Jul 2025 13:53:28 GMT -->
<HEAD>
<TITLE>How Lonore Wheedles the Old Man</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>How Lonore Wheedles the Old Man</h2></font></center><p>
&nbsp;<p>

D'pis la mort d'ma preumi&eacute; amouotheuse, qui d'funti d'en av&eacute; trop manji des siennes qu'ou m'fit la s&eacute;th&eacute;e d'not' engag'ment, j'n'ai connu persounne pour faithe des <a href="crepes_jerriaises.html">cr&egrave;pes</a> si ragouot&eacute;es qu'les siennes a Lonore. J'en raffole - ov d'la m'lasse, - et la chiethe &egrave;sfant s'en est si bein apperchue qu'ou n'm'en fait qu'a condition de m'hall&eacute; tchiq' chose apr&egrave;s. Ch&eacute;s-tan-tchi, quand j'vit plien un jaune pliat d'bouonnes jaunes cr&egrave;pes v'n&eacute; sus la tabye, Dinmanche a din&eacute;, j'dit Hello! v'la des cr&egrave;pes, sem-n'age! tches qu'la p'tite s'en va m'cont&eacute; chutte bord&eacute;e? &#147;Sont y bouonnes, p&eacute;p&eacute;e? Mets y hardi de m'lasse! Prends en oquo deus-tr&egrave;s! N'y'en reste que chinq: ch'est pas la peine d'en laissi!&#148;<br>
<br>
Chatchun sait qu'des cr&egrave;pes fr&eacute;ddes, ch'n'est pon d'grosse boutique, ch'est-tan-tchi j'm'&egrave;sforchi sus les drennes, en m'renvertchant sus ma tchaise. Et pis n&eacute; v'la Lonore, coumme je m'y'attendais, qui s'en vint met' san bras atouore de man co, m'tappot&eacute; la joe, et dithe que ch'est dommage qu'y n'y'en eusse oquo deus-tr&egrave;s. &#147;Et dit m&eacute;, ma p'tit p&eacute;p&eacute;e, tu devthais faithe un pliaisi a ta Lonore; un tout, p'tit pliaisi. Tu dev'thais lis dounn&eacute; 15 shellings!&#148;<br>
<br>
Tchinze shellings! Djantre! Et ou-&egrave;s qu'tu cr&eacute; que j'puche? Et pour tchi faithe, tchinze shellings? que j'dis. Et tout d'un coup j'ajouoti: Pas pour yeunne des oeuvres a ta m&eacute;m&eacute;e, tr&eacute;jous, j'espethe! Pas pour envi&eacute; des Trait&eacute;es &egrave;s soudards qui sont &egrave;s Quennevais?<br>
<br>
Par bounheu che n'tait pon pour ditet niollin qu'oul avait besoin d'sou mais j'avais quasi yeu les sangs touonn&eacute;es a ch't'id&eacute;e; ch'tait pour faithe tith&eacute; san portrait par un jeunne fotograffe qui vint dr&eacute;nment d's'&egrave;stablyi en ville.<br>
<br>
<a href="piteurpain.html"><img src="piteurpain2.jpg" width="270" height="300" align="right" border=0 alt="Piteur Pain"></a>

Mais j'l'avons, tan portrait, ma chiethe, que j'dis. N'y'a oquo pon bon des mais qui pathut sus la gazette, et l'manadjeur en a yun d'enfrem&eacute; au d'sus d'san scritore dan l'office; et j'counnais des gens qui font mine d'av&eacute; affaithe a lis p&acirc;sl&eacute; rin qu'pour av&eacute; eunne chance de r'gard&eacute; l'portrait a ma fille. Sans cont&eacute; l'sien qu'est cliutt&eacute; contre la path&eacute; d'l'imprimthie, de tchi touos l's imprimeurs otent lus chapp&eacute; en passant endr&eacute;t, en disant: &#147;Good evenin', Miss Lonore!<br>
<br>
P'tit a la faie, en baissant l's'yeux Lonore me dit que che n'tait pon tant l'envie d'av&eacute; un portrait tith&eacute; qui la pousslinait, mais que ch'tait pustot pour faithe counnaissance avec le fotograffe! Il 'tait jeune q'menchant, assez bieau garcon d'sa sorte, et oul avait oui qui n'avait persounne a coutchi pour li; qu'il 'tait souvent oblyiji d'faithe san din&eacute; sus eunne beunne et d's'oranges et b&eacute;the du t&eacute;e fred. &#147;Et pis, tu s&eacute;, p&eacute;p&eacute;e, ch'est un garcon d'bouonne famille; y'un d'ses onclyes a 't&eacute; quasi eslu collecteur d'aumones par deux fais, et ch'est san frethe qui tchient l'gouvernas du bat&eacute; au Ma&icirc;tre-ed-Port quand y va inspect&eacute; la t&ecirc;te des cauchies a math&eacute; basse. Et les portraits qui fait sont si bieaux et si bin faits et si r'sembliants, qu'il &eacute;tha b&eacute;tot chose seuthe un tas d'ceusteumeurs et gagn'na des maglyes de sous!&#148;<br>
<br>
Ch'est ma f&eacute; bin possibye! Nous a veu des fotograffes rouol&eacute; en carosse d'vant anniet! Ches-tan-tchi j'lis baillyi ses tchinze shellings, a ma seule fille et unique h&eacute;ritiere, et nou verra tch&egrave;s qu'en s'a. Tches qui sait! Quand chu bieau jeunne houmme la verra ma fille assise endret sa machine, sa belle robe ben &egrave;stendue tout a l'entou, sa 'pink sash,' san chapp&eacute; a tasselles, ses pendants d'ouothelle, et toutes les cha&icirc;nes d'or a sa m&eacute;m&eacute;e autouore du co - y verra d'tchi qu'nou n'v&eacute; pon touos les jours dans sa boutique! Mais je n'tchiendrais pon a ch'qui la d'mande en mathiage oquo pour tchiq' temps. J'soummes a r'gard&eacute; a l'entou d'nous; et n'faut pon cr&eacute;the que j'sa pour li Lonore si j'pouvons trouv&eacute; mus.<br>
<br>
&nbsp;<p>
<I><a href="brambilo.html">Piteur Pain</a><br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="bissonca.html">Mess Bisson et san ca!</a><p>

<li><a href="happysnaps.html">Happy Snaps</a><p>
<li><a href="tynan.html">Tynan</a><p>
<li><a href="reve2011e.html">Un r&ecirc;ve</a><p>
<li><a href="reve2011p.html">Un r&ecirc;ve</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/wheedles.html by HTTrack Website Copier/3.x [XR&CO'2014], Tue, 15 Jul 2025 13:53:28 GMT -->
</HTML>
