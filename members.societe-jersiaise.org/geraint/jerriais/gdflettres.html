<HTML>
<HEAD>
<TITLE>Les lettres sont les beinv'nues!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les lettres sont les beinv'nues!</h2></font></center><p>

<i><font size="-1">San Antonio, Texas.<br/>
U.S.A.<br/>
Le 1yi d'janvyi, 1966.<br/></font></i>
<br/>
Moussieu l'R&eacute;dacteu,<br/>
<br/>
Quand nou-s-est &agrave; l'&ecirc;trangi, la pus grand' jouaie qu'nou peut aver, comme j'vouos l'ai probablyement dis bein des fais d'vant, est d&eacute; r'ch&eacute;ver la g&acirc;zette &quot;Jersey weekly Post&quot; et des lettres d's anm&icirc;ns en J&egrave;rri, sustout quand i' sont &ecirc;crites en J&egrave;rriais! Chein tchi m'fait plia&icirc;si, et tchi s'en va p't &ecirc;t' vouos ravi quand j'vouos l'dis, est qu'y en a pus qu'nou n'cr&eacute;thait tch'i' peuvent l'&ecirc;crithe, la belle vielle langue d&eacute; nouos anch&ecirc;tres1<br/>
<br/>
Sans doute, quand j'vouos dis qu'<a href="lemaistre.html">Frainque Le Maistre</a> et sa bouannefemme m'&ecirc;crivent tr&eacute;jous en J&egrave;rriais, v'la tchi n'vouos &ecirc;tonnent pon - et lus lettres sont fanmeuses. I' sont si bein &ecirc;crites, et i' m'donnent les nouvelles d&eacute; la p&acirc;raisse natale. Un anm&icirc;n &agrave; <a href="st_pierre.html">St. Pi&egrave;rre</a> m'&ecirc;crit en J&egrave;rriais, et un anm&icirc;n &agrave; St. Jean &eacute;tout. quand j'tais en J&egrave;rri i' m'disait tch'i' n'pouvait pon l'&ecirc;crithe, l&eacute; J&egrave;rriais, mais comme j'li dis: &quot;'&Ecirc;prouver n'est pon tout faithe!' Et i' faudra qu't'&ecirc;prouves quand j&eacute; r's&eacute;thai en Am&eacute;thique. tu trouv'thas p't &ecirc;t' qu&eacute; ch'n'est pon si d&ucirc; &agrave; faithe comme tu l'penses!&quot; Maf&icirc;ngre, i' s'y est m&icirc;ns d'bouan tchoeu et ch'est un plia&icirc;si d'&egrave;rch&eacute;ver ses lettres. N&eacute; v'ch&icirc;n chein tch'i' m'&ecirc;crivait dans l'mais d'avri d'l'ann&eacute;e pass&eacute;e:-<br/>
<br/>
<i>&quot;J'sommes bein embarrass&eacute;s parmi les pliantes d&eacute; tonmates et j't&eacute; garantis qu&eacute; v'la tchi donne du souain et du travas! Enf&icirc;n, v'l&agrave; tchi garde la bouannefemme trantchille! Comme j't'&ecirc;cris, oulle est &agrave; s'cauffer, les pids dans l'graie en liaisant la g&acirc;zette. Et pis, tu sai, quand les femmes sont attentionn&eacute;es &agrave; faithe tchiquechose, nou n'peut pon lus &ecirc;rachi eune pathole du corps! Eh bein, man gar&ccedil;on, nouos v'l&agrave; au mais d'avri, mais en J&egrave;rri i' fait fraid, et pis, &agrave; ch't heu tch'il' ont <a href="heuthedete.html">avanchi l's h&ocirc;louoges d'eune heuthe</a>, i' sembl'ye au matin qu'y a eune c&egrave;rtaine fra&icirc;cheu. Tu comprends bein qu&eacute; quand tu-es bein caud au liet aupr&egrave;s d'ta bouannefemme, et pis qu'ou' t'dit, 'Il est temps qu'tu t'l&egrave;ves, il est siex heuthes!', eh bein tu sai, man vi&egrave;r George, i' n'est qu'chintch' heuthes par l&eacute; sol&eacute;! Mais p&ucirc;t&ocirc;t qu'd'aver des patholes auve la bouannefemme, nou s'l&egrave;ve en s'frottant les mains - mais ch'n'est pon tr&eacute;jous d'bouan tchoeu!&quot;</i><br/>
<br/>
Eh bein, mes bouann'gens, ou m'dithez p't &ecirc;t' qu&eacute; chutte lettre-l&agrave; n'm&eacute; dit rein d'extraordinaithe. Nouos y v'l&agrave;, ch'est vrai, mais ch'est just&eacute;ment viyant qu'la lettre m&eacute; raconte un p'tit mio d'la vie heutheuse et paisibl'ye d'eune vraie fanmile J&egrave;rriaise tchi gangne san pain trantchil'ment o&ucirc;'est qu'oulle a veu l'jour et tr&eacute;jous d'meuth&eacute;, qu&eacute; j'la trouve sup&egrave;rbe! V'l&agrave; tch'i' m'ram&eacute;mouaithe la vie en J&egrave;rri dans man janne temps, et v'l&agrave; tch'i' m'fait penser qu'j'&eacute;thais p't &ecirc;t' 't&eacute; pus heutheux si j'y avais rest&eacute; &eacute;tout!<br/>
<br/>
Dans un grand pays comme l'Am&eacute;thique ch'est &agrave; peine si nou conna&icirc;t san vais&icirc;n. Et pis, &eacute;tout, tout l'monde est pr&ecirc;ssi - et p&egrave;rsonne n&eacute; sait pourtchi? I' faut qu'tout s'faiche en vitesse. Un homme s&eacute; l&egrave;ve, au mat&icirc;n d'bouanne heuthe pour aller en travas. Il a tout pliein d'temps pour y'arriver &agrave; l'heuthe, mais i' faut tch'i' mange san d&ecirc;jeuner en vitesse! I' cache vite dans san moto, un p'tit pus vite qu&eacute; la louai n&eacute; l'p&egrave;rmet, et ch'est la m&ecirc;me boutique en r'v&eacute;nant siez li au s&eacute;. L'<a href="dinmanche_jour.html">D&icirc;nmanche</a>, quand i' prand sa fanmile pour eune touann&eacute;e en moto dans la campangne, ch'est la m&ecirc;me turlutte - tr&eacute;jous la vitesse! Ch'est la m&egrave;me chanson en mangeant, en travaillant et en jouant. et chutte vitesse-l&agrave; racourche la vie! Est-ous ravis qu&eacute; v'l&agrave; tch'i' fait du bein &agrave; un vi&egrave;r <a href="paraisses_menoms.html">Gris-Ventre</a> en exile d&eacute; li&egrave;the eune lettre &ecirc;crite en J&egrave;rriais, par un J&egrave;rriais, tchi li ram&eacute;mouaithe la vie pa&icirc;sibl'ye, trantchil' et prosp&egrave;the des gens d'san p'tit pays?<br/>
<br/>
V'l&agrave; tchi patha&icirc;t p't &ecirc;t' dr&ocirc;le &agrave; un tas d'gens, et &icirc;ncriyabl'ye pour c&egrave;rtains, mais des longues ann&eacute;es d'absence du pays natal (presqu'un d'mi&eacute;-si&egrave;cl'ye dans man cas) n&eacute; font pon oublyiyer ni la langue (ouaithe tch'i' y'en a tchi pr&eacute;tendent l&eacute; contraithe!), ni la vie d'jann&egrave;che, ni les cou&ocirc;teunmes et la vie d's anciens! Et tant pus qu'nou vieillis, tant pus qu'nou-s y tcheint, &egrave;s vielles choses, et tant pus nou vait du m&eacute;thite dans l'industrie, l'couothage et la duthe vie des vi&egrave;rs!<br/>
<br/>
Et ch'n'est pon seulement m&eacute; tchi vai les chose d&eacute; m&egrave;me. M'n anm&icirc;n d'jann&egrave;che - et d'viei&egrave;che &eacute;tout - l&eacute; Sieur <a href="pwluce%2chtml.html">Ph'lippe Winter Luce</a>, tchi d'meuthe en Colombie Britannique au <a href="cannada.html">Canada</a>, po&euml;te et &ecirc;crivain d'la langue J&egrave;rriais et fr&egrave;the d'un aut' fanmeux &ecirc;crivain et po&euml;te, <a href="ejluce.html">Edwin John (&quot;Jock&quot;) Luce</a>, d&eacute; m&egrave;mouaithe respect&eacute;e, est pus vyi qu'm&eacute; et a 't&eacute; houors J&egrave;rri acouo pus longtemps qu'm&eacute;, et il &ecirc;crit acouo d'fanmeux J&egrave;rriais en prose et po&euml;sie! Mais, h&eacute;las!, nouot' g&eacute;n&eacute;th&acirc;tion dispatha&icirc;t p'tit &agrave; p'tit, et dans deux ou trais g&eacute;n&eacute;th&acirc;tions la langue J&egrave;rriais m&egrave;me &eacute;tha probabl'yement dispathu en J&egrave;rri!<br/>
<br/>
<i><a href="lefeuvre.html">George d'La Forge</a></i><br/>
<i>27/1/1966</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="lettres.html">Les lettres dans les g&acirc;zettes</a><p>
<li><a href="lettres2.html">Salut&acirc;tions d'lettres</a><p>
<li><a href="postevoc.html">La poste en J&egrave;rriais</a><p>
<li><a href="ecrivoc.html">&Ecirc;crithe et li&eacute;the en J&egrave;rriais</a><p>
<li><a href="lettre1943.html">Eune lettre d&eacute; 1943</a><p>

<li><a href="gdflangue.html">Nouot' vielle langue</a><p>
<li><a href="gdfdictionnaithe.html">L&eacute; Dictionnaithe J&egrave;rriais</a><p>
<li><a href="porteuxdlettres.html">L&eacute; porteux d'lettres sonne tr&eacute;jous deux fais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

