<HTML>
<HEAD>
<TITLE>En Nouormandie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Nouormandie </h2></font></center><p>

<font size="-1"><i>L'Abbaye de La Lucerne, Normandie. <br/>
L&eacute; 24 d'ao&ucirc;t, 1974.</i> <p/></font>

Moussieu l'R&eacute;dact&eacute;u,<p/>

Dans tchiques jours d'ich&icirc;n j'&egrave;rs&eacute;thai en J&egrave;rri, dans l't&icirc;ntamarre d&eacute; la vie d'touos les jours d&eacute; nouot' p&eacute;tite &Icirc;le envahie par les touristes. J'dis l' &quot;t&icirc;ntamarre&quot; car ich&icirc;n, &agrave; l'Abbaye d'La Lucerne, r&egrave;gne &quot;La paix du Bou&acirc;n Dgieu tchi d&ecirc;p&acirc;sse tout entendement&quot;, comme nouos l'dit l'Minnistre en pronon&ccedil;ant la B&eacute;n&eacute;diction &agrave; la fin du s&egrave;rvice d&eacute; La Sainte C&egrave;ne quand j'sommes &agrave; l'&Eacute;glyise d&eacute; St. George &agrave; St. Ou&euml;n en J&egrave;rri. <p/>

Ich&icirc;n, nou peut aisi&ecirc;ment oublier l's &ecirc;ven&eacute;ments tchi troubl'yent tant d'parties du monde d&eacute; nouos jours, la dg&egrave;rre en Chypre et tchi continnue, maugr&eacute; la paix d&ecirc;cliath&eacute;e, au Viet-Nam, l's escarmouches meurtri&eacute;thes entre Palestiniens terroristes et l's Isra&euml;lites dans l'Mouoyen Orient, les meurtres en Irlande au nom d'la religion, et les meurtres tchi sont d&eacute;v'nus qu&acirc;si eune affaithe d&eacute; touos les jours dans les grandes villes d&eacute; l'Am&eacute;thique du Nord et les saisissements d'innocentes p&egrave;rsonnes comme &ocirc;tages par des terroristes et malfaiteurs pour gangni lus objets politiques ou d'mauva&icirc;tchi dans l'Am&eacute;thique du Sud. Et les bombes pliaichies dans c&egrave;rtaines villes et a&eacute;roports d'Angli&eacute;t&egrave;rre par les fanatiques tchi sou&ocirc;tchiennent l'Arm&eacute;e R&eacute;publyicaine d'Irlande. <p/>

&Agrave; m'n id&eacute;e, toute chutte trag&eacute;die est deue au fait qu' les gens ont oubli&eacute; l'Bou&acirc;n Dgieu, et la vie ich&icirc;n &agrave; l'Abbaye est si pa&icirc;sibl'ye qu&eacute;, dans l'calme d&eacute; la belle campangne, la bieaut&eacute; des bouais et des clios et des bestchieaux &agrave; pa&icirc;tre trantchilement dans lus p&acirc;tuthes, nou n'peut qu' vaie et penser &agrave; la glouaithe du Grand Architecte d&eacute; l'Univ&egrave;rs et admither Ses travaux. Et quand la vouaix solonelle des cloches d&eacute; l'&eacute;glyise d&eacute; l'Abbaye appellent l&eacute; monde &agrave; la pri&eacute;the et au chant d'Ses louanges, ch'est comme si nou ouiyait la vouaix des Anges vouos d'mandant d'entrer dans l'sanctuaithe pour dithe m&egrave;rcie au Criateur et P&eacute;the C&eacute;leste pour toute chutte bieaut&eacute;, et pour la jouaie d'&ecirc;t' en vie pour joui d'touos Ses beinfaits. Et les louanges d&eacute; Ses Minnistres et d'Ses &ecirc;fants, chantant ensembl'ye l&eacute; &quot;Sanctus&quot; d&eacute; la Messe le mat&icirc;n et l' &quot;Magnificat&quot; des V&ecirc;pres &agrave; la f&icirc;n du jour sont comme eune feunm&eacute;e d'enchens tchi monte au Ciel pour L&eacute; r'm&egrave;rcier et L&icirc; rendre gr&acirc;ces. <p/>


A Bricquebec D&icirc;nmanche p&acirc;ss&eacute;, l'dgiex-huit du mais, j'eus l'honneu d'&egrave;rch&eacute;ver l'&quot;Prix Litt&eacute;raire du Cotentin&quot; des mains du D&eacute;put&eacute; Pierre Godefroy du D&eacute;partement de La Manche, et en pr&eacute;sence d'un tas des p&egrave;rsonnalit&eacute;s dist&icirc;ndgies d'la Nouormandie, pour man livre &quot;<a href="gdfjerrijadis.html">J&egrave;rri Jadis</a>&quot;. J'veurs prandre ch't' occ&acirc;sion pour &egrave;rm&egrave;rcier l'Docteu <a href="lemaistre.html">Frank Le Maistre</a> et Madanme Le Maistre, l'D&eacute;put&eacute; P. M. de Veulle et Madanme de Veulle, Moussieu Louothains Hu&euml;lin, S&eacute;gr&eacute;taithe du Don Balleine, Madanme W. Macready, S&eacute;gr&eacute;taithe d&eacute; La Soci&eacute;t&eacute; Jersiaise, et Madanme Mavis de la Haye et Mad'moua&icirc;selle Henriette de Veulle, &egrave;rpr&eacute;sentant L'Assembli&eacute;e d'J&egrave;rriais, pour aver pr&icirc;ns la peine d'&ecirc;t' v&eacute;nus sp&eacute;cialement d'J&egrave;rri &agrave; Bricquebec pour l'occ&acirc;sion. Et j'&egrave;rm&egrave;rcie, &eacute;tout, l&eacute; Professeu Vilquin, d'Nouormandie mais tch'&eacute;tait &agrave; Londres, d'&ecirc;t' v&eacute;nu pour &ecirc;t' auve nous. J'lus sis bein &egrave;rconna&icirc;ssant. <p/>

La preunmi&eacute; fais qu'j'avais 't&eacute; &agrave; Bricquebec 'tait en 1912 quand l'Avocat Edmund Toulmin Nicolle m'emm'nit auve li faithe eune tou&acirc;nn&eacute;e en Nouormandie auve nouos machinnes &agrave; p&eacute;dales. J'v&icirc;nmes &agrave; Carteret par un p'tit bat&eacute; p&acirc;ssagi. J'm'&egrave;rsouveins qu' nouot' preunmi&eacute; arr&ecirc;t fut &egrave;s Pieux, et qu' j'e&ucirc;nmes eune mangnifique omelette &agrave; mangi pour diner l's&eacute;, et qu&eacute; ch'tait la preunmi&eacute; fais qu' j'en avais mangi ieune. <p/>

J'm'&egrave;rsouveindrai tr&eacute;jous d'chu bieau viage-l&agrave; tch'&eacute;tait ma preunmi&eacute; v&icirc;site dans la belle Nouormandie. L'Avocat Nicolle 'tait hardi &icirc;nt&eacute;r&ecirc;ssi dans l'arch&eacute;ologie, et ch'tait eune &ecirc;duc&acirc;tion d&eacute; l'ou&iuml; p&acirc;ler &egrave;s Tchuth&eacute;s des vielles &eacute;glyises qu&eacute; nou v&icirc;sitait en c'min. Et j'en v&icirc;sit&icirc;nmes tout pliein, d'vielles &eacute;glyises, car dans nouot' tou&acirc;nn&eacute;e j'all&icirc;nmes &egrave;s Pieux, &agrave; Flamanville, l&eacute; Nez d'Jobourg, l&eacute; Cap d&eacute; La Hague, Ch&egrave;rbourg (o&ugrave;'est qu&eacute; j'vis l'estatue d'Napol&eacute;on tchi pointe auve san d&eacute; en direction d'l'Angli&eacute;t&egrave;rre!), St. Vaast-la-Hougue, Quettehou, Valognes, Bricquebec, et d'&egrave;rtou &agrave; Carteret o&ugrave;'est qu&eacute; j'rencontr&icirc;nmes l&eacute; Juge Alfred Messervy, et j'd&icirc;n&icirc;nmes auve li &agrave; s'n h&ocirc;tel d&eacute;vant r'prandre l&eacute; bat&eacute; pour J&egrave;rri. <p/>
J'pensais &agrave; tout chu temps-l&agrave; quand j'tais dans l'&Eacute;glyise d&eacute; Bricquebec D&icirc;nmanche p&acirc;ss&eacute; &agrave; la Grand' M&ecirc;sse, assis auve mes bou&acirc;ns anm&icirc;ns d'J&egrave;rri, et dans m'n esprit j'&egrave;rm&egrave;rciais l'Bou&acirc;n Dgieu pour m'aver accord&eacute; l'privil&egrave;ge d'&egrave;rvisiter chu bieau p'tit coin souoxante-deux ans aupr&egrave;s la preunmi&eacute; fais. En m&ecirc;me temps, reunminnant &agrave; m&eacute;-m&ecirc;me, j'pensais au fait qu' un bou&acirc;n Moussieu comme l'Avocat Nicolle, au-fait, dist&icirc;ndgi et savant, n'avait v&ecirc;tchu qu&eacute; jusqu'&agrave; l'&acirc;ge d&eacute; ch&icirc;nquante tchiques ann&eacute;es, et j'm&eacute; d'mandais si ch'tait raisonnabl'ye quand, comme si ch'tait eune r&ecirc;ponse &agrave; mes pens&eacute;es, l'Abb&eacute; Lel&eacute;gard, l&eacute; c&eacute;l&eacute;brant d'la M&ecirc;sse, c'menchit &agrave; chanter l' &quot;Pater Noster&quot; et j'pensis en m&eacute;-m&ecirc;me: D&eacute;pis qu&eacute; j'L&icirc; d&icirc;sons. &agrave; Notre P&egrave;re, &quot;Que Ta volont&eacute; soit faite sur la terre comme au Ciel&quot; ch'n'est pon &agrave; nous d'la tchestchionner, Sa volont&eacute;!<p/>
<i><a href="lefeuvre.html">George d'la Forge</a><br/>
</i>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdflucerne.html">En Nouormandie</a><p>
<li><a href="gdfnouor.html">En Nouormandie</a><p>
<li><a href="nouormandie2002.html">La Nouormandie</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="paler.html">L&eacute; P&acirc;ler Nouormand</a><p>
<li><a href="gdfvikings.html">Le Souper des Vikings</a><p>
<li><a href="coutances.html">La Cath&eacute;drale de Coutances</a><p>
<li><a href="nouormandie1955.html">Un viage en Nouormandie</a><p>
<li><a href="assembliee/nouormandie1964.html">Excursion en Nouormandie</a><p>
<li><a href="assembliee/nouormandie1962.html">L'Excursion en Nouormandie</a><p>
<li><a href="lechanteur.html">L&eacute; Monument &agrave; Fernand Lechanteur</a><p>
<li><a href="tchoeu_nouormand.html">Man tchoeu est Nouormand</a><p>
<li><a href="chantereyne.html">Chante Reyne Vechy La Terre</a><p>
<li><a href="carrouges.html">L&eacute; Ch&acirc;t&eacute; d'Carrouges</a><p>
<li><a href="balleroy.html">Au Ch&acirc;t&eacute; d'Ballerouai</a><p>
<li><a href="sassy.html">L&eacute; Ch&acirc;t&eacute; d'Sassy</a><p>
<li><a href="gdfflamanville.html">En garde, J&egrave;rriais!</a><p>
<li><a href="iles.html">Les &Icirc;les d'la Manche</a><p>
<li><a href="suslame.html">Sus la M&eacute;</a><p>
<li><a href="charlesiii.html">L&eacute; Rouai Charles III, Duc d&eacute; Nouormandie</a><p>
<li><a href="duc.html">La Reine L&icirc;zab&eacute; II, Duc d&eacute; Nouormandie</a><p>
<li><a href="normandie.html">Ma Normandie/Man Bieau P'tit J&egrave;rri</a><p>
<li><a href="langueaudragon.html">La Langue au Dragon - The Dragon's Tongue</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
