<HTML>
<HEAD>
<TITLE>Chi&eacute;thet&eacute; et disette vont d'ensembl'ye</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Chi&eacute;thet&eacute; et disette vont d'ensembl'ye</h2></font></center><p>


<font size="+1"><i>Fort Lauderdale,<br/>
Florida,<br/>
U.S.A.<br/>
<br/>
L&eacute; 5 d'avri, 1975<br/></i></font>
<br/>
Moussieu l'R&eacute;dacteu,<br/>
<br/>
La g&acirc;zette du 20 d'f&eacute;vri m'fait penser &agrave; un craque-nouaix, grand comme eune cranne d&eacute; d'ssus la cauchie, tchi veurt &ecirc;cr&acirc;ser les finnances d&eacute; div&egrave;rses entr&eacute;pr&icirc;nses. &Agrave; c'menchi, ch'est la Chambre des Communes en Angli&eacute;t&egrave;rre tchi veurt &ecirc;cr&acirc;ser la bourse des Angliais tchi veulent d&eacute;meuther en J&eacute;rri. Et pis y'a les banques Anglia&icirc;ches tchi consid&eacute;thent que s'i' garantissent les banques du m&egrave;me nom en J&egrave;rri, i' s'sont envisagies comme vraies &quot;succursales&quot; pour paiement d'&icirc;mp&ocirc;ts sus l'&egrave;rv&eacute;nu au au gouv&egrave;rn&eacute;ment Angliais - et ch'l&agrave; s'comprend.<br/>
<br/>
&Agrave; ch't heu nouos v'la &agrave; l'annonce tchi nouos dis qu&eacute; L'Associ&acirc;tion d'Usagers du Port objecte vigouotheusement &agrave; la renchi&eacute;the des drouaits tch'il' ont &agrave; payi pour l'&ucirc;sage du havre, pr&icirc;ncipalement aussi vite aupr&egrave;s la renchi&eacute;the du preunmyi d'janvyi d&eacute; ch't' ann&eacute;e. L'Pr&eacute;sident Robb d&eacute;mande o&ugrave;'est qu'les trais chent mille louis ap&egrave;rchus pour l'ann&eacute;e s'en vont faithe d&eacute;ver, et pourtchi tch'il en faudrait un aut' chent mille? Y'a un vier diton tchi nouos dit qu'les sou sont ronds pour rou&ocirc;ler, happe-les tchi peut, mais l'Conmit&eacute; des Havres et Chauss&eacute;es, sachant qu'un aut' diton nouos dit tch'i' n'faut pon aller pus vite qu&eacute; ses j'vaux, a probabli&eacute;ment eune r&ecirc;ponse ra&icirc;sonnabl'ye.<br/>
<br/>
La g&acirc;ngne d&eacute; Dgi veint souos les dents du craque-nouaix &eacute;tout. L&eacute; pain quotidien comme nouos l'dit l' &quot;Nouotre P&egrave;re&quot;, a subi eune aut' renchi&eacute;the. Et ch'est seux qu&eacute; l'cou&ocirc;tage des m'suthes extraordinnaithes d&eacute; se&ucirc;thet&eacute; tchi s'en vont &ecirc;t' adopt&eacute;es &egrave;s a&eacute;rodromes d&eacute;vant s'emb&egrave;rtchi dans l's avions, s&eacute; trouvetha ajou&ocirc;t&eacute; au prix du billet d'p&acirc;ssage. Et toute chutte renchi&eacute;the, faite et m'nichie, est sus la preunmi&eacute; page d&eacute; la g&acirc;zette!<br/>
<br/>
Et y'a eune &icirc;nt&eacute;r&ecirc;ssante articl'ye dans chutte g&acirc;zette entouorre l&eacute; temps qu'les Juges 'taient dans L's &Eacute;tats. J'ai iun des p'tits livres mentionn&eacute;s, &icirc;ntitul&eacute;s &quot;Nos &Icirc;les&quot;, dans ma biblioth&egrave;que au M&eacute;nage &egrave;s Feuvres &agrave; St. Ou&euml;n, et j'm'en vais m'donner l'plia&icirc;si d'l&eacute; r'li&eacute;the ch't &ecirc;t&eacute;. J'm&eacute; d'mande si la sou&ocirc;-d&icirc;sante r&eacute;forme d's &Ecirc;tats &agrave; ieu l'r&ecirc;sultat qu'les m&ecirc;ssieux r&eacute;formateurs esp&eacute;thaient. Ch'tait-i' sage d'emp&ecirc;chi les Juges et les Recteurs d&eacute; si&eacute;gi? Sans doute l&eacute; calibre d&eacute; ches deux &quot;&Ecirc;tats&quot; l&agrave; a changi. Pour un temps l&eacute; Si&eacute;ge d&eacute; Justice avait qu&acirc;si l'air d'un &quot;Tribunal Militaire&quot;, mais i' patha&icirc;t pus J&egrave;rriais &agrave; ch't heu. Et acouo, combien tch'i' y'en a sus les douze tchi p&acirc;lent l&eacute; J&egrave;rriais? Et les Recteurs 'taient J&egrave;rriais dans l'temps tch'i' si&eacute;geaient dans la Chambre L&eacute;gislative.<br/>
<br/>
Eune chose est probabl'ye: Si l'vi&egrave;r syst&egrave;me d'aver Juge et Recteurs dans L's &Ecirc;tats avait continnu&eacute; y'a des chances qu&eacute; l'&Icirc;le n&eacute; s&eacute; s'sait p't-&ecirc;t' pon embrouoillie dans l'syst&egrave;me socialiste tch'a ruinn&eacute; l'Angli&eacute;t&egrave;rre et tch'est en train d&eacute; ruinner l'Am&eacute;thique &eacute;tout. Ou-s-allez sans doute m&eacute; dithe qu&eacute; l'conmerce d&eacute; l'&Icirc;le est si alli&eacute; au conmerce d&eacute; l'Angli&eacute;t&egrave;rre tch'i' n'y avait pon mouoyen d'p&egrave;rp&eacute;tuer un syst&egrave;me &icirc;nd&eacute;pendant, et qu&eacute; dans touos les cas nou n'peut pon arr&ecirc;ter l'progr&egrave;s. Ou-s-avez probabli&eacute;ment ra&icirc;son, mais quand j'vai l'ap&egrave;rchu d's &Ecirc;tats d'nouos jours j&eacute; n'peux s&eacute;non qu'penser tch'il est ac&acirc;bliant pour eune p&eacute;tite &icirc;le comme J&egrave;rri, et l'avis souvent donn&eacute; par l&eacute; S&eacute;nateu Cyril Le Merquand d'aller douochement et d'couoyer, m'fait penser qu'j'ai p't-&ecirc;t' ra&icirc;son.<br/>
<br/>
Les S&eacute;nateurs ont rempliaichi les Juges. Heutheusement y'a des bouans J&egrave;rriais parmi ieux, mais j'n'ai janmais veu tchi diff&eacute;thence d&eacute; fonctions tch'i peut y'aver entre ieux et les D&eacute;put&eacute;s.<br/>
<br/>
L&eacute; p'tit but entouorre eune probabl'ye deuxi&egrave;me r&eacute;forme d's &Ecirc;tats &agrave; l'av'n&icirc;n est int&eacute;ressant. Mais j'tchestchionne la sagesse d'aver des membres entchi&eacute;thement salari&eacute;s. Comme l'affaithe est &agrave; ch't heu les membres sont l&aacute; viyant tch'il' ont l&eacute; d'si et l'&icirc;ntention d's&egrave;rvi lus p'tit pays, et l'fait tchi peuvent y'affa&ucirc;rder est preuve tch'il' ont ieu assez d&eacute; p'tits boud&icirc;ns dans la t&ecirc;te pour faithe lus c'm&icirc;n dans la vie et tch'i' sont capabl'yes. Si L's &Ecirc;tats adoptent l&eacute; pr&icirc;ncipe d&eacute; payi ses membres, i' voudront mett' l&eacute; paiement haut assez pour attriotchi d's hommes d&eacute; capacit&eacute;. Mais autchun &icirc;ndividu peut s'mett' sus les rangs comme candidat et peut &ecirc;tre &ecirc;lu par un mouvement politique tchi n'est pon d'sithabl'ye pour l&eacute; bein d'tout l'monde. Et un gros salaithe peut attriotchi des p&egrave;rsonnes tchi n'avaient autcheune id&eacute;e d's&egrave;rvi l'publyi mais tch'i' vaient eune chance d&eacute; g&acirc;ngni lus vie aisiement.<br/>
<br/>
L'id&eacute;e d'eune l&icirc;nmite de ch&icirc;n membres par conmit&eacute; est fanmeuse. J&eacute; s'sais contre l'id&eacute;e (s'i' y'en a ieune?) d'aver l'&Ecirc;tat Civil (&quot;Civil Service&quot;) gouv&ecirc;rner l'&icirc;le, car v'la tchi pouorrait cr&eacute;er eune bureaucratie cou&ocirc;teuse et formidabl'ye.<br/>
<br/>
Quant &agrave; la tchestchion d'aboli la pr&eacute;sence d&eacute; Conn&ecirc;tabl'yes dans la Chambre L&eacute;gislative, ch'est vrai qu'la grand partie d'ieux n'dit pon grand chose autr&eacute;ment qu&eacute; l' &quot;Pour&quot; ou l' &quot;Contre&quot; mais il ont quand m&eacute;me eune conna&icirc;ssance des affaithes d&eacute; p&acirc;raisse et v'la tchi dait &ecirc;t' d'm&ecirc;me en conmit&eacute;.<br/>
<br/>
<i><a href="lefeuvre.html">George d'La Forge</a></i><br/><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sousvoc.html">L&eacute; vocabulaithe des sou en J&egrave;rriais</a><p>
<li><a href="gdfdepenses.html">Tchi d&ecirc;penses!</a><p>
<li><a href="gdfmefaits.html">M&ecirc;faits et finnances</a><p>
<li><a href="elections_8.html">Tchi s&egrave;rt l&eacute; publyi s&egrave;rt un ingrat</a><p>
<li><a href="painwages.html">Higher Wages All Round - and the Result!</a><p>
<li><a href="pain40million.html">Forty Million Pounds</a><p>
<li><a href="moralisings.html">Moralisings on the Vanity of Riches</a><p>
<li><a href="cahouain_millionnaithe.html">Le Chef me dit l'aut'e jour</a><p>
<li><a href="painwareconomy.html">Piteur on War Economy</a><p>
<li><a href="cahouain_incometax.html">L'imp&ocirc;t sur le r'venu</a><p>
<li><a href="chiffres.html">Des chiffres du passer</a><p>
<li><a href="painliving.html">Mrs Pain Discourses on the Cost of Living</a><p>
<li><a href="pmcost.html">The cost of living</a><p>
<li><a href="gdfprix.html">Des prix fos!</a><p>
<li><a href="banquedepargnes.html">Banque d'&Ecirc;pargnes</a><p>
<li><a href="taxe.html">La Taxe sus notr' Bi&eacute;the</a><p>
<li><a href="taxecats.html">Une taxe sus les cats</a><p>
<li><a href="morttaxes.html">La mort et les taxes</a><p>
<li><a href="bananarepublic.html">Un bailliage &agrave; bananes?</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

