<HTML>
<HEAD>
<TITLE>Merrienne est ocquo &icirc;nt&eacute;rr&ecirc;ssie dans la politique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne est ocquo &icirc;nt&eacute;rr&ecirc;ssie dans la politique</h2>
Mais ou n'y vait pas cliet</font></center><p>

<i>&agrave; Portinf&eacute;, Saint Ou.</i><br/>
<br/>
Apr&egrave;s l'tais &agrave; s&ecirc;s&eacute; j'm&eacute; s'y m&icirc;nt &agrave; &ecirc;caler des pais, tandis qu'la Merrienne lavait la vaisselle. &Agrave; &ecirc;caler des pais, p'ler des pommes, cou&ocirc;re souotre les poules pour les faithe pondre, et &ecirc;tuiver un lap&icirc;n sauvage, i' n'y a pas m'n &ecirc;gal dans la p&acirc;raisse, mais les grouaisilles m&eacute; griment les pattes; ch'est pourtchi j'les laisse &agrave; la bouonnefemme, et s'ou n'veur pas s'mettre &agrave; les tchillyi, nous les la&icirc;sse pour les ouaisieaux.<br/>
<br/>
Hi&egrave;r au s&eacute;, quand tout fut trantchille, ou s'm&icirc;nt &agrave; p&acirc;sler d&eacute; chein qu'oulle avait liut dans la g&acirc;zette, et ou fut bein &icirc;nt&eacute;rr&ecirc;ssie d'vaie que l'tchan d'la police avait mordu un homme dans La Colomb'thie.<br/>
<br/>
J'aime bein les tchans, Moussieu, mais y'a des tchans et des tchans, et quand, une bord&eacute;e, j'm&icirc;ns notre Fido &agrave; banon, j'eus p&ucirc;s d'ch&icirc;nq louis d'frais &agrave; p&eacute;yi. I' qu'menchit pas mordre un pr&eacute;dicateur local, et fini par mordre un Chentnyi. En passant l'temps, i' tui une douzaine d&eacute; poules appartenant au Conn&ecirc;tablye, et trais pithots dans la Tchillette d&eacute; Millais. I' n'a pas 't&eacute; &agrave; banon d'pis, et j'crais que ch&eacute; s'sait une bouonne id&eacute;e d'en faithe Cadeau &agrave; la Police Salari&eacute;e. J'garantis tchi vos cli&egrave;rgithait La Colomb'thie dans mains d'une semaine!<br/>
<br/>
Mais, Moussieu, la bouonnefemme prend p&ucirc;s en p&ucirc;s d'&icirc;nt&eacute;thet dans l's activit&eacute;s des Ind&eacute;pendants. Ou liut l&ucirc;s manifesto l'autre s&eacute;, et m&eacute; d'mandit tch&ecirc;sque j'en pensais.<br/>
<br/>
&#8220;Chein qu'j'pense, Merrienne,&#8221; j'li dis, &#8220;ch'est qu'les Ind&eacute;pendants ont d'raides bouons pr&icirc;ncipes et tchiques bouonnes id&eacute;es, mais tch'i' n'ont pas p&ucirc;s d'chance d'les mettre en pratique que j'n'ai d'&ecirc;tre Rouai d'Angli&eacute;terre.&#8221;<br/>
<br/>
&#8220;I' s'en vont nommer des comit&eacute;s pour examiner plusieurs sujets,&#8221; ou dit.<br/>
<br/>
&#8220;V&egrave;the,&#8221; j'm'accordis. &#8220;I' s'en vont examiner les finances, l&eacute; tourisme, le crime et plusieurs autres choses, et quand l&ucirc;s rapport s'sa pr&ecirc;t, sans doute i' trouv'thent tchique &icirc;mb&eacute;cile &agrave; l'soumettre &egrave;s &Eacute;tats, mais l&eacute; v'l&agrave; l'temps tchi s'avanche, et b&eacute;t&ocirc;t ils &eacute;thont &agrave; nommer l&ucirc;s candidats.&#8221;<br/>
<br/>
&#8220;Sans doute l&eacute; Sieur Gallienne, l&ucirc;s secr&eacute;taithe-g&eacute;n&eacute;ral, en s'sa yun?&#8221;<br/>
<br/>
&#8220;J'l'esp&egrave;the,&#8221; j'li dis, &#8220;car Gallienne est un nom djern&eacute;siais, et nou n'voudrait pas l'vaie dans nos Etats. Ne t'g&egrave;ne pas, l&eacute; secr&eacute;taithe-g&eacute;n&eacute;ral n'y est pas ocquo, d'un bieau but.&#8221;<br/>
<br/>
&#8220;Nou v&ecirc;rra,&#8221; ou dit, &#8220;mais &agrave; ch'teu pour l&eacute; Peter Crill. Chutte lettre-l&agrave; dans la 'Post' n&eacute; s'en va pas li faithe grand bein dans la Campagne.&#8221;<br/>
<br/>
&#8220;Ni dans la Ville,&#8221; j'li dis. &#8220;Si l'Sieur Crill a id&eacute;e d'&ecirc;tre S&eacute;nateur, i' m'semblye tch'il a une dr&ocirc;le de mani&egrave;the d&eacute; trouver des vouaix. J'pou&ocirc;rrais m'tromper, mais j'ai bein d'la peine &agrave; craithe tch'i' s'sa dans les preunmi&eacute; quatre l&eacute; jour de l'&eacute;lection. Les gens n'le comprennent pas, et i' n'fait rein pour explitchi des actions qu&eacute; l'publyic n&eacute; peut pas sinon trouver dr&ocirc;les.&#8221;<br/>
<br/>
&#8220;Et sans doute,&#8221; ou s'fit, &#8220;ch'est vrai tch'il avait voulu que les membres d's Etats fussent p&eacute;yis.&#8221;<br/>
<br/>
&#8220;V&egrave;the,&#8221; j'li dis, &#8220;et s&ucirc;s un sens ch'tait raisonnablye assez, car souos notre syst&egrave;me un homme tchi n'peut pas, sans paiement, &ecirc;peigni l'temps, n'peut pas s'mettre candidat. Mais Peter Crill 'tait trop pr&ecirc;ssi, et san projet fut cong&eacute;di&eacute; au royaume des taupes &agrave; toute vitesse. Ch&eacute; s'sait ocquo la m&ecirc;me chose agniet, et l's Ind&eacute;pendants l'savent bein, car dans l&ucirc;s manifesto, i' n'y a autchune mention d'chonna. Pas seulement l's Etats mais toutes les p&acirc;raisses d&eacute; Campagne et m&ecirc;me hardi des Villais enviyaithaient un patheil projet &agrave; s'prom'ner. Nou v&ecirc;rra des paiements pour les membres tchique jour, ma Merrienne, mais pas dans notre temps, t&eacute; et m&eacute;.&#8221;<br/>
<br/>
&#8220;J'crais qu' tu as raison, Ph'lip,&#8221; ou dit, &#8220;mais y'a une autre chose que j'veur t&eacute; d'mander. Y'a une autre association politique en Ville, &agrave; ch' qui pathai. Tch&ecirc;squ'ou veur faithe chette-l&agrave;?&#8221;<br/>
<br/>
&#8220;Personne n&eacute; sais,&#8221; j'li dis. &#8220;Probablyement i' savent pas yeux-m&ecirc;mes. Une chose tch'est certaine ch'est tchi'i' n'veulent aver rein &agrave; faithe avec les Ind&eacute;pendants. Ils en d&icirc;tent autant l'autre s&eacute;, quand l'Colonel Northey et l'Sieur Gallienne l&ucirc;s d'mand&icirc;tent d'les joindre. I' r'fus&icirc;tent, et nou ouait que l'Sieur Gallienne 'tait bein m&acirc;rri.&#8221;<br/>
<br/>
&#8220;Mais tch&ecirc;squ'i' sont, chais gens-l&agrave;, et combein qu'y'en a?&#8221;<br/>
<br/>
&#8220;Accordant &agrave; la g&acirc;zette,&#8221; j'li dis, &#8220;i' sont neuf ou d'm&ecirc;me. L&eacute; grand homme est un dentiste nomm&eacute; Bertrand, tchi pratique je n'sais pas iou. Pour &ecirc;tre tout-&agrave;-fait franc, Merrienne, j'crais qu'l's Ind&eacute;pendants sont m&ucirc;s sans yeux.&#8221;<br/>
<br/>
&#8220;Un dentiste?&#8221; ou s'fit, &#8220;et tch&ecirc;sque avait jamais ou&iuml; d'un dentiste voulant s'm&ecirc;ler dans la politique? Hardi d'mes vielles dents tcheinnent bon ocquo, mais si par malchance j'avais &agrave; en aver yunne ou deux d'hall&eacute;es, j'n'ithais certainement pas siez chu Sieur Bertrand. J'&ecirc;thais peux tch'i' s'mettrait &agrave; m'converti &agrave; sa doctrine en hallant d's&ucirc;s.&#8221;<br/>
<br/>
Apr&egrave;s aver rit un mio, j&eacute; r'm&egrave;rtchi que la saison s&ucirc;s l'Bridge &eacute;tait finnie. &#8220;Et pourtant, j'ajou&ocirc;tis, &#8220;pour un temps nous avait yeu l'id&eacute;e qu'la saison s'sait p't'&ecirc;tre m&ecirc;me p&ucirc;s tard que d'cou&ocirc;tume. J'm'attendais d&eacute; vaie la fi&icirc;n dans l'mais d'Juillet.&#8221;<br/>
<br/>
&#8220;Damme, et m&eacute; &eacute;tout,&#8221; ou dit, &#8220;chein tchi prouve que nou n'peut jamais pr&eacute;dithe tch&ecirc;squ'i' s'en va s'arriver, car, apr&egrave;s tout, ch'est l'temps tchi d&eacute;cide. Mais, sans doute, Ph'lip, y'a tchiques fermi&egrave;rs tch'ont fait assez bein.&#8221;<br/>
<br/>
&#8220;Oh, v&egrave;the,&#8221; j'li dis, &#8220;j'ai m&ecirc;me ou&iuml; p&acirc;sler d'yun tchi voudrait aller s'prom'ner en Russie pour tchiques jours, mais i' n'veur pas y'aller tout seu, et jusqu'ich&icirc;n i' n'a pas peut trouver autchune personne pour l'accompagner.&#8221;<br/>
<br/>
&#8220;Je n'm'en &ecirc;tonne pas,&#8221; ou dit. &#8220;I' faut esp&eacute;ther tch'il a fait san testament et pardonn&eacute; touos ses enn'm&icirc;ns, car seux et c&egrave;rtain qu'nou n'le r'v&ecirc;rra pas en J&eacute;rri.&#8221;<br/>
<br/>
Par chonna, Moussieu, ou v&ecirc;rrez que ma bouonnefemme n'a pas grande opinion des Russes!<br/>
<br/>
<i><a href="lebrocq.html">Ph'lip</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmvote.html">Merrienne Doesn't Want The Vote</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

