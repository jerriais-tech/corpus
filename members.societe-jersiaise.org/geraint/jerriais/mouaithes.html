<HTML>

<!-- Mirrored from members.societe-jersiaise.org/geraint/jerriais/mouaithes.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
<HEAD>
<TITLE>Les Mouaithes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Les Mouaithes</h2></font></center><p>

<a href="fritvoc.html"><img src="mouaithes.jpg" width=181 height=150 align="right" border=0 alt="des mouaithes"></a>

Ch'est m&eacute;rveilleux comme tchi'qu'eune faillie ronche d&eacute; rein du tout, auve rachinne dans terre p&egrave;rdue l'long d'un foss&eacute; ou sus eune banque peut fourni d'si belles mouaithes, et chaque mais d'ao&ucirc;t nos donne l&eacute; pliaisi d'&eacute;r'vaie les preunmi&egrave;thes mouaithes me&ucirc;thi sus toutes ch&egrave;s ronches-l&agrave;.<br>
<br>
L&eacute; temps p&acirc;ss&eacute; ch'tait la l'moment d'aller &egrave;s mouaithes - auve eune p'tite bolle &agrave; c'menchi pouor faithe l&eacute; preunmyi p&acirc;t&eacute; d'l'&eacute;t&eacute;. Mais quand v'n&icirc;n la plieine saison auve d&eacute; tchi un mio pus grand - un pangni en bouais of&ucirc;che auve gazette ou mio d'papi dans l'fond et alentou des bords, car aut'chun jus qu'&eacute;capper la&icirc;sser tout pourp'&acirc;tre.<br>
<br>
Epis i'fallait un p'tit cro &eacute;tout, au but d'eune finne f&eacute;thaille ou d'un long b&acirc;ton - fait s&egrave;rvi pouor appraichi et aveindre les ronches au liain, car bein souvent ch'tait l'ieux auve les pus belles et grosses mouaithes, les siennes au-liain.<br>
<br>
Ch'tait la l'moment &eacute;tout d'aver tout pliein d'p&acirc;cienche et accuo'the mus, d&eacute; l'a&icirc;gue. Pouor tchilyi les livres et livres d&eacute; mouaithes pouor remplyi n'pas rein qu'l&eacute; pangni, mais l'bach&icirc;n &agrave; la maison auve un paids respectabl'ye. Car yavait des p'tits bach&icirc;ns, mais yen'avait des grands &eacute;tout!<br>
<br>
Mouaithes &egrave;rv&eacute;nuent &agrave; la maison, p's&eacute;e et bein lav&eacute;e, bach&icirc;n propre &eacute;tout, seulement l&eacute; d'hors rester tout n&eacute;, i'fallait mettre un brin dg'ieau dans l'fond pouor rein &agrave; happ&eacute;.<br>
<br>
<a href="bachins.html"><img src="bachin.jpg" width="245" height="200" border=0 align="left" alt="un bach&icirc;n"></a>


Au pid l'&acirc;tre dans la boulangu'thie, billettes d&eacute; bouais d'fenduent duthant l'hiv&eacute;, &agrave; ch't'heuthe sec, taient pr&ecirc;tte pouor l&eacute; travas en main souos l'tr&eacute;pid. P'tit feu pouor c'menchi, bach&icirc;n auve mouaithes d&eacute;dans ca&ucirc;ffer douochement sus l'tr&eacute;pid. D'temps en temps i'fallait r&ecirc;mou&eacute; tout douochement la bachin&eacute;e d'mouaithes auve un p'tit rabot ou grosse tchulyi en bouais. &Agrave; m'suthe qu&eacute; v'la tchi ca&ucirc;ffer, les mouaithes touonnaient graduellement en poua&icirc;sse.<br>
<br>
Bein seux dans eune bachin&eacute;e d'mouaithes tchuites et en poua&icirc;sse y'avait des milles et des milles p&eacute;pins et pouor finni auve eune gel&eacute;e finne et cliaithe, la t&acirc;che n'tait pon finie! I'r'fallait mettre chutte poua&icirc;sse-l&agrave; dans eune pouque en mousselinne et la pendre &agrave; d'goutter san jus. Aupr&egrave;s bein d's'heuthes, m&ecirc;me ni&egrave;t, i'fallait &egrave;rmettre l&eacute; jus &agrave; bouoilli eune d'nouver dans l'bach&icirc;n, auve eune livre d&eacute; chucre pouor chaque p&icirc;nte d&eacute; jus, j'comprends.<br>
<br>
&Agrave; m'suthe qu&eacute; la gel&eacute;e s'fa&icirc;thait, eune p'tite tchul'l&eacute;e d&eacute; d'dans l'bach&icirc;n 'tait m&icirc;nt dans eune souos-tasse &agrave; &egrave;r'fraidgi sus l&eacute; s&icirc; ou l'ch&eacute; d'la fn&ecirc;tre en d'hors d&eacute; la boulangu'thie, pouor pouver jugi l&eacute; bou&ocirc;n moment quand l'bach&icirc;n auve gel&eacute;e tchuite et toute faite, 'tait r'haler d&eacute; d'sus l'tr&eacute;pid. Aupr&egrave;s ch'la i'n'rester qu'a la mettre en pots et la couvri.<br>
<br>
Bein seux nous mousses j'voulions la gouo&ucirc;ter aussit&ocirc;t &egrave;r'fraidgie et n'pas seulement litchi la tchulyi ou la souos-tasse ou-savez bein - mais sus eune bouonne beur&eacute;e d'pain, pouor s&eacute; faithe seux qu'ou 'tait bouonne et bein faite chutte gel&eacute;e d'mouaithe - j'tionmes janmais d'sappoint&eacute;e!<br>
<br>
<br>

<I>Ted Syvret<br>
</I><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="fritvoc.html">Les frits</a><p>
<li><a href="loganberries.html">L'Avo&ucirc;t l'long du f&ocirc;ss&eacute;</a><p>
<li><a href="bourdelots.html">Des Bourd&eacute;lots</a><p>
<li><a href="pommes.html">Les Pommes</a><p>
<li><a href="paithes.html">Des paithes au fou</a><p>
<li><a href="grouezilles1912.html">Not' Show d'Grouezilles</a><p>
<li><a href="millelouis.html">Tch&egrave;s qui veux Mille Louis?</a><p>
<li><a href="mouaithesgj.html">J'ai tchilyi &agrave; mat&icirc;n eune chap'l&eacute;e d'mouaithes</a><p>
<li><a href="memouaithegj.html">Les mouaithes d&eacute; la m&eacute;mouaithe</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/mouaithes.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
</HTML>
