<HTML>

<!-- Mirrored from members.societe-jersiaise.org/geraint/jerriais/gdfservelle.html by HTTrack Website Copier/3.x [XR&CO'2014], Tue, 15 Jul 2025 13:52:56 GMT -->
<HEAD>
<TITLE>Histouaithe d&eacute; S&egrave;rvelle d&eacute; Nou&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue Nouormande d&eacute; J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Histouaithe d&eacute; S&egrave;rvelle d&eacute; Nou&eacute;</h2></font></center><p>


<img src="ane.jpg" width="100" height="131" align="right" alt="l'&acirc;ne"><p>
Ous avez sans doute ou&iuml; qu&eacute; l's &acirc;nes sont t&ecirc;touangnes, et ch'n'est pon souvent qu'nou ouait p&egrave;rsonne dithe grand' chose d&eacute; bouan entouor chutte pou&ocirc;rre p&eacute;tite b&ecirc;te-l&agrave;. Combein d'fais qu' nou-s-en d'vise mal &agrave; propos et sans resp&eacute; - et quand iun des mousses n&eacute; veurt pon faithe comme nou l&icirc; dit, nou l'atchuse d'&ecirc;t' &quot;t&ecirc;tu comme eune &acirc;ne!&quot; Et pourtant, i' n'y a pon eune b&ecirc;te ou un annima au monde entchi qu'&agrave; ieu l'honneu tch'a 't&eacute; accord&eacute; &agrave; l'&acirc;ne!<br>
<br>
J'm'en vais vouos raconter eune histouaithe qu&eacute; j'ai ou&iuml;, d&eacute; tchiquechose tchi s'arrivit dans un pays bein &ecirc;louongni d'nouot' p'tit J&egrave;rri y'a bein des si&egrave;cl'yes.<br>
<br>
Y'avait eune fais, en T&egrave;rre Sainte, un grand f&egrave;rmyi tch'avait des chents vr&eacute;gies d't&egrave;rre, mais i' n'la labouothait pon toute - il en la&icirc;ssait bein des vr&eacute;gies en h&egrave;rbe pour mett' des br&eacute;bis &agrave; pa&icirc;tre, car il en avait un tas, d'br&eacute;bis, et des bestchieaux d&eacute; toutes les sortes.<br>
<br>
Au sanm'di, il allait au marchi et &agrave; la faithe en ville comme les f&egrave;rmi&egrave;rs font en J&egrave;rri - mais la vie 'tait pus s&icirc;mpl'ye dans chu temps-l&agrave; qu'ou n'l'est d'nouos jours, et ch'tait d's &acirc;nes tch'i' fa&icirc;saient s&egrave;rvi pour porter les l&eacute;dgeunmes au marchi, et pour faithe la pus grand' partie du travas d'la f&egrave;rme.<br>
<br>
L&eacute; f&egrave;rmyi d&eacute; tchi j'vouos p&acirc;le avait un p'tit gar&ccedil;on tch'avait 't&eacute; n&eacute; &agrave; bein pr&egrave;s en m&ecirc;me temps qu'ieune d&eacute; ches &acirc;nes-l&agrave;, et gar&ccedil;on et &acirc;ne avaient cr&ucirc; et grandi ensembl'yes et i' 'taient v'nus &agrave; s'entr'aimer hardi.<br>
<br>
Au s&eacute;, quand l'travas du jour 'tait finni et qu' l'&acirc;ne 'tait abr&eacute;v&eacute;e et souongnie, l&eacute; p'tit gar&ccedil;on allait l&icirc; d'viser et la fliatter. I' sembliait qu'ou comprannait tch'est qu'i' l&icirc; disait! Jusqu'au moment qu'san p'p&egrave;e li criait pour aller s'couochi, chu gar&ccedil;on-l&agrave; p&acirc;ssait tout san temps auve sa p'tite &acirc;ne, et i' l'embraichait tr&eacute;jous d&eacute;vant la tchitter, et l'&acirc;ne frottait san m&ucirc;s&eacute; contre sa joue. &Agrave; forche d&eacute; les vaie ensembl'yes, p&egrave;rsonne du va&icirc;sinn&eacute; n&eacute; p&acirc;lait d'iun sans p&acirc;ler d'l'aut'.<br>
<br>
Nouot' p&eacute;tite &acirc;ne travaillait bein d&ucirc; pour san ma&icirc;tre. N'y-en avait pon eune aut' &agrave; la battre &agrave; faithe autcheune corv&eacute;e - oulle 'tait fanmeuse &agrave; la tch&eacute;thue et n'y-avait pon eune t&acirc;che qu'ou n'fa&icirc;sait d'bou&acirc;n tchoeu ... T&ecirc;tue? ... Ah! man doue, n&acirc;nn&icirc;n, ou n'tait pon t&ecirc;tue! ... Ch'tait l'contraithe - oulle 'tait bein a&icirc;sie &agrave; m'ner, et oulle avait l'caract&eacute;the doux comme un angn&eacute;. Un &ecirc;fant &eacute;thait peu s'en graie, et n'y-en avait pon eune aut' &agrave; la f&egrave;rme tchi travaillait si d&ucirc; comme lyi ! Ou valait san paids en or &agrave; san ma&icirc;tre. Mais, comme toutes les criatuthes tch'ont 't&eacute; m&icirc;nses sus la t&egrave;rre, l's &acirc;nes vieillissent, et un jour l&eacute; f&egrave;rmyi s'ap&egrave;rchut pour la preunmi&eacute; fais qu&eacute; sa fid&egrave;le p&eacute;tite &acirc;ne c'menchait &agrave; en p&egrave;rdre. Il en eut grand r'gret, viyant tch'i' savait bein tch'i' n'en r'trouv'thait janmais ieune d&eacute;&#173;-m&ecirc;me.<br>
<br>
I' l'dit &agrave; san p'tit gar&ccedil;on. L&eacute; pou&ocirc;rre mousse avait si grand' peux qu'san p'p&egrave;e voul&icirc;sse s&eacute; d&eacute;faithe d&eacute; sa p'tite &acirc;ne tch'i' s'm&icirc;nt &agrave; plieuther, et i' d'mandit &agrave; san p'p&egrave;e d&eacute; n'l&icirc; donner pon d'aut' travas &agrave; faithe, mais d'la garder &agrave; pa&icirc;tre en r'pos l'restant d'ses jours comme r&ecirc;compense pour aver 't&eacute; si bouanne trav&acirc;l'r&ecirc;sse. Comme l&eacute; bouanhomme avait ieu deux-s'trais bouannes saisons, i' dit &quot;Oui&quot; au mousse - et mousse et &acirc;ne 'taient pus he&ucirc;theurs qu&eacute; janmais, car i' pouvaient p&acirc;sser hardi d'temps &agrave; lus entr'garder compangnie.<br>
<br>
V'l&agrave; tch'allit bein pour un an ou deux, mais i' v&icirc;nt un &ecirc;t&eacute; d's&eacute;cr&egrave;che comme j'e&ucirc;nmes en J&egrave;rri y'a tchiques ann&eacute;es. L'h&egrave;rbe 'tait toute br&ucirc;l&eacute;e du sol&eacute; et n'y-avait rein &agrave; pa&icirc;tre dans les clios. Touos les si&egrave;rs, nouot' p'tit gar&ccedil;on m'nait s'n &acirc;ne l&eacute; long des f&ocirc;ss&eacute;s, et tchiquefais i' trouvaient un mio' d'h&egrave;rbe &agrave; l'ombre qu&eacute; la p'tite &acirc;ne mangeait d'bou&acirc;n tchoeu. Comme ou n'travaillait pon d'aut' ou n'enhannait pon d'trop.<br>
<br>
La s&eacute;cr&egrave;che duthit tout l'&ecirc;t&eacute;. L'f&egrave;rmyi esp&eacute;thait tr&eacute;jous tch'i' veindrait d'la plyie, mais n&acirc;nn&icirc;n - pas seulement eune achie - et il 'tait g&ecirc;n&eacute;. Pas mouoyen d'vendre ses bestchieaux et pas un br&icirc;n d'h&egrave;rbe &agrave; lus bailli &agrave; mangi. Eune s&eacute;th&eacute;e, i' dit &agrave; san p'tit gar&ccedil;on qu&eacute; l'temps 'tait v'nu tch'il &eacute;thait &agrave; env'yer la vielle &acirc;ne au bouochi, car i' n'y-avait pus d'nou&ocirc;rrituthe &agrave; li bailli. Et pis, &eacute;tout, la s&eacute;cr&egrave;che l'avait presque ruinn&eacute;, et l&eacute; louis qu&eacute; l'bouochi donn'nait pour l'&acirc;ne s'sait l'beinv'nu &agrave; la ma&icirc;son.<br>
<br>
Ch'tait pitchabl'ye &agrave; vaie chu pou&ocirc;rre p&eacute;tit gar&ccedil;on-l&agrave;! I' s'engroutit &agrave; plieuther et suppliyit sans p'p&egrave;e d&eacute; garder sa p'tite &acirc;ne. I' l&icirc; ram&eacute;mouaithit qu'oulle avait travailli bein d&ucirc; toute sa vie, et qu'ou li-avait g&acirc;ngni tout pliein d'sou, et qu'oulle avait tr&eacute;jous 't&eacute; si bouanne et si douoche &agrave; m'ner.<br>
<br>
&quot;Tu n'voudrais pon la vaie tu&eacute;e par l&eacute; bouochi, P'p&egrave;e!&quot;, l&eacute; pou&ocirc;rre mousse dit &agrave; san p&eacute;the. &quot;Man chi&egrave;r p&eacute;tit&quot;, san p'p&egrave;e l&icirc; r&ecirc;ponnit, &quot;V'l&agrave; tchi m'fait d'la peine d'aver &agrave; t&eacute; s'pather d'ta bouanne p&eacute;tite anmie, mais l'Bou&acirc;n Dgieu a m&icirc;ns l's annimaux sus la t&egrave;rre pour l&eacute; bein-&ecirc;tre d&eacute; Ses criatuthes humaines, et ou nouos veindra acouo en a&icirc;gue &agrave; la f&icirc;n du compte, car j't'asse&ucirc;the qu&eacute; ta m'm&egrave;e a grand b&eacute;soin du louis qu'ou nouos apport&eacute;tha pour nouos acater &agrave; mangi. L&egrave;ves-t&eacute; d'bouanne heuthe d&eacute;main au mat&icirc;n et emm&egrave;nes-la en ville siez l'bouochi d&eacute;vant qu&eacute; l'sol&eacute; sait trop &acirc;pre. J'sis seux qu&eacute; s'ou pouvait d'viser, ou t'dithait lyi-m&ecirc;me qu&eacute; ch'est pour l&eacute; mus, et ou s'sait he&ucirc;theuse d&eacute; nouos rendre un drein s&egrave;rvice d&eacute;vant mouothi!&quot;<br>
<br>
V'l&agrave; tch'&eacute;thait fait chose &agrave; autcheune p&egrave;rsonne d&eacute; vaie nouot' p&eacute;tit gar&ccedil;on plieuther. Comme un bouan gar&ccedil;on, i' n'voulait pon d'sob&eacute;i &agrave; san p'p&egrave;e, mais il 'tait &icirc;nconsolabl'ye, et i' plieuthait dans san liet aupr&egrave;s tch'i' fut couochi; ses l&egrave;rmes mouoillaient s'n ouothilyi - ch'tait comme s'il avait l'tchoeu rompu, et il 'tait tard quand i' s'endormit.<br>
<br>
Quand san p'p&egrave;e li criyit d'bou&acirc;n mat&Icirc;n i' s&eacute; l'vit l'tchoeu bein gros, et i' n'put pon mangi san d&ecirc;jeuner. Quand il allit ram&acirc;sser sa p'tite &acirc;ne dans l'&ecirc;tabl'ye ou s'en v&icirc;nt &agrave; sa rencontre et li frottit l'm&ucirc;s&eacute; contre sa joue comme d'amors. I' s'engroutit et m&icirc;nt ses p'tits bras l'tout d'san co, et sans p'pee avait tout ch'tch'i' pouvait faithe &agrave; s'emp&ecirc;chi d'l&egrave;rmer li-m&ecirc;me! Enf&icirc;n, i' fallait bein aller, et &acirc;ne et gar&ccedil;on lus m&icirc;ntent en c'm&icirc;n pour la ville.<br>
<br>
En marchant, nout' p'tit anm&icirc;n d'visait &agrave; s'n &acirc;ne et &ecirc;prouvait &agrave; s'faithe &agrave; craithe qu&eacute; ch'tait seulement eune prom'nade tch'i' fa&icirc;thaient ensembl'ye, comme il' en avaient fait bein des fais d'vant, mais quand il' arriv&icirc;tent pr&egrave;s d'la grand' porte dans la muth&acirc;le tchi fa&icirc;thait l'tou d'chutte ville-l&agrave;, ch'tait pus fort qu&eacute; li d'entrer, viyant tch'i' savait bein qu&eacute; la bouochel'lie 'tait iun des preunmi&egrave;rs b&acirc;tisses &agrave; gauche en entrant.<br>
<br>
I' s'assi&eacute;vit &agrave; c&ocirc;t&eacute; d'la muth&acirc;le pour longtemps &agrave; &ecirc;prouver &agrave; penser &agrave; tchique manni&eacute;the de g&acirc;ngni un louis pour donner &agrave; san p'p&egrave;e, et garder s'n &acirc;ne en m&ecirc;me temps. Ou s&eacute; t'nait d'but &agrave; c&ocirc;t&eacute; d'li auve sa p&acirc;cienche d'amors, et v'l&agrave; tchi l&icirc; fa&icirc;thait acouo pus d'chagr&Icirc;n quand i' v'nait &agrave; penser qu'ou n'savait pon, chutte pou&ocirc;rre p&eacute;tite &acirc;ne, tch'il 'tait en train d'la m'ner &agrave; sa mort!<br>
<br>
Comme il &ecirc;ssuyait ses l&egrave;rmes pour la chenti&egrave;me fais, il avisit un tas d'hommes tchi v'naient auve des j'vaux, et comme il' appr&eacute;chaient d'la grand' porte i' les ou&iuml;yait p&acirc;ler d'eune vendue d&eacute; j'vaux dans la faithe dans l'mitan d'la ville. Tout d'un coup i' l&icirc; v&icirc;nt eune id&eacute;e: Pou&ocirc;rrait-i' vendre sa p'tite &acirc;ne &agrave; la pliaiche d'la m'ner au bouochi? L'esp&eacute;thance l&icirc; donnit du couothage, et i' suivit l's hommes et lus j'vaux jusqu'&agrave; la faithe. S'n &acirc;ne marchait vite &agrave; c&ocirc;t&eacute; d'li comme s'ou savait d&eacute; tch'est qu'i' s'agissait!<br>
<br>
Quand i' vit l'encanteux monter sus sa scabelle, nouot' gar&ccedil;on allit &agrave; li et l&icirc; d'mandit s'i' pou&ocirc;rrait vendre eune &acirc;ne quand il &eacute;thait finni sa vendue d&eacute; j'vaux. &quot;Ch'est eune bouanne p&eacute;tite &acirc;ne, Moussieu!&quot; i' l&icirc; dit. &quot;Oulle est vielle, mais ou peut acouo travailli - oulle est si forte et si bouanne! Criy'ous qu'ou pouvez la vendre pour un louis? Ch'est seux qu' iun d'ches m&ecirc;ssieux-l&agrave; tch'est pr&ecirc;t &agrave; donner un tas d'louis pour un j'va s'sait bein content d'acater eune bouanne p&eacute;tite &acirc;ne pour rein qu'un louis &agrave; la pliaiche!&quot;<br>
<br>
&quot;Veurs-tu bein fichi tan camp d'ich&icirc;n, t&eacute; et t'n &acirc;ne!&quot;, li r&ecirc;ponnit l'encanteux.&quot;Crai -tu qu&eacute; j'n'ai rein d'aut' &agrave; faithe qu&eacute; d'p&egrave;rdre man temps &agrave; emb&ecirc;ter l'monde et &ecirc;prouver &agrave; les faithe acater eune vielle qu&eacute;dole d'&acirc;ne comme chette-l&agrave;!&quot;<br>
<br>
&quot;Mais, Moussieu, ou n'est pon qu&eacute;dole!&quot;, l&icirc; r&ecirc;ponnit l'gar&ccedil;on, en trembliant d'peine et d'm&acirc;rrisson. &quot;J'vouos dis qu'oulle est bouanne - et forte &eacute;tout!&quot;<br>
<br>
L'encanteux s'en allait s'm&acirc;rri et il avait la main l'v&eacute;e pour bailli eune tourn&eacute;oualippe au pou&ocirc;rre mousse, quand un grand babaine d'homme tchi patha&icirc;ssait pou&ocirc;rri d'sou poussit l'encanteux d&eacute; c&ocirc;t&eacute; et, en s'motchant du gar&ccedil;on, criyit &agrave; tue-t&ecirc;te: &quot;Allons, M&ecirc;ssieux, j'avons eune &acirc;ne ich&icirc;n &agrave; vendre tch'est pus forte qu'un j'va et tch'est garantie d'haler la grand' tch&eacute;thue &agrave; siex j'vaux toute seule sans arr&ecirc;ter &egrave;s carres! Quand oulle est finnie d'un clios ou n'arr&ecirc;te pon pour &ecirc;t' d&ecirc;li&eacute;e - ou monte par-dessus l'f&ocirc;ss&eacute;, atout la tch&eacute;thue et r'qu&eacute;menche dans l'pr&eacute;chain clios sans ouvri la raie! Tch'est qui m'offre chent louis pour qu&eacute;menchi? Allons! Tchest qui dit chent louis? Ch'n'est pon touos les jours qu'ou trouvthez un bardg&icirc;n d'm&ecirc;me!&quot;<br>
<br>
Tout l'monde s'&ecirc;gouff&icirc;drent &agrave; rithe, et nouot' p&eacute;tit gar&ccedil;on s'ap&egrave;rchut bein tch'il' 'taient &agrave; lus motchi d'li &agrave; plieine cou&ocirc;tuthe. Il avait l'tchoeu si gros tch'i' s'tou&ocirc;nnit d'bord - il avait trop d'peine et d'd&ecirc;piet pour plieuther &agrave; ch't heu - et i' s'en allit bein douochement d'la faithe &agrave; c&ocirc;t&eacute; d'sa p'tite &acirc;ne. Tchi faithe, &agrave; ch't heu? - la m'ner siez l'bouochi!<br>
<br>
L'arl&eacute;v&eacute;e 'tait bein avanchie. I' fa&icirc;thait eune chaleu abominabl'ye. L&eacute; p'tit gar&ccedil;on avait faim. Il avait abr&eacute;v&eacute; s'n &acirc;ne &agrave; l'auge aupr&egrave;s d'la pompe publyique, mais i' n'avait pon d'sou pour li' acater &agrave; mangi. Les rues d'la ville 'taient pav&eacute;es atout des galots, et les chabots d'l'&acirc;ne fa&icirc;thaient du brit en marchant: &quot;Clopp' ... Clopp'...Clopp' ... Clopp'&quot;. O&ugrave;'est tch'il' allaient? Siez l'bouochi?... N&acirc;nn&icirc;n! ... Nouot' gar&ccedil;on n'en avait pon l'tchoeu - ch'tait pus fort qu&eacute; li!...&quot;Clopp' ... Clopp' ... Clopp' ... Clopp'.&quot; Nou vait bein qu'oulle est l&acirc;ss&eacute;e, chutte pou&ocirc;rre p&eacute;tite &acirc;ne - ou marche si douochement &agrave; ch't heu: san &quot;Clopp' ... Clopp'&quot; patha&icirc;t pus faibl'ye &agrave; m'suthe qu&eacute; l'heuthe s'avanche.<br>
<br>
La niet est v'nue. L's &ecirc;tailes c'menchent &agrave; lus d&ecirc;haler. Ch'est eune belle niet, bein trantchile. Pas un br&icirc;n d'vent. L&eacute; temps s'&ecirc;coute! Nou n'ouait pon seulement un tchian ouasser. M&ecirc;me les critchets pathaissent endormis. La trantchilit&eacute; et l'silence vouos frappent! Les gens ont rentr&eacute; siez ieux et sont pr&ecirc;ts &agrave; lus couochi. Dans eune d&eacute;mi'heuthe la grand' porte s'sa freunm&eacute;e pour la niet. Mais - tch'est qu'nou ouait tchi d'scend la rue tchi m&egrave;ne &agrave; la porte? &Ecirc;coutez: &quot;Clopp' ... Clopp' ... Clopp' ... Clopp'.&quot; Ch'est nouot' p&eacute;tite &acirc;ne! ... Sans doute, san p'tit compangnon est acouo auve lyi! Ch'est seux tch'i' sait bein qu'la grand' porte s'en va &ecirc;t' freunm&eacute;e, et tch'i' n'peut pon rester dans la ville. Y'a longtemps qu'la bouochel'lie est freunm&eacute;e. S'en r'va-t-i' siez li? Ch'est seux qu'san p'p&egrave;e est g&ecirc;n&eacute;.<br>
<br>
Comme l&eacute; gardgien 'tait en train d'freunmer la porte, un v&eacute;n&eacute;thabl'ye bouanhomme voulait entrer.<br>
<br>
&quot;Tch'est qu'ou v'nez faithe en ville &agrave; ch't' heuthe ich&icirc;n?&quot;, l&icirc; d'mandit l'gardgien. &quot;Ou n'pouvez pon entrer; ous &ecirc;t' just&eacute;ment trop tard!&quot;<br>
<br>
&quot;Mais i' faut qu&eacute; j'trouve un j'va - J'en ai absolument b&eacute;soin d'iun - ouaithe qu'eune &acirc;ne pouorrait p't-&ecirc;t' m&eacute; faithe,&quot; l&icirc; r&ecirc;ponnit l'bouanhomme.<br>
<br>
&quot;Bon!&quot;, s'fit l'gardgien, &quot;Tch'est qui veint ava&ucirc; la rue? J'criyais qu'tout l'monde 'taient sortis. Eh bein, semnage, ch'est un p'tit gar&ccedil;on et s'n &acirc;ne! I' pathaissent l&acirc;ss&eacute;s, &eacute;tout... Mais s'ous avez b&eacute;soin d'eune &acirc;ne, chette-ch&icirc;n f'tha p't-&ecirc;t' vouot' affaithe!&quot;<br>
<br>
&quot;Dis-m&eacute;, man p'tit gar&ccedil;on&quot;, s'fit l'bouanhomme quand nouot' gar&ccedil;on appr&eacute;chit, &quot;Voudrais-tu bein m'vendre ta p'tite &acirc;ne? J't'en donn'nais ch&icirc;nq louis!&quot;<br>
<br>
&quot;Ah, mais oui, Moussieu!&quot;, l&icirc; dit l&eacute; p'tit gar&ccedil;on. &quot;Ch'est eune bouanne p&eacute;tite &acirc;ne - oulle est si douoche! Et oulle est vielle mais oulle est acouo forte! Oulle est l&acirc;ss&eacute;e, sans doute, et oulle a faim, mais j'sis seux qu'ou vouos f'thait! Oulle est si bouanne d&eacute; colyi!&quot;<br>
<br>
&quot;Mais pouortchi qu' tu plieuthes d&eacute;-m&ecirc;me, man chi&egrave;r p&eacute;tit gar&ccedil;on?&quot;, l&eacute; bouanhomme l&icirc; d'mandit.<br>
<br>
&quot;Ch'est qu' j'ai tant d'peine d&eacute; la tchitter,&quot; l&eacute; p'tit gar&ccedil;on l&icirc; r&ecirc;ponnit. &quot;Criy'ous qu&eacute; j'pou&ocirc;rrais la r'vaie dans tchique temps? Et all'ous li' &ecirc;t' bouan? Ou trav&acirc;le si bein! S'ou n'la fouettez pon trop d&ucirc; ou trav&acirc;l'la comme un j'va et ou n'vouos cou&ocirc;t'ta pas fort &agrave; ma&icirc;nt'n&icirc;n - ou n'mange pon fort!&quot;<br>
<br>
&quot;Ah! man pou&ocirc;rre p&eacute;tit gar&ccedil;on,&quot; l&eacute; bouanhomme l&icirc; r&ecirc;ponnit, &quot;J'en ai b&eacute;soin pour porter ma femme jusqu'&agrave; la pr&eacute;chaine ville. Ou n'p&egrave;se pon fort, et oulle est bouanne et douoche comme du myi. J'march&eacute;thons douochement, auve m&eacute; &agrave; c&ocirc;t&eacute; d'l'&acirc;ne. Eune fais arriv&eacute;s, ta chi&eacute;the p&eacute;tite &acirc;ne pou&acirc;rra s'&egrave;rposer l'restant d'ses jours, et ou s'sa bein souongnie. Si tan p'p&egrave;e peut t'emm'ner, tu pou&ocirc;rras v'n&icirc;n la vaie quand tu voudras!&quot;<br>
<br>
&quot;M&egrave;rcie, Moussieu!&quot;, l&icirc; dit l&eacute; p'tit gar&ccedil;on, et en m'ttant ses bras l'tout du co &agrave; sa p'tite &acirc;ne pour la dreine fais, i' l&icirc; dit &agrave; l'ouothelle: &quot;Va-t-en auve l&eacute; Moussieu - j'sai bein tch'i' t&eacute; s'sa bouan!&quot;<br>
<br>
En s'en r'allant siez li, l&eacute; p'tit gar&ccedil;on s'ap&egrave;rchut qu'eune belle grande &ecirc;taile s&eacute; montrait dans l'ciel, et i' l&icirc; sembliait qu'sa lueu &ecirc;cliaithait san c'm&icirc;n comme s'il 'tait jour! Janmais i' n'avait veu eune si belle niet - i' n'plieuthait pon d'autre et san p'tit tchoeu 'tait pliein d'jouaie. i' n'tait pus l&acirc;ss&eacute;, et sa faim avait dispathu. Quand i' r'v&icirc;nt siez li, san p'p&egrave;e et sa m'm&egrave;e 'taient d'houors &agrave; admither la belle &ecirc;taile, et il' 'taient si contents d&eacute; r'vaie lus p'tit gar&ccedil;on, et si &ecirc;m&egrave;rvilyis d'la cliairt&eacute; et d'la bieaut&eacute; d'chutte lueu-l&agrave; tch'i' n'pens&icirc;tent m&ecirc;me pon a l&icirc; d'mander pouortchi qu'il avait 't&eacute; hors si longtemps!<br>
<br>
Dans eune &ecirc;tabl'ye &agrave; Bethl&eacute;em nouot' p&eacute;tite &acirc;ne 'tait couochie sus un bou&acirc;n liet d'&ecirc;train. Ouaithe qu'oulle e&ucirc;sse marchi toute la niet ou n'pathaissait pon l&acirc;ss&eacute;e du tout, et ses bieaux grands i&egrave;rs 'taient touos grands ouverts comme en ador&acirc;tion d'eune fanmil'ye tchi 'tait assise sus des scabelles dans l'mitan d'l'&ecirc;tabl'ye. Dans les bras d'eune femme tch'avait l'v&icirc;sage si bieau et doux qu'ou fa&icirc;sait penser &agrave; la lueu d&eacute; ch't' &ecirc;taile-l&agrave; tch'avait &ecirc;cliaithi l'ciel la niet d&eacute; d'vant, s'&egrave;rposait un &Ecirc;fant tchi 'tait si b&eacute; tch'i' n'sembliait pon &ecirc;t' d&eacute; chu monde! Agenouoilli &agrave; l's admither auve un air d&eacute; resp&eacute; et d'ami&ecirc;tchi 'tait l'bouanhomme tch'avait acat&eacute; l'&acirc;ne d&eacute; nouot' p&eacute;tit garcon!<br>
<br>
L'&acirc;ne n&eacute; halit pon la veue d&eacute; d'ssus l'&Ecirc;fant - m&ecirc;me pon &agrave; l'entr&eacute;e d'un tas d'M&ecirc;ssieux atout des belles robes et des cha&icirc;nes en or l&eacute; tou d'lus co, apportant des bieaux pr&eacute;sents pour ch't &Ecirc;fant-l&agrave; tch'avait la minne si belle et si douoche, et en m&ecirc;me temps si majestueuse tch'Il avait l'air d'&ecirc;t' l&eacute; ma&icirc;tre et l&eacute; Rouai d&eacute; touos ches grands M&ecirc;ssieux-l&agrave;! Nouot' pou&ocirc;rre p&eacute;tite &acirc;ne, si bouanne et si humbl'ye, pathaissait saver qu'oulle avait 't&eacute; chouaisie pour porter la m'm&egrave;e du Rouai des Rouais et Seigneur des Seigneurs, la S&egrave;rvelle du preunmi&eacute; Nou&eacute;!<br>
<br>
<br>

<i><a href="lefeuvre.html">George d'la Forge</a><br>
<br>
<br>
Ch't' histouaithe fut publi&eacute;e dans l&eacute; Bullet&icirc;n d'Quart d'An d&eacute; L'Assembli&eacute;e d'J&egrave;rriais &agrave; Nou&eacute; 1956.<br></i>
<br>


&nbsp;<p>
<FONT SIZE=2>
Viyiz &eacute;tout:<p>

<ul>
<li><a href="noue/bouannoue.html">Bouan Nou&eacute;!</a><p>

<li><a href="cantiques.html">Cantiques d&eacute; Nou&eacute;</a> - Christmas Carols in J&egrave;rriais<p>

<li><a href="gdfnoue.html">Nou&eacute;</a><p>
<li><a href="noue/gdfnoue2.html">&Agrave; Nou&eacute; l'temps p&acirc;ss&eacute;</a><p>
<li><a href="noue/gdfnoue3.html">Les d'vis du Bouan'homme George</a><p>
<li><a href="gdfreunminnant2.html">En reunminnant</a><p>
<li><a href="nativite.html">Eune pi&egrave;che d&eacute; Nativit&eacute;</a><p>

<li><a href="noue/index.html">La nativit&eacute; clyiquabl'ye</a><p>
<li><a href="noue_debondy.html">Quand j'tais janne</a><p>
<li><a href="noue/vraimessage.html">L&eacute; vrai message de Nou&eacute;</A><p>

<li><a href="cartes_noue.html">Les Cartes d&eacute; Nou&eacute;</a><p>

<li><a href="noue/partya2k.html">Nou&eacute; 2000 - L'Assembli&eacute;e d'J&egrave;rriais</a><p>

<li><a href="noue.html">Un Bouan Nou&eacute;</a><p>

<li><a href="noue/noue_muchis.html">Bouan Nou&eacute;! - des mots muchis</a><p>



<li><a href="noue/service2000.html">S&egrave;rvice d&eacute; Neu L&eacute;&ccedil;ons et Cantiques d&eacute; Nou&eacute;</a><p>

<li><a href="noue/podin.html">L&eacute; pod&icirc;n d'Nou&eacute;</a><p>

<li><a href="noue/podin2.html">L&eacute; Pod&icirc;n d'Nou&eacute;</a><p>

<li><a href="noue/menpodin.html">Men podin d'Nou&eacute;</a><p>

<li><a href="raidenoe.html">Un raide bouon No&euml;</a><p>

<li><a href="notnoe.html">Not' No&eacute;</a><p>

<li><a href="papanoe.html">Quand Papa No&euml; veindra</a><p>

<li><a href="samdi.html">L'Samdi d'Nou&eacute;</a><p>

<li><a href="noue1938.html">&Agrave; touos nos Membres et nos Anm&icirc;ns</a><p>

<LI><A HREF="noue_portraits.html">Des portraits pouor Nou&eacute;</A><p>

<li><a href="noue/cauche.html">Tch'est qu'i' y'a dans les cauches d&eacute; Nou&eacute;?</a><p>

<li><a href="dgi.html">J't'embraich'chai souos l'dgi</a><p>

<li><a href="noue/noue_en_jerri.html">Nou&eacute; en J&egrave;rri</a><p>

<li><a href="noue/sonnnie.html">La Sonn'nie d'Clioches &agrave; Nou&eacute;</A><p>

<li><a href="noue/sethee_dnoue.html">Une S&eacute;th&egrave;e d'Nou&eacute;</a><p>

<li><a href="noue/enethous.html">En Ethous!!</a><p>

<li><a href="noue/cartes_noue1899.html">Cartes de Nou&eacute;</a><p>
<li><a href="crapauddnoue.html">L&eacute; Crapaud d'Nou&eacute;</a><p>
</ul>

</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfservelle.html by HTTrack Website Copier/3.x [XR&CO'2014], Tue, 15 Jul 2025 13:52:56 GMT -->
</HTML>
