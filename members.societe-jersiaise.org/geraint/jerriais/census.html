<HTML>

<!-- Mirrored from members.societe-jersiaise.org/geraint/jerriais/census.html by HTTrack Website Copier/3.x [XR&CO'2014], Tue, 15 Jul 2025 13:41:08 GMT -->
<HEAD>
<TITLE>Le Census</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Census</h2></font></center><p>

Ch'tait la faute au Conn&ecirc;tablye. Un biau matin le v'la tch'arrive siez nous, avec un patchet souos san bras, et un air s&eacute;rieux s&ucirc;s san v&icirc;sage. J'tais &agrave; digot&eacute; dans man gardin avec une frouque quand le v'la tch'ouvre le h&eacute;chot. Bonjour, Mait' Sam, y m'dit, est-ous ben embarrass&eacute;?<br/>
<br/>
Eh ben, Moussieu l'Conn&ecirc;tablye, j'l'y raipponit, pas p&ucirc;s qu'chonna, mais y a tr&eacute;jous tchiquechose &agrave; faithe dans un gardin, et j'tais en train de r&ecirc;mu&eacute; la t&ecirc;rre un mio pour encouothagi les pliantes &agrave; craitre. Rain n'pousse chais jours, et y nos faudrait une bouonne achie. Est-ous en prom'nade, Moussieu?<br/>
<br/>
Oui, y dit, mais par affaithe. Sans doute, ous avez entendu p&acirc;sl&eacute; du r&eacute;censement?<br/>
<br/>
Nouff&eacute; dj&agrave;, Moussieu, je m'fit. Tch&egrave;sque ch'est? Est-che une Assembli&eacute;e d'P&acirc;raisse ou tchiquechose d'la sorte?<br/>
<br/>
N&acirc;nin, vier b&ucirc;zard, y dit, ch'est l'Census. Ou d'vez av&eacute; veu chonna dans la gazette. Ach'teu, comme Conn&ecirc;tablye, ch'est man d'v&eacute;, &agrave; chen tchi pathait, de trouv&eacute; d's'hommes, yun pour chaque Vingtaine, tch'&icirc;thont d'livr&eacute; les forms et all&eacute; les ram&acirc;ss&eacute; une fais tch'ils &eacute;thont tait remplies. Ne v'chin votre lot, et ou f'thez m&ucirc;s de qu'menchi d'main. Et y m'b&acirc;ille le patchet.<br/>
<br/>
Mais, Moussieu, j'l'y dit, j'n'y connais rain, m&eacute;, d'chutte djobbe ichin. Faudrait au mains, m'donn&eacute; tchiques instructions.<br/>
<br/>
Bah, bah, y s'fit, se d&ecirc;touonant pour se r'mettre en route. N'y'a autchune diffitchult&eacute;. Ch'n'est pas vous tch'y d&egrave;vent les remplyi, chais forms, ch'est les gens tch'y les r'ch&eacute;vthons. Allez &agrave; chaque maison, donnez une forme, &eacute;pis apr&egrave;s Dimanche allez les coll&eacute;ct&eacute;, et am'nez-les &agrave; la salle parou&acirc;issiale. Et le v'la hors, me laissant dans mes caboches avec chais fichues forms.<br/>
<br/>
J'entrit dans la tchu&icirc;sine pour en p&acirc;sl&eacute; &agrave; la Liza, mais le moment tait mal chouaisi car ou v'nait d'br&ucirc;l&eacute; yunne de ses pattes en hallant l'ticlye de s&ucirc;s l'feu, et ou tait d'une humeur de tchan.<br/>
<br/>
V'l&agrave; tchi te f'tha du ben d'av&eacute; tchiquechose &agrave; faithe, ou dit. Ne v'la p&ucirc;s d'un mais qu'tu n'as pas fait un jour de travas. Et combain d'fais qu'y faut que j'te diche de n'entr&eacute; pas dans ma tchu&icirc;sine avec tes sales bottes quand j'veins d'la scrobb&eacute;.<br/>
<br/>
Mais, Liza, j'l'y dit, chais formes  je n'les comprends pas.<br/>
<br/>
Ni m&eacute; ni-n'tout, ou s'fit, mais ach'teu qu'tu l's'a acc&eacute;pt&eacute;es, n'y'a rain &agrave; faithe que d'all&eacute;e les d'livr&eacute;. Si tu'as une onche d'avis tu qu'mench'chas ach'teu. Allons d&eacute;hors!<br/>
<br/>
Et don, Moussieu, j'print les formes &agrave; ma braiche et, les p&ocirc;sant s&ucirc;s la muthaille du gardin, je m'mint &agrave; les cont&eacute;. Y'en avait chent chinquante, mais comme j'vos l'dithai p&ucirc;s tard, j'n'en d'livrit qu'chent quarante-neuf.<br/>
<br/>
Fallait ben s'y mettre, ch&ecirc;stentchi, ayant bringi ma c&acirc;saque un mio, me v'la en route. J'en eut pour deux longs jours, Moussieu, et j'eut d's'aventuthes sans nombre. P&ucirc;s d'une fais qu' fut s&ucirc;s l'point d'all&eacute; r'trouv&eacute; l'Conn&egrave;tablye pour l'y fliantchi ses fichues sch&eacute;dules &agrave; la t&ecirc;te, mais j'avais peux d'&ecirc;tre mint en bouaite, et don j'continuit.<br/>
<br/>
Je n'm'en vais pas t&acirc;chi, Moussieu, d'vos racont&eacute; tout ch'qui m'arrivit, car j'n'en finithais pas. Mais deus-trais mots au sujet d'la r&eacute;ception qu'j'eut ichin et l&agrave; pouorrait vos int&eacute;r&ecirc;ssi.<br/>
<br/>
Y'avait, &agrave; qu'menchi, la femme tch'y vint &agrave; la porte, avec un mousse dans ses bras. Ou voulit tout-d'suite sav&eacute; pourtchi que l's'Etats d'mandaient toutes chais tchestchons-l&agrave;. Ch'n'est pas d'l&ucirc;s affaithe s'oulle avait tait &agrave; l'&ecirc;cole ou pas; et quant &agrave; l's'arrangements dans la maison; si (ou savez ben tchi, Moussieu) chonna tait dans l'bas du gardin, pourtchi la biaumm&eacute;? (il y fait b&eacute; de ni&eacute;t en hiv&eacute;, comme ou s'faisait). Si voulaient vais san c&eacute;rtificat d'mathiage, y taient un tas d'affront&eacute;s. Ou tai tune femme r&eacute;spectablye, et l's'&ecirc;fants avaient tait b&acirc;tis&eacute;s. Et un homme de m'n'&acirc;ge dev'thait av&eacute; honte d'&ecirc;tre m&ecirc;l&eacute; dans path&eacute;ille affaithe. J'l'entendais ocquo &agrave; m'faithe des rouaux quand j'tais b&eacute;t&ocirc;t un quart-de-mille au lien.<br/>
<br/>
Mais y'en eut yunne tch'y fut ocquo pi&egrave;the. J'm'en vais vos racont&eacute; un mio d'la conv&eacute;rs&acirc;tion. <br/>
<br/>
J'qu'menchit par l'y dithe qu'oulle &eacute;thait &agrave; mettre bas combain d'p&eacute;rsonnes tch'&eacute;taient couochi dans la maison le D&icirc;manche au s&eacute; (ou v&ecirc;rrez qu'j'avais examin&eacute; les formes un mio quand j'me trouvit l&agrave;.<br/>
<br/>
Y'en &eacute;tha chinq, comme de cou&ocirc;tume, ou dit, s&eacute;quement.<br/>
<br/>
Bon, je m'fit. Y'a vous, et sans doute votre homme.<br/>
<br/>
Nouff&eacute;, ou dit, y n'est pas ichin. Y fichit san camp y'a chinq ans, et j'n'l'ai pas veu d'pis. Y'a m&eacute; et mes trais &ecirc;fants, sans cont&eacute; un amin d'la famille tch'y nos garde compagnie. Y'a-t'y tchique autre chose qu'ou voluez sav&eacute;?<br/>
<br/>
N'y'a qu'chonnechin, j'l'y dit. Le p'tiot que j'ap&eacute;rchut dans l'b&eacute;r, tch'il &acirc;ge qu'il &agrave;?<br/>
<br/>
M&ecirc;lous d'vos affaithes, ou dit, vier insolent qu'ous &ecirc;tes. Mais, (ayant pens&eacute; pour un instant) nou ditha tch'il a siez ans. Dr&ocirc;le de chose, le pou&ocirc;re p&eacute;tit, mais y n'a jamais voulu craitre.<br/>
<br/>
J'l'y d'montrit qu'ou n'pouvait pas s'attendre que j'aval'lais une path&eacute;ille histouaithe, mais, se m&acirc;rissant dans une clin-d'yi, la v'la tch'y m'happe par la p&eacute; du co, et m'fiche dehors. Ah, j'vos asseuthe, Moussieu, que j'avons d'ben dr&ocirc;le de monde dans notre p&acirc;raisse.<br/>
<br/>
Dans les quatre heuthes de l'arlev&eacute;e, j'fut mordu par un tchan, et un p'tit p&ucirc;s tard, un mauvais sujet tch'y m'print pour le S&eacute;rgent d'Justice, me m'nichit avec une chouque gr&ocirc;sse comme le bras. Mais le jour ne finit pas mal, car une charmante vieille fille, tch'y m'dit qu'oulle avait trente-chinq ans (et m&eacute; tch'y l'ai connue pour b&eacute;t&ocirc;t chinquante!) me fit entr&eacute;. Ou m'donnit une t&acirc;sse de tais et un mio d'g&acirc;che &agrave; corinte, et v'la tchi m'donnit du couothage pour me r'mettre en route le pr&eacute;chain jour.<br/>
<br/>
Quand vint l'temps j'm'en r'fut faithe ma ronde pour collect&eacute; les sch&eacute;dules. Y pathait qu'j'&eacute;thais deu l's'&eacute;xamin&eacute; en les prenant, mais criyant qu'j'en avais d&eacute;j&agrave; fait pas mal pour mes sous, je n'les r'gardit m&ecirc;me pas, mais j'm'en fut les r'port&eacute; au Conn&ecirc;tablye, l'y d'mandant en m&ecirc;me temps s'il allait m'p&eacute;yi.<br/>
<br/>
Y s'mint &agrave; rithe: C'n'est pas m&eacute; tch'y vos paie, y dit. Ou r'ch&eacute;vthez vos sous du Comit&eacute;, et y vos paiethont une fais tch'ils &eacute;thont examin&eacute; vos sch&eacute;dules, et l's'&eacute;thont trouv&eacute;es corr&eacute;ctes.<br/>
<br/>
Oh, ch'est d'meme? je m'fit, tout abaffou&eacute;.<br/>
<br/>
V&egrave;the, y dit, ch'est d'm&ecirc;me, Maitre Sam.<br/>
<br/>
Ach'teu, voulous craithe, Moussieu, que hors des chent-quarante-neuf sch&eacute;dules, les pendards m'en r'enviyites chent-quarante-huit et qu'j'en eut pour p&ucirc;s d'une semaine &agrave; les r&eacute;ctifi&eacute;. Mais y'avait ocquo pi&egrave;the &agrave; v'nin, car j'fut forchi d'arr&ecirc;t&eacute; pr&egrave;sque trais mais pour mes sous, et quand man ch&egrave;que arrivit, la Liza s'en fut en ville pour le changi et br&ucirc;lit tout.<br/>
<br/>
Je crai qu'nou y'avait dit qu'j'avais pass&eacute; pr&egrave;sque trais-quarts-d'heuthe dans l'parleux &agrave; la vieille fille!    <br/>
  <br/>
<i>L'Onclye Sam</i><p>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmcensus.html">Le Census</a><p>
<li><a href="rcensement1931.html">L&eacute; R'censement d'1931</a><p>
<li><a href="lecteurs.html">Nos lecteurs!!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/census.html by HTTrack Website Copier/3.x [XR&CO'2014], Tue, 15 Jul 2025 13:41:08 GMT -->
</HTML>

