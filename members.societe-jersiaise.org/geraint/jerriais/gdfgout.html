<HTML>

<!-- Mirrored from members.societe-jersiaise.org/geraint/jerriais/gdfgout.html by HTTrack Website Copier/3.x [XR&CO'2014], Tue, 15 Jul 2025 13:41:55 GMT -->
<HEAD>
<TITLE>Ch&acirc;tchun &agrave; san go&ucirc;t</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ch&acirc;tchun &agrave; san go&ucirc;t</h2></font></center><p>

<font size="-1"><i>L&eacute; 15 d&eacute; septembre, 1979.</i><br/></font>
<br/>
<br/>
Moussieu l'R&eacute;dacteu,<br/>
<br/>
&#8220;Tch'est qu' tu'es &agrave; ouvrer l&agrave;, Jeanneton?&#8221;, s'l&icirc;t Rachel Ernon en entrant siez Jeanneton Tubel&icirc;n l'aut' sanm'di l'arl&eacute;v&eacute;e.<br/>
<br/>
&#8220;Ch'est un corset pour l&eacute; jour d&eacute; na&icirc;ssance &agrave; L&icirc;sab&eacute;,&#8221; Jeanneton l&icirc; dit. &#8220;H&eacute;las! Comme l&eacute; temps s'p&acirc;sse! I' m'sembl'ye qu&eacute; ch'tait l'aut' jour qu' oulle 'tait &agrave; apprendre &agrave; marchi, et la v'l&agrave; grande assez pour s&eacute; mathier. Ou s'en va aver v&icirc;ngt-tch'un ans la s'maine tchi veint.&#8221;<br/>
<br/>
&#8220;Ch'est vrai qu&eacute; l'temps s'p&acirc;sse,&#8221; s'f&icirc;t Rachel. &#8220;A-t-alle un galant?&#8221;<br/>
<br/>
&#8220;Eh bein, ch'n'est pon viyant qu' ch'est lyi,&#8221; l&icirc; dit Jeanneton, &#8220;mais oulle &eacute;thait peu en aver eune d&eacute;mie-douzaine d&eacute;pis qu' ou tchittit l'&ecirc;cole. Oulle est belle, tu vai, nouot L&icirc;sab&eacute;. Y'en a tchi disent qu' ou m&eacute; r'sembl'ye.&#8221;<br/>
<br/>
&#8220;Eh bein,&#8221; s'f&icirc;t Rachel, &#8220;p't-&ecirc;t' bein, don &agrave; ch't heu qu' tu l'dis, y'a eune p&eacute;tite &egrave;rsembliance - ou marche un mio en pithotte comme t&eacute;!&#8221;<br/>
<br/>
Jeanneton n'tait pas contente.<br/>
<br/>
&#8220;Ecoute, Rachel,&#8221; ou s'f&icirc;t, &#8220;j&eacute; n'tais pon &agrave; p&acirc;ler d'ses pids. Quant &agrave; ch'la, comme tchi qu'est ta tante tch'a un yi tchi dit m'luque &agrave; l'autre?&#8221;<br/>
<br/>
&#8220;N'en p&acirc;lons pon, ma fille.&#8221; l&icirc; dit Rachel. &#8220;J'nouos sommes connues trop longtemps pour s'entr'h&egrave;rtch&icirc;ngni. Bein souvent un mot d'travers fait feu par la tchulasse. Et quant &agrave; ch'la, j'ai tr&eacute;jous admith&eacute; L&icirc;sab&eacute;. As-tu tchitch'un en veu pour lyi?&#8221;<br/>
<br/>
&#8220;Eh bein, pour t'en dithe la v&eacute;thit&eacute;, Rachel, j'ai un charmant janne homme en veue, mais san p'p&egrave;e n'est pon du m&ecirc;me avis qu' m&eacute;. I' voudrait la vaie mathier un f&egrave;rmyi&#8221;.<br/>
<br/>
&#8220;Tch'est qu' est ch't&icirc;-la qu' tu'as dans l'id&eacute;e, Jeanneton?&#8221;<br/>
<br/>
&#8220;L&eacute; janne Raul&icirc;n de Villeneuve,&#8221; l&icirc; d&icirc;t Jeanneton.<br/>
<br/>
&#8220;Absol&ucirc;ment,&#8221; s'f&icirc;t Rachel, &#8220;tu n'est pon bein dans sa t&ecirc;te, don, Jeanneton! Ch't'&ecirc;manue-l&agrave; d'la ville? Il est b&ecirc;te comme eune ouaie tchi coue sus des pi&egrave;rres! J'n'&ecirc;prouvethais pon &agrave; attriotchi un &acirc;mice comme ch't&icirc;-l&agrave; siez m&eacute;, danme!&#8221;<br/>
<br/>
&#8220;Pourtant, j'l'aime bein, m&eacute;,&#8221; Jeanneton l&icirc; d&icirc;t. &#8220;J&eacute; l'vis dans L'Vi&egrave;r Marchi en ville sanm'di p&acirc;ss&eacute; et i' m'f&icirc;t un bieau salut et i' m'appelit Madanme! J'voudrais qu' tu'&eacute;thais veu la mani&eacute;the tch'i' halit san chap&eacute; pour m&eacute; saluer, et quand i' m'd&icirc;t d'faithe ses comply&icirc;ments &agrave; L&icirc;sab&eacute; i' m'd&icirc;t qu&eacute; j'avais l'air si janne tch'i' m'avait qu&acirc;si pr&icirc;nse pour lyi!&#8221;<br/>
<br/>
&#8220;Bah!&#8221;, s'f&icirc;t Rachel. &#8220;Et tu voudrais un mistenfliute d&eacute; m&ecirc;me pour tan bieau-fis? Si j'avais eune fille j&eacute; n'voudrais pon la mathier &agrave; un col&icirc;nfeunmelle comme ch't&icirc;-l&agrave;.&#8221;<br/>
<br/>
&#8220;Eh bein,&#8221; s'f&icirc;t Jeanneton, &#8220;en connais-tu iun tchi pouorrait l&icirc;-faithe, &agrave; L&icirc;sab&eacute;?&#8221;<br/>
<br/>
&#8220;J'en choua&icirc;thithais iun d'la campangne, m&eacute;. Les villais sont pus b&ecirc;te qu&eacute; poule. Ervai-tu tan Raul&icirc;n &ecirc;prouver &agrave; traithe eune vaque? I' n'saithait m&ecirc;me pon d'tchi but d'la vaque mett' la scabelle.<br/>
<br/>
&#8220;Quant &agrave; ch'la,&#8221; s'f&icirc;t Jeanneton, &#8220;i' dait ever appr&icirc;ns tchiquechose dans la f&egrave;rm&eacute;thie. I' m'd&icirc;t qu' san p'p&egrave;e avait 't&eacute; grand f&egrave;rmyi en Afrique d&eacute;vant tch'i' f&ucirc;sse mangi par un lion.&#8221;<br/>
<br/>
&#8220;Mangi par un lion?&#8221;, s'f&icirc;t Rachel. &#8220;Et tu crai d'it&eacute; niol&icirc;n? Et f&egrave;rmer en Afrique? Ch'n'est qu' sablion et rotchi l&agrave;-bas!&#8221;<br/>
<br/>
&#8220;Eh bein,&#8221; Jeanneton l&icirc; d&icirc;t, &#8220;il y craissent p't-&ecirc;t bein des tonmates, dan l'sablion. Ergarde St. Cli&eacute;ment, valet!&#8221;<br/>
<br/>
&#8220;Bah! Tu r'dotes, don, ma pouorre Jeanneton. Nou n'peut pon compather St. Cli&eacute;ment &agrave; l'Afrique.&#8221;<br/>
<br/>
&#8220;Mais tu n'm'as pon 'couo dit tch'est qu' tu'&eacute;thais en veue pour L&icirc;sab&eacute;,&#8221; s'f&icirc;t Jeanneton.<br/>
<br/>
&#8220;Pour t'en dithe l&eacute; vrai, Jeanneton, j&eacute; n'y'avais pon pens&eacute; jusqu'&agrave; ch't heu. Ch'est seux tch'i' y'en a bein des pi&egrave;ches tchi voudraient l&icirc; faithe la carre. Tch'est qu' tu cr&eacute;thais d'Philippe Esnon du Creux Baillot? N&eacute; v'la un janne homme tchi vaut la peine. Il est l'grand et san p'p&egrave;e a septante vr&egrave;gies d't&egrave;rre et un tas d'rente &agrave; r'ch&eacute;ver!&#8221;<br/>
<br/>
&#8220;Ah mon Doue d'la vie,&#8221; s'f&icirc;t Jeanneton, &#8220;ou n'l&eacute; voudrait pon, ch't&icirc;-l&agrave;! Il a des dents comme des madelles d&eacute; h&eacute;che!&#8221;<br/>
<br/>
&#8220;Bon!&#8221;, s'f&icirc;t Rachel, &#8220;n'en v'la des ra&icirc;sons! Ch'n'est pon auve ses dents tch'i' g&acirc;ngne sa vie. Es-tu, par chance, &agrave; penser au lion tchi mangit l'p&eacute;the &agrave; tan Raul&icirc;n?&#8221;<br/>
<br/>
&#8220;Nann&icirc;n,&#8221; Jeanneton l&icirc; d&icirc;t, &#8220;mais j'sai bein qu' L&icirc;sab&eacute; n'voudrait pon Ph'lippe Esnon. Il &ecirc;prouvit &agrave; la r'condithe en sortant d'l'&eacute;glyise l'aut' D&icirc;nmanche et ou n'en voulit rein. Peux-tu penser &agrave; un autre?&#8221;<br/>
<br/>
&#8220;Y'a Nicolas L'Cras d'La Tann'nie &agrave; L'Eta,&#8221; s'f&icirc;t Rachel. &#8220;Les vi&egrave;rs ont fait un tas d'sou, et il &eacute;tha la f&egrave;rme quand i' s'en &icirc;thont.&#8221;<br/>
<br/>
&#8220;V&eacute;the,&#8221; Jeanneton l&icirc; d&icirc;t, &#8220;mais ch't-&icirc;l&agrave; en a fait d'toutes les sortes s&eacute;non la bouanne. Et i' disent tch'il est si avare tch'i' cartel'lait un sou en quatre. Et pis, il est si maigre tch'i' patha&icirc;t aver l'ventre cliut&eacute; au dos. J'aimethais mus vaie L&icirc;sab&eacute; rester vielle fille qu&eacute; d's'enh&egrave;rmeler auve chu bachouard-l&agrave;!&#8221;<br/>
<br/>
&#8220;Eh bein,&#8221; s'f&icirc;t Rachel, &#8220;dans touos les cas, Jeanneton, j'sommes &agrave; p&egrave;rdre nouot' temps. J'pouvons penser &agrave; ch't&icirc;-ch&icirc;n ou ch't&icirc;-l&agrave;, mais en fin d'compte tu v&egrave;rras qu' L&icirc;sab&eacute; f'tha san chouaix lyi-m&ecirc;me. Esp&eacute;thons qu' ch'en s'sa iun tchi li'apport&eacute;tha bonheu!&#8221;<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfphlippefitchet.html">Les d'vis du Bouan'homme George</a><p>
<li><a href="gdfvillais.html">Les d'vis du Bouan'homme George</a><p>
<li><a href="gdfchance.html">Quand eune vielle fil'ye vait eune chance...</a><p>
<li><a href="gdfdispose2.html">L'Homme propose mais Dgieu dispose</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgout.html by HTTrack Website Copier/3.x [XR&CO'2014], Tue, 15 Jul 2025 13:41:55 GMT -->
</HTML>

