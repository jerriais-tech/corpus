<HTML>

<!-- Mirrored from members.societe-jersiaise.org/geraint/jerriais/gdftempetes.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
<HEAD>
<TITLE>Temp&ecirc;tes, d&ecirc;pens, cons&egrave;rv&acirc;tion</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Temp&ecirc;tes, d&ecirc;pens, cons&egrave;rv&acirc;tion</h2></font></center><p>


<i><font size="2">San Antonio,</i></font><font size="2"><br/>
<i></font><font size="2">Texas, USA. </i></font><font size="2"><br/>
<i></font><font size="2">L&eacute; 11 f&eacute;vri, 1978.</i></font><br/>
<br/>
Moussieu l'R&eacute;dacteu, <br/>
<br/>
Maf&icirc;ngre, l&eacute; porteux d'lettres m'a 't&eacute; bouan chutte s&eacute;maine! I' m'a apport&eacute; les g&acirc;zettes du 18 d&eacute; novembre et du deux d'd&eacute;zembre. Les nouvelles d&eacute;dans sont vielles, mais d&eacute;pis qu'ch'est des nouvelles d&eacute; Jerri i' sont tr&eacute;jous les beinv'nues. Dans la g&acirc;zette du 18 d&eacute; novembre j'vai qu&eacute; l&eacute; havre pour les yachts &agrave; La Collette fut hardi endommagi par la temp&ecirc;te. I' m'sembl'ye qu&eacute; tchique av&acirc;rie d'm&ecirc;me avait 't&eacute; pr&eacute;dite par tchitch'un tch'&ecirc;crivit dans la g&acirc;zette dans l'temps tch'i' fut d&eacute;cid&eacute; d'b&acirc;ti l'havre la, d&icirc;sant qu&eacute; ch'tait trop expos&eacute; &egrave;s vents d'ou&ecirc;st en cas d'temp&ecirc;tes. Appathemment il avait raison. I' faut esp&eacute;ther tch'i' n'faut pon b&acirc;ti eune aut' ca&ucirc;chie pour s&egrave;rvi d&eacute; &quot;brise-lames&quot; au havre, eune affaithe tch s'sait sans doute bein cou&ocirc;teuse.<br/>
<br/>
J'sommes &agrave; aver un hiv&eacute; tch'est pus s&eacute;v&eacute;the qu&eacute; d'habitude. Man fr&eacute;the tchi d'meuthe &agrave; Ottawa au Cannada m&eacute; dit tch'i' sont ens&eacute;v'lis par l'&ecirc;p&ecirc;ceu d'n&eacute; la-bas, et ch'est la meme boutique dans l's &Ecirc;tats du nord d&eacute; l'Am&eacute;thique. Un tas d'&ecirc;coles sont freunm&eacute;es, parties des villes sont sans veues ni &ecirc;lectricit&eacute;, et un tas d'routes sont plieines d&eacute; motos arr&ecirc;t&eacute;s et couv&egrave;rts d&eacute; n&eacute; et plusieurs p&egrave;rsonnes ont 't&eacute; g'l&eacute;es &agrave; mort d&eacute;dans d&eacute;vant pouver &ecirc;t' d&ecirc;couv&egrave;rts. La Milice a 't&eacute; mobil&icirc;s&eacute;e pour a&icirc;dgi &agrave; cli&egrave;rgi la n&eacute; car les tch&eacute;thues (&quot;snow ploughs&quot;) n&eacute; peuvent y suffithe, et l'Gouv&egrave;rn&eacute;ment &agrave; Washington est &agrave; a&icirc;dgi finnanci&eacute;thement. Ich&icirc;n, dans l's &Ecirc;tats du sud, j&eacute; n'souffrons pon d'm&ecirc;me. L&eacute; temps est p&ucirc;t&ocirc;t fraid, d&icirc;sons eune mouoyenne d&eacute; 40 d&eacute;gr&eacute;s Fahrenheit ches jours, et deux d'go&ucirc;ts d'plyie d'temps en temps. Mais l's habitants trouvent ch'la fraid viyant tch'i' sont accou&ocirc;teunm&eacute;s &agrave; vaie l'sol&eacute; et d'la chaleu presque touos les jours.<br/>
<br/>
En li&ecirc;sant la g&acirc;zette nou n'peut s&eacute;non &ecirc;t' frapp&eacute;s par la gourmandise des gens en g&eacute;n&eacute;ral pour les sou. Tchi trains entou&ocirc;rre la pr&icirc;nme d&eacute; Nou&eacute; pour les pensionni&egrave;rs! Ch'est bein &icirc;nt&eacute;r&ecirc;ssant d'li&eacute;the les d&eacute;bats dans L's &Ecirc;tats au sujet. J'tais ravi d'vaie tch'i' y'avait la ma&icirc;ntchi des membres en faveur. Mais j'tais content d'vaie qu'l'aut' ma&icirc;ntchi avait assez d'avis - et d'couothage - pour voter contre. Ou-s-allez p't-et' craithe qu&eacute; j'sis st&eacute;gr&icirc;n d'penser d'm&ecirc;me, mais j'ai 't&eacute; &ecirc;l'v&eacute; &agrave; la vielle mode &agrave; St. Ou&euml;n dans l'temps qu'les gens criyaient qu&eacute; ch'tait eune honte d'&ecirc;t' sus la p&acirc;raisse. Dans chu temps-la, m&ecirc;me les pus pauvres &ecirc;prouvaient &agrave; mett' deux sou d'c&ocirc;t&eacute; pour lus vi&egrave;rs jours, et les jannes s&eacute; fa&icirc;saient un d'v&eacute; d'souangni d'lus anciens au b&eacute;soin. A ch't heu? Ch'est eune affaithe d'&egrave;rch&eacute;ver autant qu&eacute; possibl'ye. Et quand nou vait la prosp&eacute;thit&eacute; d's aub&eacute;rgistes nou peut vaie o&ugrave;'est qu' hardi d'sou lus trouvent &agrave; la f&icirc;n d'la s'maine. <br/>
<br/>
La chose tchi m'frappait l'pus en li&ecirc;sant l't&icirc;ntamarre dans L's &Ecirc;tats est l'fait qu'les Conn&ecirc;tabl'yes donnent tout pliein d&eacute; s'cours &egrave;s cheins tch'en ont b&eacute;soin, pon seulement &agrave; Nou&eacute; mais duthant toute l'ann&eacute;e, dans lus p&acirc;raisses, et qu&eacute; si l'publyi a &agrave; payi eune pr&icirc;nme d&eacute; Nou&eacute; &agrave; touos les cheins tchi r'ch&eacute;vent eune pension, i' s'sont &agrave; en payi &agrave; un tas tchi n'en ont pon b&eacute;soin. Et i' n'faut pon oublier qu' ch'est les sou des contribuabl'yes tch'i' sont &agrave; d&ecirc;penser. <br/>
<br/>
Si les travailleurs, tchi voulaient lus assemblier en genre d&eacute; prot&ecirc;t dans l'Vi&egrave;r Marchi pour g&ecirc;ner les Membres d's &Ecirc;tats, donnaient les gages tch'i' p&egrave;rdent en fa&icirc;sant d'it&eacute;, pour l&eacute; b&eacute;n&eacute;fice des pauvres honteux, il' &eacute;thaient pus d'avis qu&eacute; d'&ecirc;couter &egrave;s cheins tchi l's avisent &agrave; faithe d&eacute; lus tchian et s'montrer dans l'Vi&egrave;r Marchi! Mais y'a-t-i' telle chose qu'un pauvre honteux d'nouos jours? Si oui, i' m'sembl'ye qu&eacute; ch'est d'sa faute d&eacute;pis qu'les Conn&ecirc;tabl'yes sont pr&ecirc;ts &agrave; l&icirc; donner s'cours. <br/>
<br/>
J'vais qu'la tchestchion d'prot&eacute;gi la Baie d'St. Ou&euml;n &egrave;rest sus l'tapis, et j'm&eacute; d'mande pourtchi qu'un tas d'Angliais sont sus l'conmit&eacute; du &quot;St Ouen's Bay Protection Campaign&quot; &agrave; la pliaiche d&eacute; vi&egrave;rs St. Ou&euml;nnais. J'vai rein qu'deux noms J&egrave;rriais - Carr&eacute; et Falla - d'mentionn&eacute;s. Mais pourtchi prot&eacute;gi la Baie d'St. Ou&euml;n? La prot&eacute;gi contre tchi? Emp&ecirc;chi la math&eacute;e d'fonctionner? Ou est-ch' protection contre eune fliotte d&eacute; navithes d&eacute; dg&egrave;rre d&eacute; France tchi voudraient d's'emb&egrave;rtchi des soudards pour la contch&ecirc;te d&eacute; l'&Icirc;le?<br/>
<br/>
Si autcheune contr&eacute;e a b&eacute;soin d'&ecirc;t' conserv&eacute;e, ch'est la contr&eacute;e des Mielles tch'i' faut entr&eacute;prendre. Et i' faut s'asse&ucirc;ther qu'ch'est cons&egrave;rv&acirc;tion et pon conm&egrave;rcialis&acirc;tion qu'les cons&egrave;rvateurs ont dans l'id&eacute;e. Et i' n'est pont b&eacute;soin d'nommer un tas d'&ecirc;trangi&egrave;rs sus l'conmit&eacute; d'entr&eacute;pr&icirc;nse. Y'a d'vi&egrave;rs St Ou&euml;nnais tchi sont cons&egrave;rvateurs d'esprit et d'la pouchette, et tch'ont eune bouanne t&ecirc;te sus l's &ecirc;pa&ucirc;les et du paids dans lus manches, et tchi savent qu&eacute; La Route des Mielles n'est pon &quot;Five Mile Road&quot; et qu&eacute; La Mathe au Seigneu n'est pon &quot;St. Ouen's Pond&quot; pour saver tchi faithe pour cons&egrave;rver Les Mielles. <br/>
<br/>
<i><a href="lefeuvre.html">George d'La Forge</a></i><p/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfdepenses.html">Tchi d&ecirc;penses!</a><p>
<li><a href="gdfmielles.html">Les Mielles</a><p>
<li><a href="gdfinjuthe.html">A l'&icirc;njuthe du temps</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftempetes.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
</HTML>

