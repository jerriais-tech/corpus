<HTML>

<!-- Mirrored from members.societe-jersiaise.org/geraint/jerriais/gdfvierstemps.html by HTTrack Website Copier/3.x [XR&CO'2014], Tue, 15 Jul 2025 13:48:35 GMT -->
<HEAD>
<TITLE>En m&eacute;mouaithe des bouans vi&egrave;rs temps!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En m&eacute;mouaithe des bouans vi&egrave;rs temps!</h2></font></center><p>

<font size="-1"><i> Trenton, Michigan, U.S.A.<br/>
 L&eacute; 4 d&eacute; mai, 1968<br/></i></font>
 <br/>
 Moussieu l'R&eacute;dacteu,<br/>
 <br/>
 J'voudrais-t-i' pouver r'tchuler l's ann&eacute;es &agrave; y'a septante ans, man bouanhomme! Et r'vaie J&egrave;rri et la vie comme il' 'taient dans chu temps-l&agrave;! &Egrave;rvaie les routes &ecirc;traites et trantchiles, si trantchiles que nou ou&iuml;yait un hernais ou eune vainne v'n&icirc;n d'un but. Nou ou&iuml;yait l'touannement des reues et les pas du j'va. Et nou n'avait pon &agrave; touanner la t&ecirc;te d'un bord et d'l'autre quand nou v'nait au carrefour pour &ecirc;t' seux d&eacute; n's&eacute; trouver pon souos les reues d'un moto. Et nou n'vait pon &agrave; s'fou&ocirc;rrer dans l'foss&eacute; l'long d'La Route des Palli&eacute;thes ch&icirc;nq ou siex fais entre La Pointe et l'Carrefour &agrave; Saulx pour donner c'm&icirc;n &egrave;s motos tchi craient qu'les pi&ecirc;tons n'y ont pus drouait! Et nou n'craingnait pon pour la vie des pourres vaques ch&acirc;que fais qu'nou les m'nait &agrave; la p&acirc;tuthe &agrave; cause d&eacute; ches fichus motoristes-la tchi n'ont pon l'avis d'saver qu'les vaques f&ucirc;drent invent&eacute;es d'vant les motos!<br/>
 <br/>
 Et j'voudrai-t-i' pouver acouo rencontrer m'n oncl'ye Charles en s'en r'v&eacute;nant d&eacute; r'muer sa vaque dans l'Clios d'Jacques, et d&eacute; r'vaie ses braies d'b&acirc;s&icirc;n &agrave; pliatchet, sa c'm&icirc;nse d&eacute; molleton et san vi&egrave;r chap&eacute; d'feutre tch'etait qu&acirc;si aussi vyi comme li, en bein pus graisseux, amath&eacute; souos san moton atout un but d'ficelle! Comme touos l's anciens d'chu temps-l&agrave;, i' gardait sa barbe et m'ttait eune cravate l&eacute; tou d'san co dans l'hiver.<br/>
 <br/>
 J'voudrais pouver rencontrer les femmes d&eacute; chu temps-l&agrave; &eacute;tout, enbonn't&eacute;es, sustout dans l'hiver, dans d's habits tchi couvraient tout l'corps des pids jusqu'&agrave; la t&ecirc;te. Ch&eacute; n'tait qu'par des oui-dithes qu&eacute; nou d'vinnait tch'est tch'i' couvrait les gambes l&agrave;-d'ssous d&eacute;vant qu'nou f&ucirc;sse mathi&eacute;s! Tchi bouan ex&egrave;rcice pour l'inmaginn&acirc;tion! &Agrave; ch't heu? Auve les filles en braies et les gu'veux cop&eacute;s, et les gar&ccedil;ons auve les gu'veux longs, nou-s-a d'la peine &agrave; disc&egrave;rner tch'est qu'est gar&ccedil;on ou fille!<br/>
 <br/>
 Et r'vaie les belles vielles maisons couv&egrave;rtes en glyi, et r'vaie la feunm&eacute;e sorti douochement des cheunm'n&eacute;es en d'ssus des grand' &acirc;tres dans la tchuisinne - qu&eacute; nou-s-appelait la salle dans chu temps-l&agrave;. Et d'pouver entrer d'dans et senti la bouanne odeu d'la feunm&eacute;e d'vr&eacute; s&eacute;, et r'vaie la grand'grand'm&eacute;the atout sa cou&euml;ffe assise &agrave; c&ocirc;t&eacute; d'l'&acirc;tre atout un rouoge mouoch&eacute; sus ses g'nouors, l&eacute; pot &agrave; sno &agrave; san c&ocirc;t&eacute; et l&eacute; d'gout au but du nez! Et d'mangi eune bouanne g&acirc;che &agrave; fou&eacute;e l'vendr&eacute;di quand manman fou&acirc;ngnait, l&eacute; d'dans d'la g&acirc;che jauni par un gros gob&icirc;n d'beurre! Et d'vaie l'sablion sus l'aithe d&eacute; terre et l'r&acirc;clyi &egrave;s rouais et d'ou&iuml; manman dithe: &quot;T&eacute; pliait-i' eune beurr&eacute;e, man p'tit? J'avons acouo du pain sus l'r&acirc;clyi, tu sai!&quot;<br/>
 <br/>
 Et r'sorti tchiquesfais au s&eacute; auve papa quand fallait payer visite siez tchitchuns, et qu'la niet 'tait si n&eacute;the qu&eacute; nou n'viyait pon la main d'vant s&eacute; et tchi'i' fallait prendre la lant&egrave;rne. Ou' n'donnait pon grand' lueu, la lant&egrave;rne, viyant qu'oulle avait des f'n&ecirc;tres d&eacute; corne. La sortie 'tait pour m&eacute;, tout mousse, comme eune aventuthe dans un aut' monde. Papa portait la lant&egrave;rne d'eune main, et m'donnait l'autre. Auve la faillie lueu, l's ombres avaient tr&eacute;jous un air fantastique. Nou ou&iuml;yait tant d'histouaithes d'&egrave;rv&eacute;nants et d'blianches femmes dans l'temps, qu'un mousse s'attendant qu&acirc;si &agrave; en vaie dans touos les carrefours! Les vi&egrave;rs bouais sus les foss&eacute;s l'long des routes, tch'avaient 't&eacute; &ecirc;p&icirc;l&eacute;s touos l's ans, avaient l'air grotesque et patha&icirc;ssaient r'semblier &agrave; des fa&ucirc;t&ocirc;mes, sustout quand il' 'taient difformes. Quand y'avait des creux dans la t&ecirc;te des cheins tch'&eacute;taient &agrave; ma&icirc;ntchi pou&ocirc;rris v'la tchi donnait l'&icirc;mpression d'un giant atout d'grands i&egrave;rs!<br/>
 <br/>
 Et j'voudrais r'gou&ocirc;ter la s&icirc;mplyicit&eacute; d'la vie des vi&egrave;rs temps. Les r&egrave;gl'yes 'taient a&icirc;sies &agrave; suivre et &agrave; comprendre. I' fallait aller &agrave; l'&Ecirc;cole du D&icirc;nmanche et &egrave;s services d&eacute; l'&eacute;glyise, et l&agrave; nou-s apprennait l'Ch&icirc;ntchi&egrave;me Commandement - l&eacute; chein tchi nouos dit tch'i' faut honorer p&eacute;the et m&eacute;the - et nou l'fa&icirc;sait tout naturellement quand nou r'v&eacute;nait d'l'&eacute;glyise. Ch'tait la disciplinne d&eacute; l'&ecirc;poque pour les mousses et nou n'avait autcheune envie d'&ecirc;prouver &agrave; s'b&icirc;nfrer contre. Et les pathents nouos d&icirc;saient tch'i' fallait s'comporter ou bein que l'balle-&egrave;s-leunnettes veindrait nouos qu'si!<br/>
 <br/>
 Et j'voudrais pouver r'trouver la s&icirc;mplycit&eacute; des choses tchi m'donnaient tant d'plia&icirc;si - comme quand, par exempl'ye manman m'emm'nait en ville pour m'acater un neu fa, ou eune neuve pathe d&eacute; souliers. I' fallait qu&eacute; l'fa duth&icirc;sse tchiques ann&eacute;es. Nou m'ttait l'bouan au D&icirc;nmanche seulement pour aller &agrave; l'&eacute;glyise.<br/>
 <br/>
 Et les grand' f&ecirc;tes d&eacute; l'ann&eacute;e! L&eacute; th&eacute;e d'l'&Ecirc;cole du D&icirc;nmanche des trais p&acirc;raisses, quand nou pouvait mangi d'la g&acirc;che et &eacute;t' port&eacute;s dans eune vainne dans tchique partie d'l'&Icirc;le qu&eacute; nou n'viyait qu'&agrave; ches occ&acirc;sions-l&agrave;. Et l'D&icirc;nmanche des prix &agrave; l'&eacute;glyise, quand manman nouos d&icirc;sait tch'i' n'fallait pon oublier &agrave; dithe &quot;M&egrave;rcie, Moussieu!&quot; au minnistre quand i' nouos don'nait l'prix! Et l'ordgi d'poss&eacute;der un bieau livre quand nou r'v&eacute;nait siez-s&eacute;. J'ai acouo man preunmi&eacute; prix - ma Litourgie en Fran&ccedil;ais. Ou' m'fut donn&eacute;e par Moussieu P&eacute;p&icirc;n &agrave; l'&Eacute;glyise d&eacute; St. George l&eacute; 13 novembre, mil huit chent n&eacute;nante-huit!<br/>
 <br/>
<i><a href="lefeuvre.html">George d'La Forge</a></i><br/>
 <br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="gdfrsouvnous.html">Vouos en r'souv'n'-ous?</a><p>
<li><a href="gdfjadis.html">L'Temps jadis</a><p>
<li><a href="gdfanciens.html">Si l's anciens r'v&eacute;naient!</a><p>

<li><a href="gdfveindra.html">Aupr&egrave;s chu temps-ich&icirc;n il en veindra d'autre!</a><p>
<li><a href="gdftempspasse2.html">L'Temps Pass&eacute;</a><p>
<li><a href="gdfjep75.html">L&eacute; Passage du temps</a><p>
<li><a HREF="gdfprogres.html">L&eacute; progr&eacute;s</a><p>
<li><a href="vierstempsflm.html">Les Vi&egrave;rs Temps</a><p>
<li><a href="gdfcmin.html">En c'min p&acirc;ssant</a><p>
<li><a href="gdfmemouaithes4.html">M&eacute;mouaithes du temps pass&eacute;</a><p>

<li><a href="gdfmemouaithes5.html">M&eacute;mouaithes du temps p&acirc;ss&eacute;</a><p>
<li><a href="gdfsouvnin.html">Un doux souv'n&icirc;n!</a><p>
<li><a href="gdfmemouaithe.html">Av'ous bouanne m&eacute;mouaithe?</a><p>


<li><a href="tems.html">Le Tems passai et le tems present</a><p>
<li><a href="achteu.html">L&eacute; Temps d'Achteu</a><p>
<li><A HREF="viertemp.html">Viers Temps</A><p>
<li><a href="temppass.html">L&eacute; Temps Pass&eacute;</a><p>
<li><a href="passet.html">L&eacute; Temps Pass&egrave;t</a><p>
<li><a href="passai.html">Le passa&iuml;, le pr&eacute;sent, et l'av'ni.</a><p>
<li><a href="vierstemps.html">Les bouans viers temps</a><p>
<li><a href="progres.html">Le Progr&egrave;s</a><p>
<li><a href="chiffres.html">Des chiffres du passer</a><p>
<li><a href="ptitsjours.html">En m&eacute;mouaithe d&eacute; mes p'tits jours</a><p>
<li><A HREF="100ans.html">Y'a chent ans</A><p>
<li><a href="memouaithes.html">M&eacute;mouaithes d'Aut'fais</a><p>
<li><a href="change100.html">Les changements q'ya yieu en Jerri</a><p>
<li><a href="reveelie.html">L&eacute; R&ecirc;ve</a><p>
<li><a href="gdfchange.html">Tchi changements!</a><p>
<li><a href="pmgoodold.html">The Good Old Days</a><p>
<li><a href="jeunesse_laisney.html">Des Memouaithes De Ma Jeunesse</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfvierstemps.html by HTTrack Website Copier/3.x [XR&CO'2014], Tue, 15 Jul 2025 13:48:35 GMT -->
</HTML>

