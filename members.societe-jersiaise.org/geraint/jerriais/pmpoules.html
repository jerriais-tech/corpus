<HTML>
<HEAD>
<TITLE>Les poules &agrave; la Merrienne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les poules &agrave; la Merrienne</h2>
Et l'avis a Ph'lip<p></font></center><p><p>
<p>
Moussieu l'Editeu<p>

<a href="nospoules.html"><img src="co.jpg" WIDTH=144 HEIGHT=195 align="right" border=0 alt="un co"></a>

La Merrienne s'en va tchitter garder des poules. Hier matin, en d&egrave;jeunant, ou s'pliaignit qu'ou n'avait pas yeu un seul <a href="oeufs.html">oeu</a> pour des s'maines et ou m'dit qu'ou s'&eacute;tait r'souv'nu d&eacute; chein qu'sa m&egrave;the, dans les m&ecirc;mes circonstances, avait fait pour amender les choses.<p>
'Ou les laissit toutes &agrave; b&acirc;non' ou dit, '&eacute;pis ou mint touos les mousses &agrave; les chasser d'un but du grand clios &agrave; l'autre, trais ou quatre fais. Il est vrai que y en eut une demie-douzaine ou d'm&ecirc;me tchi cr&eacute;vitent de fatigue, mais l'restant, ayant yeu l&ucirc;s le&ccedil;on, s'mintent &agrave; pondre &agrave; tigues d&eacute; corps et produisitent des oeux en m&acirc;sse. J'm'en vais &ecirc;prouver chenna d'main, Ph'lip, pour tachi de persuader ches pi&egrave;rcheuses-l&agrave; &agrave; faithe l&ucirc;s d'v&eacute;.'<p>
'Mais ma pou&ocirc;re Merrienne' je m'fis, 'tu n'as pas d'mousses pour les chasser!'<p>
'P't-&ecirc;tre bein' ou dit, 'mais j'ai l'tchan, tchi s'sa content d'&ecirc;tre main en libert&eacute; pour un p'tit d'temps.'<p>
Et, Mousieu, ou laissit toutes les fichues poules &agrave; b&acirc;non dans l'clios dri&egrave;the la maison, epis ou ou s'en fut au tchian et d&egrave;fit sa chaine. Dans toute sa vie l&eacute; pou&ocirc;re balloque n'avait pas yeu tant d''fun'. Mais, quand i'r'vint dans l'bel, puthant d'sueu et san m&ucirc;s&eacute; cou'ert d&eacute; pliumes, i' fut bein content de s'fou&ocirc;rrer dans l'fond d'sa c&acirc;sse, car la Merrienne trouvit que sept de ses poules mantchaient, et que l'restant 'taient &agrave; mi&eacute;-mortes. Quant &egrave;s oeux, I'n'y en avait autchune signe. Chein tchi reste d'la volaille autchune personne peut aver &agrave; bouon marchi!<p>
Apr&eacute;s l'th&eacute;e, &agrave; ce s&eacute;, j'ai 't&eacute; bein pr&egrave;s d'li d'mander s'ou s'fiait ocquo sus l'systeme d'sa m&eacute;the mais j'avais peux d'une explosion, ch'est en tchi j'm&eacute; si mint &agrave;  p&acirc;sler d'autre chose. J'li ai ram'n&eacute; &agrave; la m&egrave;mouaithe que j'avais pr&eacute;dit que y'&eacute;thait une  deput&acirc;tion pour Chent'nyi &agrave; <a href="st_pierre.html">Saint Pi&eacute;rre</a> chutte s'maine.<p>
Ou s'est accord&eacute;e que pour eune fais j'avais yeu raison. 'J'si seuze' oulle a ajou&ocirc;t&eacute;, 'qu'les p&acirc;raissiens ont bein chouaisi, car l&eacute; Sieur Egr&eacute; dait faithe un raide bouon Chent'nyi. Embarrass&eacute; comme il est, I'd&eacute;v'thaient li &ecirc;tre bein r'connaissants, car I' n'a pas hardi d'aide sus sa ferme. Trais filles et pas un gar&ccedil;on; ch'est grand dommage.'<p>
'V&eacute;the' j'ai dit, 'mais s'i'tait v'nu m'consulter en temps j'&eacute;thais p't-&ecirc;tre peut il donner un mio d'avis. T&eacute; r'souveins-tu, Merrienne, quand tu'avais dans les dgi&ecirc;x-huit ans et m&eacute; dgi&ecirc;x-neuf, nou-s-allait au th&eacute;e des Trais P&acirc;raisses, nou formait un ring nou mettait un couplye dans le mitan, epis nou chantait: 'Now you're married, I wish you joy; first a girl and then a boy'? Ch'tait d'm&ecirc;me que je c'menchimes, nous. La vie 'tait bouonne dans chu temps-la.'<p>
Oulle a sou&ocirc;rit. 'Epis les jumieaux tchi vintent apr&egrave;s?' oulle a d'mand&eacute;. <p>
'Chenna' j'ai dit, 'ch'tait l'ann&eacute;e que tout ch'que nou m&eacute;ttait dans la t&ecirc;rre produisait l'doublye. Y'avait tant d'patates que nou n'pouvait pas les vendre, et les <a href="pommes_chouaix.html">pommes &agrave; cidre</a> se vendaient  chinq ch'lins l'quartchi. Ch'est eune dr&ocirc;le d&eacute; chose que la natuthe!'<p>
'Ch'n'est pas seulement la natuthe qu'est dr&ocirc;le' ou s'est fait, 'car man bouonnehomme peut y'&ecirc;tre &eacute;tout. Mais, dis-m&eacute;, Ph'lip, tch&egrave;squ'i' s'p&acirc;sse dans l's Etats, car j'n'ai pas yeu l'temps d'l&egrave;the ches longs rapports sus la g&acirc;zette. Avec chenna, I'm'semblye que j'ai r'mertchi que la 'Post' n'aime pas trop l'S&eacute;nateur Troy.'<p>
'La 'Post', ma chiethe' j'ai dit 'aime autant l'S&eacute;nateur Troy comme l'S&eacute;nateur Troy aime la 'Post'. Il a apprint, comme bein d'autres, que nou peut faithe autant d'b&eacute;tises en allant trop vite comme en allant trop douochement. Enfin il a g&acirc;gni san point au sujet d'ches  maisons tout pr&eacute;s du H&agrave;vre des Pas tch'appartenaient au Gouvernement. Ch'tait l&agrave; qu'les soudards mathi&eacute;s d'meuthaient avec l&ucirc;s familles, et ach'teu  I'n'est tchestchion que d'la t&ecirc;rre en dri&egrave;the. Quand tout s'sa fini, y'&eacute;tha des louogements pour des chents familles.'<p>
'B&eacute;t&ocirc;t temps!' ou s'est faite sequement, 'mais es-tu seux qu'les visiteurs n'les voudront pas? Tu sais aussi bein comme m&eacute;, Ph'lip, que m&ecirc;me si toute la popul&acirc;tion d'la Ville avait a couochi d'hors tout l'&eacute;te, le Comit&eacute; du Tourisme prendait bouon  soin que les visiteurs ne souffrithaient pas. Pout quatre mais, Jerri appartcheint es visiteurs, et non pas &egrave;s Jerriais.'<p>
'Ch'n'est pas tout a fait si pi&egrave;the' j'ai dit, 'mais ch'est seux que ch't'&eacute;t&eacute; nou s'sa p&ucirc;s &agrave; s'n aise dans les fonds d'la campagne que dans la Rue d'Dri&egrave;the.'<p>
'Quant a m&eacute;' oulle a dit, 'je n'mettrai pas les pids en ville l'ann&eacute;e pass&eacute;e, un sam'di matin, j'fus b&eacute;t&ocirc;t eune d&eacute;mi'euthe a marchi-si nou pouvait app'ler chenna marchi-du monument a Pierre L&eacute; Sueur jusqu'au Marchi. J'tais capuchie, j'tais pr&egrave;sque &eacute;trav'l&eacute;e, et mes pou&ocirc;res ortets 'taient dans un triste &eacute;tat. Et sus la route nou n'tait pas en se&ucirc;zet&eacute; d'sa vie. Enfin, Ph'lip, I'faut esp&eacute;ther que n'y &eacute;tha pas trop d'calamit&eacute;s, mais j'en crains hardi. Changeant d'sujet, j'm'en  vais t&eacute; r'demander ocquo une fais si tu crais que y'&eacute;tha une changement d'Conn&ecirc;tablye &agrave; Saint Louothains au mais d'Avri. Est-che oui ou non? T&eacute;, tchi vais tant d'monde, tu d&eacute;v'thais saver.'<p>
'Si faut que j'd&eacute;cide' j'ai raiponnu, 'j'si pr&egrave;sque certain que n'y &eacute;tha pas d'changement.'<p>
'Et en Ville, est-che ch't'ann&eacute;e &eacute;tout?'<p>
'Oui' j'li ai dit, 'et nou p&acirc;sle d&eacute;ja de quatre ou chinq candidats.'<p>
<p>
<i><a href="lebrocq.html">Ph'lip</a> <br>
28 January 1960</I>  <p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="ouaise.html">L's ouaisieaux en J&egrave;rriais</a><p>
<li><a href="gdfcocolincheux.html">Cocol&icirc;ncheux!</a><p>
<li><a href="vierco.html">Not' Vier Co</a><p>
<li><A HREF="nickless.html">Nickless et ses Poules</A><p>
<li><A HREF="nospoules.html">Nos poules</A><p>
<li><a href="glinnes.html">Une tchestchon d'Glinnes et d'Cocos</a><p>
<li><P><A HREF="coco.html">Cocolincheux</A></P>
<li><a href="cocolincheux.html">Le Co-co-lincheux</a><p>
<li><a href="2glinnes.html">Convers&acirc;tion entre deux Glinnes</a><p>
<li><a href="poulettes.html">Prannez garde &agrave; vos poulettes, mes cos sont &agrave; banon</a><p>

<li><a href="cahouain_cos.html">Les c&ocirc;'s d'la Mouaie</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
