<HTML>

<!-- Mirrored from members.societe-jersiaise.org/geraint/jerriais/cahouain_mouothidfaim.html by HTTrack Website Copier/3.x [XR&CO'2014], Tue, 15 Jul 2025 14:00:19 GMT -->
<HEAD>
<TITLE>La t&ecirc;touognise de Marie Hibou qui s'&eacute;tait d&eacute;cid&eacute;e de mouothi d'faim</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La t&ecirc;touognise de Marie Hibou qui s'&eacute;tait d&eacute;cid&eacute;e de mouothi d'faim</h2></font></center><p>


 D&eacute;pis que j'avais &ecirc;crit <a href="cahouain_mansarde.html">man dernyi articlye</a> dans tchi que j'avais racont&eacute; la t&ecirc;touognise de Marie Hibou qui s'&eacute;tait d&eacute;cid&eacute;e de mouothi d'faim parce qu'ou n'avait pas g&acirc;gni san point avec les Directeurs quant &egrave;s r'pathations &agrave; not'e mansarde, j'ai r'chu des douzines de lettres de sympathie dans ma tribulation et une masse de d'mandes journellement pour des nouvelles quant &agrave; s'n &ecirc;tat d'sant&eacute;. Tchiqu'uns de nos pus grands amins vinrent jusque siez-nous dans l'esp&eacute;thance de la vaie mais le v&eacute;terinaithe avait d'fendu qu'ou v&icirc;sse personne, car la moindre excitation la finithait. A sa derniethe visite le v&eacute;terinaithe avait dit qu'i' n'y avait pus rain &agrave; faithe et qu'i ne r'vaindrait pas et en r'd&eacute;vallant i' passi par dans l'imprimethie et nos gar&ccedil;ons li d'mandithent &quot;Comment qu'ou va?&quot; <br/>
<br/>
 &quot;Oulle est path&eacute;e,&quot; i' lus ra&icirc;ponni, ''che n'est qu'une affaithe d'une heuthe ou deux acheteu!'' <br/>
<br/>
 Mess Pain, not'e foremainne, li, pour sauver l'temps, se mins &agrave; raimasser tout ch'qu'i fallait pour mettre le pr&eacute;chain num&eacute;tho des Chroniques en deu', ch'est-&agrave;-dithe border ch&acirc;que colonne avec des &ecirc;paisses naithes r&icirc;les, et il assemblyi les lettres n&eacute;cessaithes pour imprimer en gros caract&eacute;thes, le mot &quot;N&eacute;crologie&quot; car i' s'doutait bain que l'Chef s'en allait se surpasser en consacrant une colonne tout entchi&eacute;the d&egrave;crivant la vie et chantant les louages de la pouore d&eacute;funte, mais Dieu merci, i' n'en fut pas n&eacute;cessaithe. <br/>
<br/>
 A la derni&eacute; minute, i' m'vint une inspithation, et je n'pouvais pas comprendre comment que je n'y avais pas pens&eacute; d'vant. <br/>
<br/>
 Je fus siez un peintre, de mes amins et li d'mandi de m'pr&ecirc;ter une pathe de bianches braies et un blianchet comme i' mettent quand i' sont en travas. I'm'pr&ecirc;ti ettou un boutch&egrave;t et une bringe &agrave; distemper. Je persuadi iun d'nos gar&ccedil;ons de dans l'imprimethie de mettre ches habits-l&agrave; et d'ramonter dans not'e mansarde et de faithe la m&icirc;ne de blianchi les muthailles et de quinca&icirc;llyi san boutchet un mio pour attither l'attention de la pouore invalide. <br/>
<br/>
 V'l&agrave; qu'eut justement l'&ecirc;ffet &agrave; tchi que je m'attendais. Marie ouvri l's yeux un mio et san r'gard me dit qu'on voulait saver de tchest qu'i s'agissait.  <br/>
<br/>
 ''Tout est bain, ma vieille,'' je li dis, ''les travaux sont c'menchis.'' <br/>
<br/>
 Une expression de contentement yillumini la fidguthe. <br/>
<br/>
 ''Acheteu, crait-tu qu'tu peux prendre tchiquechose?'' je li d'mandi. <br/>
<br/>
 Oulle 'tait trop fa&icirc;llie pour me ra&icirc;pondre, mais ou fit un p'tit salut. <br/>
<br/>
 Ou pouvez bain penser que j'tais dans la jouaie, malgr&eacute; que ma conscienche me pitchait un mio d'&ecirc;tre &agrave; li faithe des accraithes comme chenna. <br/>
<br/>
 Ah &ccedil;a, i' faut que j'vos diche que parmi nos pus grands amins, je comptons une charmante jeune fille du c&ocirc;t&eacute; de Millbrook, qu'a tout l'temps t&ecirc;moigni la pus grande sympathie envers m&eacute; &agrave; travers de ma triste &ecirc;preuve et qui s'est tr&eacute;jous entch&ecirc;t&eacute;e comment que tout allait. <br/>
<br/>
 Oulle est hardi interr&ecirc;sie &agrave; cra&icirc;tre des pouothets, ch'est l&agrave; sa sp&eacute;cialit&eacute;. Et ou m'avait envi&eacute; un message que dans l'cas que Marie se d&eacute;cid'dait de prendre d'la nourrituthe, la prumiethe et la miyeu chose &agrave; li donner &eacute;tait d'la <a href="pouothai.html">soupe de pouoth&eacute;t</a> et ou m'en avait fait une saucepainn&eacute;e que je n'avais qu'a r&ecirc;cauffer aussit&ocirc;t que l'moment arrivethait. <br/>
<br/>
 Ch'fut un succ&egrave;s ermerquablye.  <br/>
<br/>
 Je m'gardi bain de n'y en donner trop &agrave; c'menchi, justement un p'tit lermin ou deux dans une tchullyi &agrave; th&eacute;e car ch'aithait t&eacute; dangereux d'en faithe un abus oppr&egrave;s qu'oulle avait jeun&eacute; aussi longtemps. <br/>
<br/>
 Mais d&egrave;s qu'oulle en eut ieu l'go&ucirc;t, ou s'ravigotti et tchi l'aithait laissie faithe oulle aithait aval&eacute; toute la pot&eacute;e. <br/>
<br/>
 Oulle amende visiblyement de jour en jour mais j n'sais pas comment que je m'en vais me tither d'embarras quand ou vaindra &agrave; r&eacute;aliser qu'oulle a l&eacute; jou&egrave;e. Ou veur saver d&ecirc;j&agrave; tch'est qu'est d&eacute;venu de l'ouvriyi qu'oulle avait creu vaie en travas dans la mansarde, mais je sis &agrave; &ecirc;prouver &agrave; la convaincre que ch'tait une illusion caus&eacute;e par la fi&egrave;vre. <br/>
<br/>
 Enfin, arrive tchi pouorra, j'avons r'path&eacute; de li sauver la vie, mais ch'est comme disent les Anglais, ch'a 't&eacute; ''Touch and go!'' <br/>
<br/>
<div align="center"> **** </div><br/>
<br/>
 Eh bains, mes chiers lecteurs et lectrices, je si &agrave; &ecirc;crithe chennechin le trais d'Avri, l'anniversaithe du jour de naissance du pouore Caouain, qui n'en verra pas bain des pi&eacute;ches acheteu.  <br/>
<br/>
 Mais j'ai r'chu un nombre de cartes d'bouans souhaits d'une masse de mes amins et dans toutes les directions; de J&egrave;rri, d'Anglieterre et m&ecirc;me d'Amethique, sapresti. <br/>
<br/>
 Je tchians &agrave; exprimer mes pus sinc&eacute;thes ermerciements &agrave; tous les aimablyes correspondants qu'ont pens&eacute; en m&eacute;. Merci, mille feis! <br/>
<br/>
<i> <a href="gwdec.html">Caouain</a></i> <br/>
<i> 8/4/1939</i> <br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="cahouain_mansarde.html">Nos v'l&agrave; dans l'embarras avec Marie Hibou</a><p>
<li><a href="cahouain_babyshow.html">Si Marie Hibou est oquo en libert&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_mouothidfaim.html by HTTrack Website Copier/3.x [XR&CO'2014], Tue, 15 Jul 2025 14:00:19 GMT -->
</HTML>

