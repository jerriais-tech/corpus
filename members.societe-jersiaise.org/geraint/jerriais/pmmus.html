<HTML>

<!-- Mirrored from members.societe-jersiaise.org/geraint/jerriais/pmmus.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip Va Sus L'mus</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip Va Sus L'mus</h2></font></center><p>

<font size="-1"><i>Vendr&eacute;di au s&eacute;</i><br/></font>
<br/>
Moussieu l'Editeu<br/>
<br/>
J'n'ai pas hardi &agrave; vos dithe &agrave; ces s&eacute; car comme sans doute ou l'savez j'n'ai pas sorti d'ma chambre pour une longue semaine et i' m'semblye que man pou&ocirc;re chervet ne fonctionne pas ocquo comme i' d&eacute;v'thait. Mais, sans doute, chonna s'en va p&acirc;sser et le bouonhomme Ph'lip pou&ocirc;rra &ecirc;crithe comme de cou&ocirc;tume.<br/>
<br/>
J'n'avais pas 't&eacute; trop bein pour tchique temps, car mes gambes d&eacute;v'naient p&ucirc;s f&acirc;illies d'un jour &agrave; l'autre, et j'avais une djobbe &agrave; marchi autchune distance. Mais quand j'm'en fus au club avec Ernest Le Cornu, tchi veint tr&eacute;jous m'cherchi et m'apporter touos les d&icirc;nmanches, je n'me trouvais pas pi&egrave;the, et j'm'attendais qu'avec une heuthe ou deux de r'pos dans l'arl&eacute;v&eacute;e, j'me r'trouv'thais comme de cou&ocirc;tume. Mais nouff&eacute;, Moussieu, car quand v&icirc;nt l'heuthe du tais, je n'pouvais pas bouogi, et l'pr&eacute;chain mat&icirc;n, apr&egrave;s que l'docteu 'tait v'nu m'vaie, ma belle-fille t&eacute;l&eacute;ph&ocirc;nit &agrave; ma femme, tchi v&icirc;nt tout-d'suite d'Angli&eacute;t&ecirc;re et retsit pour une longue s&eacute;maine. J'ai dans l'idee qu'ou m'sauvit la vie, avec l'aide de la nosse tchi fut engagie s&ucirc;s l'coup.<br/>
<br/>
Ch'tait une femme mathi&eacute;e, tchi connaissait san travas, et tchi vos d&ecirc;montrait bein vite que si j'n'amendais pas bein vite ou voudrait saver pourtchi. Oulle est une nosse professionelle, et ou n'avait autchun respect pour ma personne. &Agrave; qu'menchi ou m'tou&ocirc;nait s&ucirc;s man ventre et capuchait man dri&eacute;the: &eacute;pis ou m'tou&ocirc;nait s&ucirc;s man dri&eacute;the et capuchait man ventre. J'&eacute;thais voulu li dithe p&ucirc;s d'une fais d'aller p&ucirc;s douochement, mais ch'&eacute;thait 't&eacute; inutile, car ou n'me donnait pas une chance. Quand ou m'avait boustchul&eacute; et capuchit pour une bouonne d&eacute;m'ieuthe ou m'asse&ucirc;thait que j'tais m&ucirc;s, et j'pouvais me r'mettre au liet. Enf&icirc;n, oulle est v'nue pour la d&eacute;rni&eacute; fais, mais j'esp&eacute;the qu'ou r've&iacute;ndra m'vaie, pour que j'li diche que j'si hardi r'connaissant pour chein qu'oulle a fait pour m&eacute;.<br/>
<br/>
Mes deux vi&eacute;rs am&icirc;ns, Ernest Le Cornu et &quot;Bill&quot; Le Brun, sont v'nus m'vaie, et je s'sais bein content d'en vaie d'autres, car nou peut s'ennyier quand nou-s-est trop longtemps tout-seu. J'esp&eacute;the, quand-m&ecirc;me, de r'&ecirc;tre s&ucirc;s mes pids d'vant long, et d'aller en Ville p't'&ecirc;tre samedi en huit.<br/>
<br/>
Ch'est tout pour agniet, Moussieu, car il est temps que j'me r'p&ocirc;se. &Agrave; votre bouonne sant&eacute;!<br/>
<br/>
<a href="lebrocq.html">PH'LIP</a>.<br/>
1963<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="medvoc.html">La m&eacute;d'cinne en J&egrave;rriais</a><p>
<li><a href="pmfaillyi.html">Ph'lip est ocquo faillyi</a><p>
<li><a href="pmhopita.html">Ph'lip va &agrave; l'H&ocirc;pita</a><p>
<li><a href="hopita_adlm.html">&Agrave; l'h&ocirc;pita</a><p>

<li><a href="pmnurses.html">Merrienne on Nurses and Operations</a><p>

<li><a href="gdfnosses.html">Les nosses</a><p>
<li><a href="cahouain_turc1.html">Je r'sis hors du Dispensaithe</a><p>

<li><a href="pmvaccination.html">La Vaccination</a><p>
<li><a href="pmmalades.html">Des malades &agrave; Portinf&eacute;</a><p>
<li><a HREF="gdfrmiedes.html">Des r'mi&egrave;des du temps p&acirc;ss&eacute;</a><p>
<li><a href="painhealth.html">The Old Lady's Health Improves too Rapidly</a><p>
<li><a href="paindoctor.html">First Doctor Being an Ass - Another is Called in</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
<li><a href="paintherapeutics.html">Modern Therapeutics and Mrs. Pain</a><p>
<li><a href="assembliee/rmiedes.html">Les r'mi&egrave;des</a><p>
<li><a href="gdfahans.html">Av'-ous d's ahans?</a><p>
<li><a href="cahouaingrantez.html">Je n'peux pas vos en &ecirc;crithe bain long chute semaine...</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmmus.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

