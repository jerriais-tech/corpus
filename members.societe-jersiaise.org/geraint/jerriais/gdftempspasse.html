<HTML>
<HEAD>
<TITLE>L&eacute; temps pass&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; temps pass&eacute;</h2></font></center><p>

<font size="-1"><i>En Am&eacute;thique,</i><br/>
<i>L&eacute; 8 d&eacute; Mai, 1964.</i><br/></font>
<br/>
Moussieu l'R&eacute;dacteu,<br/>
<br/>
Ich&icirc;n en Am&eacute;thique, un anm&icirc;n m&eacute; d'mandait l'aut' jour si j'&egrave;rgrettais d'aver abandonn&eacute; m'n &icirc;le natale pour m'en v'n&icirc;n d'meuther dans chu grand pays 'ch&icirc;n. &quot;Eh bein,&quot; j'l&icirc; dis, &quot;Y'a l'pour et l'contre dans toutes choses dans la vie, et y'a longtemps qu'j'ai adopt&eacute; l'vi&egrave;r diton tch'i' faut pa&icirc;tre l&agrave; o&ugrave;-est qu'nou-s est fitchis! Ma fille et mes p'tits &ecirc;fants et touos mes fr&eacute;thes et soeurs sont ich&icirc;n et &agrave; <a href="gdfcote.html">La C&ocirc;te</a>. I' m'enn'yie d'ieux quand j'sis en J&egrave;rri mais i' m'enn'yie d'J&egrave;rri quand j'sis 'ch&icirc;n!&quot;<br/>
<br/>
Quand i' fut houors et qu&eacute; j'restis &agrave; reunminner eune vol&eacute;e dans ma grand' tchaise d&eacute;vant m'couochi, i' m'v&icirc;nt dans l'id&eacute;e qu'la vie du vraie f&egrave;rmyi du temps pass&eacute; en J&egrave;rri 'tait acouo la pus belle d&eacute; toutes! Io&ugrave; qu'y'a eune pus belle vie? J'ai viagi qu&acirc;si partout l'monde et j'n'ai janmais veu rein d'pus plia&icirc;sant qu'eune s&eacute;th&eacute;e dans la tchu&icirc;sinne d'un f&egrave;rmyi en J&egrave;rri quand j'tais mousse. L&eacute; bouan'homme assis dans sa grand'tchaise au pid du feu &agrave; li&eacute;the La Chronique (tchi n'est pus) auve l&eacute; tchian &agrave; ronflier aupr&egrave;s d'ses pids. La bouannefemme &agrave; ouvrer ou &agrave; faithe sa cou&ocirc;tuthe. Un radg&icirc;n d'feu. La catte &agrave; ronronner sus la natte en r'gardant l'feu, et san p'tit cat &agrave; &ecirc;prouver &agrave; li mordre l's ou&iuml;es et li bailli des paffes atout ses p'tites pattes. La grand'm&eacute;the &agrave; ho&ucirc;ter dans sa tchaise au coin d'l'&acirc;tre, sa pott&eacute;e d'sno &agrave; c&ocirc;t&eacute; d'lyi et san grand rouoge mouochet sus ses g'nouors pr&egrave;t &agrave; r'ch&eacute;ver l&eacute; d'gout tchi li pend au but du nez! J'm'&egrave;rsouveins d'aver veu ma grand-grand-m&eacute;the (n&eacute;e Elizabeth Le Brun en 1806) de m&ecirc;me au M&ecirc;nage &egrave;s Feuvres atout sa couaiffe et j'm'&egrave;rsouveins, &eacute;tout, d&eacute; s'n ent&egrave;rrement en 1895 quand j'avais quatre ans.<br/>
<br/>
D&eacute;houors, i' peut faithe un temps d'hiver, des vents d'Su'&ecirc;t, et la plyie peut d&ecirc;tch&egrave;rtchi autant qu'ou' veurt, nou peut dithe qu'ch'est du temps &agrave; rester par d&eacute;dans, mais en d'dans, tch'i' fait b&eacute;! Ch'est la vie du bonheur, la vie trantchile et paisibl'ye. L&eacute; contentement! Ch'est tout ch'tchi compte, aupr&egrave;s tout, dans la vie!<br/>
<br/>
Quand j'tais p'tiot et qu'nou 'tait assis au pid du feu au s&eacute;, Papa, tch'avait navidgi, m'contait d's histouaithes entouor ses viages. Longtemps d'vant que j'p&ucirc;sse li&eacute;the, i' m'avait cont&eacute; l'histouaithe d&eacute; &quot;<a href="gdfcrusoe.html">Robinson Crusoe</a>&quot;. I' la conna&icirc;ssait bein viyant tch'il avait 't&eacute; parmi l's &icirc;les o&ugrave;-est qu&eacute; l'fanmeux Crusoe avait 't&eacute; naufragi.<br/>
<br/>
Eune s&eacute;th&eacute;e, Papa mentionnit qu'un naviguant avait acat&eacute; &quot;un oua&icirc;s&eacute; tchi p&acirc;le&quot; en <a href="gdfafrique.html">Afrique</a>. Ch'tait d'tchi qu'un mousse pouvait &agrave; peine craithe, qu'un oua&icirc;s&eacute; peut p&acirc;ler, mais y'en avait iun siez un cordonn'yi d&eacute; tchique bord du c&ocirc;t&eacute; d'L&eacute;, et Papa nouos dit, &agrave; man fr&eacute;the Fra&icirc;nque et m&eacute;, tch'i' nouos enm&eacute;n'nait l'vaie tchique s&eacute;th&eacute;e. Quand j'y all&icirc;nmes, l&eacute; fichu p&egrave;rrot n'disait mot quand j'tions tout pr&egrave;s d'li et pis i' bavardait comme eune pie d&ecirc;nichie quand nou touannait l'dos. Fra&icirc;nque fut hardi d&ecirc;m&icirc;ns viyant tch'i' n'voulait pon r&ecirc;pondre ses tchestchions entouor l'Afrique!<br/>
<br/>
Pus tard dans la vie, quand j'allis d'meuther en J&egrave;rri pour un coupl'ye d'ann&eacute;es y'a dgiex-huit ans, j'trouvis la vie acouo plia&icirc;sante. La radio 'tait l&agrave;, mais la t&eacute;l&eacute;vision n'avait pon 'couo fait s'n appathence. L&eacute; D&icirc;nmanche l'arl&eacute;v&eacute;e, assis sus Les Huthieaux &agrave; Port&icirc;nfer, nou trouvait acouo des vi&egrave;rs J&egrave;rriais tch'avaient connu l'bouan vi&egrave;r temps, &agrave; bailli d'lus bec. Ch'tait fascinnant d'&ecirc;couter l'bouan'homme Douard Le Feuvre d&eacute; Gros Nez p&acirc;ler d'la p&ecirc;que d'andgulle dans les houles et au large d'Pli&eacute;mont et d'Gros Nez. Et pis, ch'tait &icirc;nt&eacute;r&ecirc;ssant d'ou&iuml; <a href="lemaistre.html">Fra&icirc;nque Le Maistre</a> nouos dithe o&ugrave;-est tch'est l'P&egrave;rquage et comment tch'i' l'avait trac&eacute; tout l'long du c'm&icirc;n d'la Grande &Eacute;glyise au pliein dans la <a href="pmbaie.html">Baie d'St. Ou&euml;n</a>, et comment tch'il en avait d&ecirc;couv&egrave;rt un autre tchi m&egrave;ne &agrave; La <a href="greve_de_lecq.html">Gr&egrave;ve d&eacute; L&eacute;</a>! Et Douard Hamon pouvait garder boutique et n'y fait pon d'profit, et Jean P&egrave;rr&eacute;e pouvait vouos dithe tchi math&eacute;es qu'nou trouvait l'pus d'lanchon &agrave; Pli&eacute;mont!<br/>
<br/>
L&eacute; s&eacute;, dans l'assembli&eacute;e siez la tante Vine, l&eacute; bouan'homme Fred de Caen nouos d&icirc;sait pour tch'est qu'les l&icirc;nmons d'h&egrave;rnais du temps pass&eacute; valaient mus qu'les cheins d'&agrave; ch't heu, et l'bouan'homme Fra&icirc;nque Hubert pouvait s'&egrave;rsouv'n&icirc;n d'combein d'vouaix qu'les <a href="roselouothi.html">Louothi&egrave;rs</a> avaient gangni l'&ecirc;lection pour <a href="connetable.html">Conn&ecirc;tabl'ye</a> en 1880. Et la cou&ocirc;sinne M&ecirc;rrienne Le Feuvre nouos racontait qu'Madanme d&eacute; R&ocirc;z&eacute; v'nait souvent mangi des m&egrave;rvelles siez lyi &agrave; Gros Nez, et qu'les danmes des gr&ocirc;sses t&ecirc;tes d&eacute; l'&icirc;le li d'mandaient tr&eacute;jous pour la r'chette d&eacute; ches bouannes <a href="mervelles.html">m&egrave;rvelles</a>!<br/>
<br/>
Beint&ocirc;t, la tante Vine apportait eune t&acirc;sse d&eacute; th&eacute;e et des m&egrave;rvelles faites par Missis Fra&icirc;nque Le Maistre. Il' 'taient si bouannes tch'i' vouos fondaient dans la bouoche. La s&eacute;th&eacute;e s'&eacute;tait pass&eacute;e si vite qu&eacute; nou n'avait pon r'mertchi l'heuthe avanchie. I' sont qu&acirc;si touos houors au r'pos &ecirc;t&egrave;rnel, ches anciens-l&agrave; - des mios d'J&egrave;rri p&egrave;rdus &agrave; janmais - mais lus m&eacute;mouaithe reste. Pour m&eacute;, ou' s'sa pr&eacute;cieuse jusqu'&agrave; la f&icirc;n d'mes jours!<br/>
<br/>
<i><a href="lefeuvre.html">George d'La Forge</a></i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfafrique.html">En Afrique</a><p>
<li><A HREF="gdfperrot.html">Deux bieux p&egrave;rrots</A><P>
<li><a href="coursespliemont.html">Les Courses &agrave; Pli&eacute;mont</a><p>
<li><a href="grosnez2.html">L&eacute; Ch&acirc;t&eacute; d&eacute; Grosnez</a><p>
<li><a href="greve_de_lecq.html">La Gr&egrave;ve d&eacute; L&eacute; du temps pass&eacute;</a><p>
<li><a href="assembliee/drcarre.html">Discours par l&eacute; Dr. A.L. Carr&eacute;</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

