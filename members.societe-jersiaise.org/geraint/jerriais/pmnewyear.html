<HTML>

<!-- Mirrored from members.societe-jersiaise.org/geraint/jerriais/pmnewyear.html by HTTrack Website Copier/3.x [XR&CO'2014], Tue, 15 Jul 2025 13:59:06 GMT -->
<HEAD>
<TITLE>New Year Resolutions at Portinfer</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>New Year Resolutions at Portinfer</h2></font></center><p>

&nbsp;Moussieu l'Editeu,<br/>
<br/>
L'autre s&eacute; j'tiomes dans la tchu&icirc;sine la Merrienne et m&eacute;. Je v'nais d'li&eacute;the le derni&eacute; chapitre d'la vie d'chu Rou&euml; d'Angli&eacute;terre tch'avait mathi&eacute; s&iacute;ez fais, et la bouannefemme tait assise aupi du feu &agrave; rabillyi des cauches. Le tchan dormait souos la grand'chaise, et la catte, tchi s'en va c&eacute;lebr&eacute; la nouvelle ann&eacute;e yun d'chais jours comme oulle a cou&ocirc;tume de faithe touos les trais mais, tait couochie aupi d'm&eacute; s&ucirc;s l'sofa.<br/>
<br/>
&#8220;Ecoute,&#8221; j'dis &agrave; la Merrienne, &#8220;as-tu pens&eacute; tch'il est grand temps qu'tu faiche de bouonnes r&eacute;solutions pour ch't'ann&eacute;e?&#8221;<br/>
<br/>
Ou me r'gardit en d's&ucirc;s d'ses lunettes, mint sans trav&acirc;s bas, &eacute;pis - &#8220;Et t&eacute;,&#8221; qu'ou s'fit, &#8220;en as-tu fait d'chais r&eacute;solutions?&#8221; <br/>
<br/>
&#8220;Mais ben se&ucirc;x qu'j'en ai fait,&#8221; j'l'y raiponnit. &#8220;J'en fais touos l's'ans, comme tu dais sav&eacute;.&#8221;<br/>
<br/>
&#8220;Sans doute,&#8221; ou s'accordit, &#8220;mais j'n'en ai jamais veu yunne duth&eacute; p&ucirc;s d'tch&icirc;nze jours. Allons, dis nous tch&ecirc;sque tu'as fait chutte fais.&#8221;<br/>
<br/>
&#8220;Chu coup,&#8221; je qu'menchit, &#8220;j'ai d&eacute;cid&eacute; d'all&eacute; &agrave; l'egl&icirc;se p&ucirc;s souvent.&#8221;<br/>
<br/>
&#8220;Deux fais l'ann&eacute;e pass&eacute;e,&#8221; murmuthit la bouonnefemme. &#8220;Une fais pour un b&acirc;pteme et une fais pour un ent&ecirc;rrement. Tu n'd&eacute;v'thais pas av&eacute; grand' peine &agrave; gard&eacute; chette-l&agrave;.&#8221;<br/>
<br/>
&#8220;Deuxi&ecirc;mement,&#8221; j'continuit, &#8220;j'ai pr&eacute;sque d&eacute;cid&eacute; d'pardonn&eacute; chu pe&ucirc;le de Jean Nicolas, tch'y tait v'nu m'accat&eacute; chutte g'niche plienne pour la r'vendre deux fais autant l'pr&eacute;chain jour.&#8221;<br/>
<br/>
&#8220;Et pourtchi pr&eacute;sque?&#8221; ou s'fit. &#8220;Ch'n'est qu'&agrave; maintchi d'une r&eacute;solution chonna. Et n'oublie pas qu'tu y'avais jou&eacute; une dr&ocirc;le de farce en l'y vendant chais p'tits animaux tchi crev&icirc;tes, dans sa cotte le lend'main, et l'y tch'avait p&eacute;yi argent comptant.&#8221;<br/>
<br/>
&#8220;Eh ben,&#8221; j'dis, &#8220;faut dithe que je l'pardonne compli&eacute;tement. Ach'teu j'ai d&eacute;cid&eacute; &eacute;tout d'&ecirc;tre p&ucirc;s poli au Vingt'gni quand y veindra d'mand&eacute; san r&acirc;t.&#8221;<br/>
<br/>
&#8220;Et il b&eacute;t&ocirc;t temps,&#8221; s'fit la Merrienne. &#8220;L'ann&eacute;e pass&eacute; tu fut ben pr&ecirc;t d'&ecirc;tre pr&eacute;sent&eacute; par le Conn&ecirc;table pour insultes. Apr&egrave;s tout le Vingt'gni n'faisait qu'san d'v&eacute;, et tu'&eacute;thais deu save m&ucirc;s.&#8221;<br/>
<br/>
&#8220;P't'&ecirc;tre ben, ma chi&eacute;the,&#8221; j'l'y dis, &#8220;mais ch'tait ben du d'&ecirc;tre hauchi trais quartchiers pour un mins&eacute;thablye poulaillyi dans la c&acirc;rre du gardin. Enfin, ch't'ann&eacute;e j'paiethai sans un mot, et si y'a deux d'gouts d'litcheu dans l'armou&eacute;the j'invit'tai l'Vingt'gni &agrave; b&eacute;the a la sant&eacute; d'la maison.&#8221;<br/>
<br/>
&#8220;Et est-che-l&agrave; tout?&#8221; ou d'mandit.<br/>
<br/>
&#8220;N&acirc;nin, ch'n'est pas tout. J'ai d&eacute;cid&eacute; de m'faithe trimm&eacute; la barbe touos les trais mais, et les g'veux &eacute;tout.&#8221;<br/>
<br/>
&#8220;Ajou&ocirc;te &agrave; chette-la qu'tu lav-th&acirc;s des pids au mains une fais la s'maine, et qu'tu n't'en &icirc;th&acirc;s pas t'couochi avec les mains d'un ramouneux, et t'&eacute;thas ben fait,&#8221; s'fit la Merrienne. &#8220;Et tandis qu'tu y'est, tu pou&ocirc;rrais &eacute;tout d&eacute;cid&eacute; d'netti tes bottes et tes gaiteurs 'quand tu t'en vas sorti.&#8221;<br/>
<br/>
&#8220;Ah, mais, arr&ecirc;t&eacute; un mio,&#8221; j'l'y dis, &#8220;Y n'faut pas all&eacute; trop vite, bouonnefemme. Si j'fais trop d'chais r&eacute;solutions, ben se&ucirc;x que je n'les gard&eacute;thai pas toutes. A m'n'&acirc;ge la m&eacute;mou&eacute;the peut mantchi.&#8221;<br/>
<br/>
La Merrienne dit tchi n'tait pas tchestchon d'm&eacute;mou&eacute;the mais de bouanne volont&eacute;. &#8220;Quant &agrave; m&eacute;,&#8221; ou continuit &#8220;si j'fais une r&eacute;solution ch'est pour la gard&eacute;. Autrement, ben m&ucirc;s n'en faithe pas du tout.&#8221;<br/>
<br/>
&#8220;Je sommes d'accord s&ucirc;s chu point-l&agrave;,&#8221; j'l'y dis. &#8220;Mais tandis qu'j'y sommes, dis-m&eacute; si tu'en as fait, t&eacute;, des r&eacute;solutions, et tch&ecirc;sque ch'est.&#8221;<br/>
<br/>
&#8220;Oui, j'en ai fait,&#8221; ou raiponnit. &#8220;J'ai d&eacute;cid&eacute;, &agrave; qu'menchi que ch'est t&eacute; tch'y s'en va allum&eacute; l'feu touos les matins, que ch'est t&eacute; tch'y s'en va m'apport&eacute; une t&acirc;sse de tais au liet, que ch'est t&eacute; tch'y s'en va mettre la tablye et pr&eacute;path&eacute; l'd&ecirc;jeun&eacute;, que ch'est t&eacute; tch'y s'en va gard&eacute; maison quand j'voudrai all&eacute; m'prom'n&eacute;, et qu'ch'est t&eacute; tch'&icirc;tha boul&eacute; les p'tits &agrave; la Liza et la Mary Jane dans l&ucirc;s p'rams quand y f'tha b&eacute;. En veur tu d'autres?&#8221;<br/>
<br/>
H&eacute;las! Moussieu l'Editeu, m&eacute; v'la path&eacute;!<br/>
<br/>
<br/>
<i>&nbsp;<a href="lebrocq.html">Ph'lip.</a></i><br/>
<i>&nbsp;1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfresolutions.html">R&ecirc;solutions d'Nouvel An</a><p>
<li><a href="resol.html">R&ecirc;solutions</a><p>
<li><a href="pourlenouvelan.html">Pour le Nouvel An</a><p>
<li><a href="auld.html">Le Vier Temps</a> - Auld Lang Syne<p>
<li><a href="auld2.html">Not' Bouon Vieir Temps</a> - Auld Lang Syne <i>(acouo)</i><p>
<li><a href="auld3.html">L'amour du vi&egrave;r temps</a><p>
<li><a href="auld4.html">Le Bouan Vier Temps</a><p>
<li><a href="nouvan.html">Un' Buonn' Nouvelle Ann&eacute;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="findannee.html">Fin d'ann&egrave;e</a><p>
<li><a href="1901.html">1901</a><p>
<li><a href="1900.html">1900</a><p>
<li><a href="1918.html">Mil-Neu'-Chent-Djiex-Huit</a><p>
<li><a href="resolutionsgj.html">Mes r&ecirc;solutions</a><p>
<li><a href="gazetteannee.html">Eune Bouanne Ann&eacute;e dans la G&acirc;zette du S&eacute;</a><p>
<li><a href="perfectyear.html">Eune Bouonne Ann&eacute;e</a><p>
<li><a href="samuelannee1913.html">J'vos souhait' eunne Bouanne Ann&eacute;e</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmnewyear.html by HTTrack Website Copier/3.x [XR&CO'2014], Tue, 15 Jul 2025 13:59:06 GMT -->
</HTML>

