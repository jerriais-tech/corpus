<HTML>
<HEAD>
<TITLE>Ph'lip Digs His Early Patch</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip Digs His Early Patch</h2></font></center><p>


Moussieu l'Editeu,<br/>
<br/>
J'ai tchiquechose &agrave; vos racont&eacute;, et y faut que j'vos diche que je n's'y pas content. Ecoutez que j'vos explique.<br/>
<br/>
En dri&egrave;the d'la maison y'a un b&eacute;tchet d'un do&ucirc;zaine de p&eacute;rques que j'avais pliant&eacute; en patates de bouonne heuthe.<br/>
<br/>
Ach'teu y s'adonnit qu'Lundi au s&eacute;, la Merrienne, tch'avait tait l'vais, chu b&eacute;tchet, et tch'avait digot&eacute; ichin et l&agrave;, m'dit en soupant qu'les patates taient bouonnes &agrave; fou&iuml;. &quot;Y n'faut pas s'attendre tchi f'thont p&ucirc;s d'un chent la p&eacute;rque,&quot; ou dit, &quot;mais au prix tchi sont y paiethont.&quot;<br/>
<br/>
&quot;Y n'sont pas &agrave; maintchi v'nus,&quot; j'l'y dit. &quot;Y l&ucirc;s faut ocquo tchinze jours au tout mains. Si seulement nou pouvait av&eacute; yeu une bouonne achie, mais y n'en est pas v'nu, et n'y'&eacute;tha pas d'gr&ocirc;sseur.&quot;<br/>
<br/>
&quot;Tch&egrave;sque chonna fait?&quot; ou dit. &quot;Les marchands en ont besoin, et y n'sont pas partitchuliers. Y n'dithont rain quand y'&eacute;thait tchiques moyennes parmi les gr&ocirc;sses, et m&ecirc;me deus-trais p'tites. Avec chonna j'en veur un fricot, car j's'y l&acirc;ss&eacute;e des vieilles patates.&quot;<br/>
<br/>
Et don, Merrienne, j'nos y m&icirc;mes M&ecirc;credi matin, et Jeudi me v'la hors &ocirc;v ma ch&eacute;rge. Je n's'y pas p&ucirc;s menteux qu'chonna, et je n'm'en vais pas vos dithe tchi n'taient pas un mio m&ecirc;l&eacute;es, mes patates, car la Merrienne, tch'avait aidgi &agrave; gli&eacute;nn&eacute;, n'avait pas tait trop r'gardante.<br/>
<br/>
&quot;Si l'Inspecteur trouve &agrave; r'dithe,&quot; ou s'fit, &quot;dis-l'y que j'sommes de pou&ocirc;res gens, et paie-l'y un v&ecirc;rre de bi&egrave;the.!<br/>
<br/>
&quot;L's'Inspecteurs ne sont pas des g&acirc;s d'm&ecirc;me,&quot; j'l'y dit, &quot;et tu d&eacute;v'thais av&eacute; honte de p&acirc;sl&eacute; comme chonna. Ch'est d's'honn&ecirc;tes gens, et si j'avais l'toup&eacute; d'faithe ditet, je m'trouv'thais b&eacute;t&ocirc;t en embarras.&quot; Et me v'la hors au bridge.<br/>
<br/>
En arrivant l&agrave; j'vendit s&ucirc;s coup &agrave; un marchand tch'y m'avait vendu du gou&acirc;ino &agrave; credit au mais d'Novembre. Mais quand l'Inspecteur montit s&ucirc;s la reux, et s'mint a p&ocirc;tchi les patates j'vit tout-d'suite que j'n'en n'tais pas tchitte.<br/>
<br/>
&quot;Ma&icirc;tre Ph'lip,&quot; y m'dit, apr&egrave;s tchqiues minutes, &quot;avous pas chance un p'tit-fils tch'a une &ecirc;l&icirc;ngue?&quot;<br/>
<br/>
&quot;P&ucirc;s qu'probablye,&quot; j'ra&icirc;ponnit, &quot;mais pourtchi qu'ou voulez sav&eacute;?&quot;<br/>
<br/>
Y m'montrit une do&ucirc;zaine de patates, gr&ocirc;sses comme des codrettes, tch'il avait trouv&eacute; dans yun des bathis. &quot;Parsque y semblye que ne v'chin tchiquechose tch'y pou&ocirc;rrait trouv&eacute; utile,&quot; y m'dit.<br/>
<br/>
Mais ch'est un bouan gar&ccedil;on, ch't'Inspecteur-l&agrave;, et apr&egrave;s tch'il en avait hall&eacute;e un d'mi&eacute;-cabot ou d'm&ecirc;me, y laissit man viage pass&eacute;. Et j'rapportit les codrettes pour le fricot &agrave; la Merrienne.<br/>
<br/>
<i><a href="lebrocq.html">Ph'lip</a></i><br/>
<i>1949</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="patate.html">La Patate</a><p>
<li><a href="gdfrouoyale.html">La fanmeuse Rouoyale</a><p>
<li><a href="pmroyale.html">Merrienne et la Royale</a><p>
<li><A HREF="2patates.html">Les deux patates</A><P>
<li><a href="patate2.html">Ch'est Fameuses Patates</a><p>
<li><a href="tipperary.html">Dans Mes Poummes de Terre</a><p>
<li><a href="saison.html">La Saison des Patates</a><p>
<li><a href="patates.html">A Ses Patates</a><p>
<li><a href="patates3.html">L&eacute; Caouain et les patates</a><p>
<li><a href="potatostore.html">The Pains in a Potato Store</a><p>
<li><a href="patates2.html">Les patates et la politique</a><p>
<li><a href="patates_fricachies.html">Patates Fricachies</a><p>
<li><a href="pate_patate.html">D'la P&acirc;te d&eacute; Patate</a><p>
<li><a href="laxton.html">Laxton's Early</a><p>
<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="pmpatates.html">Les patates, les shows et les Djern&eacute;siais</a><p>
<li><a href="pmpatates2.html">Ph'lip et Merrienne</a><p>
<li><a href="pmpatates3.html">Nos patates et nos vaques</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates5.html">Ph'lip et les patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmpatates7.html">Les patates et les drouaits d'une femme</a><p>
<li><a href="pmpatates8.html">Les patates et l's'Etats</a><p>
<li><a href="pmpatates10.html">Les patates s'en veinnent vite</a><p>
<li><a href="pmsetfair.html">Set Fair At Portinfer</a><p>
<li><a href="pmpatates9.html">Ph'lip A Des Patates A Vendre S&ucirc;s Pid</a><p>
<li><a href="patateselie.html">Cli&eacute;ment d'Caen et ses patates</a><p>
<li><a href="pmcampangne.html">Merrienne et la campagne</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

