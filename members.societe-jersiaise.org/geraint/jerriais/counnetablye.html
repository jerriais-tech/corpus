<HTML>

<!-- Mirrored from members.societe-jersiaise.org/geraint/jerriais/counnetablye.html by HTTrack Website Copier/3.x [XR&CO'2014], Tue, 15 Jul 2025 13:43:56 GMT -->
<HEAD>
<TITLE>L&eacute; Counn&eacute;tablye d'la Trinit&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Counn&eacute;tablye d'la Trinit&eacute;</h2></font></center>
<a href="delamare.html"><IMG SRC="delamare.gif" WIDTH=350 HEIGHT=142 border=0 align="right" alt="Countes d'un &Egrave;rv'nu"></a>

'Tchi qu' tu penses,' me d'mandit l'Ph'lip Desclios l'aut' se, 'des <a href="etats.html">Etats</a> ches jours?'<br>
<br>
'Tchils Etats?,' j'lis d'mandis. 'N'ya pas telle chose que l'Etats d'J&egrave;rri. Ch'est l's Etats des &eacute;trangi&eacute;rs. Coumpte les, et dis me coumbein d'J&egrave;rriais ou fi's d' J&egrave;rriais en fount part. La pusparts ch'est d's Angliais ou d'hors pays. Et y'en a d'ieux qui passent lus temps &agrave; s'balader d'eun bord et d'l'autre, faisant la meinne que ch'est pour &ecirc;tudier tchiques plians qui pourraient &ecirc;t' de service &agrave; J&egrave;rri, mais vraiement &agrave; s'proum'ner, tout seu' ou avec lus femmes ou lus hardelles au pid d'a me en France, en Espagnye, en Italie ou m&ecirc;me en Am&eacute;rique.<br>
<br>
'Et ch'ait avec les sou d'nos taxes qu'i fount d'it&eacute;, mais i' disent ch'est pour mus nos r&eacute;pr&eacute;senter!<br>
<br>
'Dans l'temps, quand J&egrave;rri appartenait &egrave;s J&egrave;rriais, et que l's Etats 'taient vraiement l's Etats d'J&egrave;rri les d&eacute;bats l&agrave; 'taient coundits en Fran&ccedil;ais ou chein qu'ils app'laient l'Fran&ccedil;ais, ch'est &agrave; dithe eun m&ecirc;lange de Fran&ccedil;ais et d'J&egrave;rriais. Counime que j'voudrais que ch'f&ucirc;sse de m&ecirc;me achteu! V'l&agrave; tchi f'rait sauter toute chutte rac&acirc;ille d'&eacute;trangi&eacute;rs que j'avouns dans l's Etats au jour d'aniet.'<br>
<br>
'T'as raisoun,' s'fit l'Ph'lip, 'mais n'ya pas, nous les J&egrave;rriais j'soummes la minorit&eacute; dans not' propre &icirc;le, et j'avouns chein qu'ils appellent la democracie, et n'ya pas eun seul J&egrave;rriais tchi gagny&eacute;rait eune <a href="votevoc.html">&eacute;lectioun</a> souas la d'vise 'J&egrave;rri pour les J&egrave;rriais'. J' n' aime pas aver &agrave; dithe d'it&eacute;, mais ch'est la v&eacute;rit&eacute;.'<br>
<br>
'Malheureusement, il en est d'm&ecirc;me,' j'lis dis, 'mais pour t&acirc;chi d'oublier pour eun moment not' tristesse j'm'en vais t'racounter la bord&eacute;e qu'eun Counn&eacute;tablye d'<a href="la_trinnete.html">la Trinit&eacute;</a> dans l'dernyi si&egrave;cle veint &agrave; &ecirc;t' erchu par Sa Saint&eacute;t&eacute; le Pape. I 'tait en viage en Europe et s'trouvit en Italie, &agrave; Rome, et m&ecirc;me qu'i' f&ucirc;sse buoan M&eacute;todiste i's' m&icirc;nt dans la t&ecirc;te qu'i' devrait payi eune visite de politesse &agrave; Sa Saint&eacute;t&eacute;, et d'm&ecirc;me il &eacute;crivit eune lettre en Fran&ccedil;ais au Pape, le priant de l'&eacute;rchever.<br>
<br>
Bein seux, Sa Saint&eacute;t&eacute; ne lyiet pas toutes les lettres qu'il erch&egrave;ve - ses s&eacute;cr&eacute;taires les lyient et passent au Pape rein qu'les siennes tchi li sount d'inter&ecirc;t et &agrave; tchiques qu'l d&eacute;vrait r&ecirc;poundre. I 'taient d'avis qu'il devrait r&ecirc;poundre &agrave; la sienne du Counn&eacute;tablye d'la Trin't&eacute;. Le Pape lus d'mandit pourtchi.<br>
<br>
'Votre Eminence,' les s&eacute;cr&eacute;taithes li d&icirc;tes, 'j'avouns fait des &eacute;rcherches. L'&icirc;le de J&egrave;rri a <a href="paraisse.html">douze parraisses</a>, la puspart noumm&eacute;es pour des saints, par exemplye <a href="st_jean.html">St Jean</a>, <a href="st_martin.html">St Martin</a>, <a href="st_pierre.html">St Pierre</a> et d'm&ecirc;me, et ch'est les Counn&eacute;tablyes qui les countrollent. Mais chteinchein est Counn&eacute;tablye de, ch'est &agrave; dithe qu'i' countrolle, la Trin't&eacute;.'<br>
<br>
'Le Buoan Dgieu blesse m&eacute;n &agrave;me,' s'fit l'Pape, 'i' countrolle la Sainte Trin't&eacute;, touas les trais, le P&eacute;the, le Fi's et l'Saint Esprit! I'faut certainement que j'lis dounne audience, et avec toute c&eacute;r&eacute;monie, car si i' countrolle la Sainte Trin't&eacute; i'm surp&acirc;sse en autorit&eacute;, et d'eun buoan but.' Et d'm&ecirc;me le Counn&eacute;tablye veint &agrave; l'Pape.<br>
<br>
'Eh bein, vais-tu, mon Ph'lip, n'importe chein que les Catoliques nos disent, le Pape n'est pas tr&eacute;jous infalliblye.'<br>
<br>
'Boundl&agrave;,' s'fit l' Ph'lip en riant, 'n'en v'la eune histouaithe tchi vaut eune fais &agrave; b&egrave;the! D&ecirc;shalle la bouteille.'<br>
<br>
Et i'en print pas eune fais, mais trais ou quatre, et i' cr&ocirc;lait hardi quand i' s'&ecirc;levit pour rentrer siez s&eacute;. Je n'sais pas tchiqu' sa buoanne femme eut &agrave; lis dithe. Mais l&eacute;-v'l&agrave;, ch'est s'n affaithe, pas la meinne. Nou'ne d'mande pas tchi qu'i s'passe entre eun houmme et sa femme. Laissouns l'affaithe l&agrave;. I'n faut jamais se m&ecirc;ler dans l's affaithes &agrave; d'autres.<br>
<br>
&nbsp;<p>
<i><a href="delamare.html">Le Vi&egrave;r Trin'tais</a><br>
14/10/1994<br></i>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="counnetablyes.html">Les Counn&ecirc;tablyes</a><p>
<li><a href="connetable.html">La Meunicipalit&eacute; en J&egrave;rri</a><p>
<li><a href="politics.html">La Politique en J&egrave;rri</a><p>
<li><a href="votevoc.html">L&eacute; vocabulaithe d'la politique en J&egrave;rriais</a><p>
<li><a href="etats.html">Les &Ecirc;tats d' J&egrave;rri</a><p>
<li><a href="election1877.html">L'Histoithe de l'&Eacute;lection Pour La Pi&egrave;che De Conn&ecirc;table Qui Eu Lieu En La Paraisse De La Trintai Le 29 Juillet 1877</a><p>
<li><a href="xbo.html">Respectais Not' Conn&ecirc;table</a><p>

<li><a href="connaitable.html">Notre Election pour Conna&icirc;table</a><p>
<li><a href="pmconnetablye.html">L'&ecirc;lection pour Conn&eacute;tablye</a><p>

<li><a href="pmconnetablyes.html">Ph'lip p&acirc;sle des Conn&ecirc;tablyes</a><p>
<li><a href="connetablye.html">Comment s'prendre pour &ecirc;tre Conn&ecirc;tablye</a><p>
<li><a href="electrin.html">Election de la Trin'tait</a><p>
<li><a href="electri2.html">Election de la Trin'tait 2</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/counnetablye.html by HTTrack Website Copier/3.x [XR&CO'2014], Tue, 15 Jul 2025 13:43:56 GMT -->
</HTML>
