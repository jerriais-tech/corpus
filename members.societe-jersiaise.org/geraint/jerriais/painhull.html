<HTML>
<HEAD>
<TITLE>Piteur en voyage &agrave; Hull</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Piteur en voyage &agrave; Hull</h2></font></center><p>

Coumme ou savez, l'Chef m'avait dit d'emb&eacute;rtchi sus un bat&eacute; a <a href="patate.html">patates</a> pour all&eacute; jusqu'a Hull vaie tchi prix qui s'vendaient par l&agrave;.<br/>
<br/>
J'ai 't&eacute; &agrave; Hull, all right! et me v'la d&eacute; r'tou - mais pour ch'qu'est du prix que s'vendent nos Royales par l&agrave;, faudra s'i-en-cas qui m'y renvie; du djantre si j'en sais la moindre chose. Je n'fumes que huit heuthes a terre, et j'trouvi bin aut' chose a faithe que d'cherchi lus Marchi. La preumi&eacute; chose a faithe en d&egrave;sbertchant, ch'fut de d&egrave;sjeunn&eacute;; et pis, chutte djob la finie, de s'otchup&eacute; d'ou-&egrave;s qu'nou pouorait din&eacute; dans les prix doux. Entre temps, y'avait des tremouais dans tchi qui fallait mont&eacute; pour all&eacute; vaie ch'qui y'avait diff&eacute;thantes sortes de bi&eacute;the sus tchi j'voulais pou&eacute; dounn&eacute; eunne opinion - j'fit deux fais l'tou d'la ville d'vant que d'pou&eacute; m'd&eacute;cid&eacute;; et j'fini par en <a href="piteurbiethe.html">rapport&eacute; tr&egrave;s joudjies</a> pour continu&eacute; sus l'viage.<br/>
<br/>
Mais tchi ville pr&ecirc;ssie! Ch'est halle, et quapuche, et qu&eacute;tille, tout l'temps partout!<br/>
<br/>
J'n'avaimes pas oquo fini d'amath&eacute; l'Steam au tchai que deja y'avait eunne chentaine de ouedres sus l'pont, a crocht&eacute; les batchis. Eunne enorme djindas les &egrave;srachit, craque, creve, ou boste, eunne vingtaine a la faie; tandi que d'l'aut' bord du Steam y'avait dux grands batieaux pliens d'tcherbon, et un autre demi&eacute; chent d'hoummes a d&egrave;schergi un tounn&eacute; a la fais. Tchi sabat!<br/>
<br/>
J'en eut betot assez de toute chutte calfettie la, et j'm'en fut a terre souos la condite d'un ouvriyi qui m'dit que ch'tait l'Bouan Djeu qui m'avait envi&eacute; a san s'cour. Sa femme avait onze aviers en bas &acirc;ge, sa vielle m&eacute;the s'etait drotchie avaux les dgr&egrave;s, et persounne n'avait mangi d'pis avant hier. J'lis ballyi quat' sous, et j'promins d'p&acirc;sl&eacute; d'sen triste cas a Laiz&eacute; quand je r'sethais siez nous.<br/>
<br/>
Apr&egrave;s d&egrave;sjeun&eacute; et en attendant d&icirc;n&eacute;, j'trouvi l'temps pour accat&eacute; un p'tit souv'nir pour nos gens; ch'est eunne chose qui s'd&eacute;t, et j'n'y manque jommais. Eunne belle dj&ecirc;ne avec des flieurs brod&eacute;es, pour Lonore, et eunne Post Card pour Laiz&eacute; avec le portrait d'un chimtchethe ov le tomb&eacute; d'eunne femme qu'avait n&eacute;glyigi s'n'houmme pour se concasr&eacute; a la conversion des p&eacute;cheurs.<br/>
<br/>
Quand je r'gagnyi l'bat&eacute;, d'viers siex heuthes, ne v'la ti pas qu'ma casaque, qu'j'avais laissi pendue a un cro, dans ma chambre, n'y'etait pus. Je c'menchi un sabat! Eunne casaque qui m'avait couot&eacute; trente shellings y'a djix ou douze ans, sans cont&eacute; les frais d'l'av&eacute; r'touon&eacute;e deux fais et teinte, et r'doubli&eacute;e! J'nos en fumes, l'Steward et m&eacute;, a l'Office de la Compognie; et j'lus dit ch'que j'en pensais, et tch&egrave;s qu'dithaient les Jerriais quand ils apprendraient qu'nou n'a pon sen fait en seutht&eacute; dans lus batieaux. A mains, que j'ajouoti, qu'ou ne r'trouviez ma bouonne casaque, je r'cli&acirc;me tr&egrave;s louis! J'en taimes oquo a d'battre les conditions quand nos v'la un boustre de clerque qui r'sourd avec ma casaque qui v'nait d'&ecirc;tre rapport&eacute;e par tchiqu'un. J'en eut un d&egrave;spi&eacute;! M&eacute; qui m'n'allais av&eacute; au mains deux louis d'compensation, je n'r'eut qu'ma casaque qui, entre nous, vaut chinq shlings tout au pus. Ch'n'est pas d'chance!<br/>
<br/>
Y'eut un moni&eacute;the de 'fall out' entre m&eacute; et l'Captaine en r'venant. J'avais mont&eacute; sus l'Bridge tandi que l'Captaine 'tait a faithe un soumme, et j'avais dounn&eacute; eunne pouognie de p'tun au matlot qu'etait a gouvern&eacute; pour me laissi t'nin la barre un mio j'ai un bieaufr&eacute;the qu'est cook a bord d'un cutter, que j'lis dit. J'n'eut que l'temps d'dounn&eacute; deus-tr&egrave;s tours a la reue, et d'hall&eacute; sus yun ou deux des manivelles de l'engin, que ne v'la des clioches qui s'mettent a sounn&eacute;, et des suffliets a suffli&eacute;, et toute la djingue qui r'sourt de d'dans l'Ch&acirc;t&eacute;. L'Captaine me prins par la p&eacute; du co et m'fliantchi a vaux l'compagnon, l'contremaitre m'enfrummi dans ma cabinne, et i' s'mintes tous a couore d'un bord et d'l'autre sus l'pont.<br/>
<br/>
Mais pour vos dithe tch&egrave;s qu'est l'prix des Royales &agrave; Hull - v'la tchi m'&egrave;scappi tout a fait d'la m&eacute;mou&eacute;the. Faudra si-en-cas m'y renvi&eacute; quand mes jougues s'ont vieddes. Le Chef pr&eacute;tend r'tenin les frais du viage sus mes gages. Ch'est ch'que j'verrons!<br/>
<br/>
<i><a href="brambilo.html">Piteur Pain</a></i><br/>
<i>La Chronique de Jersey 20/6/1914</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="painidee.html">Une id&eacute;e de P&icirc;teur</a><p>
<li><a href="piteurbiethe.html">Piteur et sa bi&eacute;the</a><p>
<li><a href="pmbiethe.html">La bi&eacute;the, la viande et un S&eacute;nateur</a><p>
<li><a href="potatostore.html">The Pains in a Potato Store</a><p>

<li><a href="pmroyale.html">Merrienne et la Royale</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

