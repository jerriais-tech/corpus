<HTML>

<!-- Mirrored from members.societe-jersiaise.org/geraint/jerriais/pmparame.html by HTTrack Website Copier/3.x [XR&CO'2014], Tue, 15 Jul 2025 14:00:05 GMT -->
<HEAD>
<TITLE>La s&eacute;th&eacute;e &agrave; Param&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La s&eacute;th&eacute;e &agrave; Param&eacute;</h2></font></center><p>

<font size="1"><i>&agrave; Port&icirc;nf&eacute;, Saint Ou.</i><br/>
<i>Vendr&eacute;di au s&eacute;.</i><br/></font>
<br/>
Moussieu l'Editeu,<br/>
<br/>
&Agrave; la f&icirc;n, don, nos v'l&agrave; tout pr&egrave;s du Jour de Nou&eacute;, et j'crais, entre nous, que la grande m&acirc;jorit&eacute; du monde ne s'sont pas m&acirc;rris de l'vaie p&acirc;ss&eacute;, car apr&egrave;s Nou&eacute; veint l'Jour de l'An, et apr&egrave;s Nou&eacute; veint le r'nouv&eacute;. Y'en a tchi pr&eacute;disent que les trais preunmiers mais de l'ann&eacute;e s'en vont &ecirc;tre bein fraids, mais, au mains, quand veint la ma&icirc;ntchi d'jnavyi, nou peut s'aperch&eacute;ver que les jours r'allouognent, et quant &agrave; la fraid, ch'n'est qu'une affaithe de s'abrier dans l'jour, et de s'appr&eacute;chi un mio p&ucirc;s pr&egrave;s d'la bouonnefemme la niet. Par ich&icirc;n les p'tits ou&acirc;isieaux qu'menchent &agrave; s'faithe la c&acirc;rre, et y'a deux rouoge-gorges tch'ont b&acirc;ti l&ucirc;s nid dans un grou&acirc;isillyi en dri&egrave;the d'la maison. Chais ou&acirc;isieux-l&agrave; aiment &agrave; l&ucirc;s mathier jeunes, et n'craient pas &agrave; la divorce, et n'en sont pas d'pi&eacute;the.<br/>
<br/>
&Agrave; ch'teu', Moussieu, j'fus en Ville samedi, et l'seul sujet de convers&acirc;tion ch'tait le casino, que y'en a tchi voudraient vaie &ecirc;tablye s&ucirc;s l'haut du Fort R&eacute;gent. Y'en avait tch'i' 'taient pour, et y'en avait tch'i' 'taient contre. Comme, sans doute, ou-s-avez veu, la &quot;Post&quot; est raide contre, et je n'crais pas qu'nou-s-en v&ecirc;rra yun en J&ecirc;rri ocquo. J'sis persuad&eacute; quand-m&ecirc;me tch'il en veindra yun tchique jour.<br/>
<br/>
I' faut que j'vos diche que y'a bein d's ann&eacute;es, quand j'avais dans les djais-huit ans, j'fus pour tchiques jours &agrave; Saint Malo, et une s&eacute;th&eacute;e je m'trouvis au casino &agrave; Param&eacute;. Comme un bouon M&eacute;thodiste je n'avais pas besoin d'&ecirc;tre l&agrave;, mais, Moussieu, dans l'couothant d'ma longue vie, j'n'ai jamais rencontr&eacute; un homme, ou m&ecirc;me une femme, tchi n'a pas par bord&eacute;e oubli&eacute; ses principes. Ch'n'est pas natuthel.<br/>
<br/>
&Agrave; Param&eacute; j'me m&icirc;ns &agrave; gagni s&ucirc;s les p'tits ch'vaux, et j'fis bein s&ucirc;s le neunm&eacute;tho ch&icirc;nq, un gris bidet. Assise aupid d'm&eacute; y'avait une jolie hardelle tchi m'invitit &agrave; p&acirc;sser la niet dans san louogement, tout pr&egrave;s. Si j'avais yeu p&ucirc;s d'sous dans ma pouchette, j&eacute; n'voudrais pas dithe qu&eacute; j'&eacute;thais r'f&ucirc;s&eacute;, comme j'fis, car, n'ayant pas tout-&agrave;-fait perdu la t&ecirc;te, j'savais que si j'y'allais j'en sortithais plium&eacute;r comme un picot d'Nou&eacute;. Ch'est pourtchi j'm'&ecirc;cappis, mais si j'avais bu un p'tit v&ecirc;rre ou deux de p&ucirc;s au casino ch'est pr&egrave;sque certain que j'm'en s'sais r'penti. I' faut dithe que quant &egrave;s courses ich&icirc;n en J&ecirc;rri j'ai tr&eacute;jous m&icirc;nt mes sous s&ucirc;s un gris bidet, mais j'ai tr&eacute;jous perdu, et il est &ecirc;vident que j'n'&eacute;thais pas la chance que j'eus chutte fameuse s&eacute;th&eacute;e &agrave; Param&eacute;.<br/>
<br/>
Dans l's Etats les nouvieaux membres n'ont pas ocquo dit grand'chose, mais, Moussieu, n'ou n'pouvait pas s'y attendre. Y'en a parmi yeux p&ucirc;s d'yun tchi n's'en va poas &ecirc;tre content d'rester la bouoche freunm&eacute;e fort p&ucirc;s longtemps, mais quand ils &eacute;thont tchiquechose &agrave; dithe, i' voudront s'faithe seux que ch'n'est pas du gniolin. Apr&egrave;s tout, ch'n'est qu'du bouon-sens.<br/>
<br/>
Nos exporteurs d'b&eacute;tail et surtout l'Sieur Perr&eacute;d&egrave;s, le pr&eacute;sident d'la Soci&eacute;t&eacute; Rouoyale, sont ocquo &agrave; envier des vaques, des g'niches et des boeux ich&icirc;n et l&agrave;, et, quant &agrave; m&eacute;, j'dis tant p&ucirc;s, tant m&ucirc;s. Y'a bein d's ann&eacute;es que j'n'en ai pas vendu, sinon au bouochi &agrave; des prix riditchules, mais j'ai une g'niche d'un an dans l'&ecirc;tabl'ye tchi pou&ocirc;rrait faithe bein au &quot;show&quot; swa Trais P&acirc;raisses au mais d'mai si j'peux li dr&eacute;chit la coue et li amend&eacute; san pi&eacute;chot. La Merrienne, tchi n'est pas inouothante, dit qu'oulle est seuze de v'n&icirc;n preunmi&egrave;the dans sa cl&acirc;sse si n'y a qu'une entr&eacute;, mais j'vis ocquo en bouonne esp&eacute;thance. Une fais tch'i' paiethont les juges, y'&eacute;tha p't'&ecirc;tre moyen, pour bein tch'i' ne d'mandent pas trop pour lus services.<br/>
<br/>
&Agrave; ch'teu', Moussieu, j'n'ai rain d'autre &agrave; vous dithe, mais i' faut que j'vos souahaitons, la Merrienne et m&eacute;, un Bouon Nou&eacute; et tout ch'qu y'a d'miyeu pour l'ann&eacute;e tchi veint.<br/>
<br/>
<i><a href="lebrocq.html">Ph'lip</a></i><br/>
<i>Evening Post 23/12/1963</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="pmcasino.html">Le Grand Bal et l'Casino</a><p>
<li><a href="dinard1.html">How Piteur and Sam Go to Dinard</a><p>
<li><a href="saintmalo.html">Saint M&acirc;lo</a><p>
<li><a href="gdfsaintmalo.html">Les d'vis du Bouan'homme George</a><p>
<li><a href="saintmalo1913.html">Eune Visite &agrave; St. M&acirc;lo</a><p>
<li><a href="stmalo.html">L&eacute; Bat&eacute; d'St. M&acirc;lo</a><p>
<li><a href="assembliee/bretagne.html">Excursion en Br&eacute;tagne</a><p>
<li><a href="assembliee/lamballe.html">Excursion &agrave; Lamballe</a><p>
<li><a href="kuign_aman.html">Kuign-Aman</a><p>
<li><a href="far_breton.html">L&eacute; far Br&eacute;ton</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmparame.html by HTTrack Website Copier/3.x [XR&CO'2014], Tue, 15 Jul 2025 14:00:05 GMT -->
</HTML>

