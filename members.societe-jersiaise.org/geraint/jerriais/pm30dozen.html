<HTML>

<!-- Mirrored from members.societe-jersiaise.org/geraint/jerriais/pm30dozen.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne on the thirty dozen</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne on the thirty dozen</h2>
The final decision</font></center><p>


Moussieu l'Editeu,<br/>
<br/>
La Merrienne est en train d'all&eacute; en ville yun d'chais jours pour dithe &agrave; un certain comit&eacute; d's'Etats, en pliat J&ecirc;rriais, tch&egrave;sque ou pense de yeux.<br/>
<br/>
Ou m'annoncit chonna hier en b'vant l'tais, apr&egrave;s qu'oulle avait liut la longue histou&eacute;the sus l'papi au sujet d's'oeux. Quand oulle eut fini ou fliantchit la g&acirc;zette souos la tablye et voulit sav&eacute; tch&eacute;sque tout chu gniolin-l&agrave; voulait dithe. <br/>
<br/>
&#8220;J'ai dit ben des fais,&#8221; ou qu'menchit, &#8220;qu'y'a du monde dans l's'Etats tch'y d&eacute;v'thaient &ecirc;tre &agrave; l'&acirc;sile, et ach'teu j'en s'y p&ucirc;s se&ucirc;ze que jamais. Il est grand temps qu'nou l&ucirc;s diche la v&eacute;thit&eacute;.&#8221;<br/>
<br/>
&#8220;Mais tch&eacute;sque-y y'a don, ma pou&ocirc;re vieille tchi t'fait si m&acirc;rrie? &#8220; j'l'y d'mandit.<br/>
<br/>
&#8220;As-tu liut pour le plian tch'ils ont pour accat&eacute; l's'oeux?<br/>
<br/>
&#8220;Oui,&#8221; j'l'y dit<br/>
<br/>
&#8220;Et en approuve-tu?&#8221;<br/>
<br/>
&#8220;Ma f&eacute;, je n'sais pas trop, car pour dithe vrai j'n'l'ait pas &ecirc;tudi&eacute; d'pr&egrave;s,&#8221; j'l'y dit, &#8220;mais pour ben tch'y n'se mettent pas dans la t&ecirc;te de r&ecirc;duithe le prix, pourtchi s'd&ecirc;rangi?&#8221;<br/>
<br/>
&#8220;J'm'en vais t'dithe, pourtchi,&#8221; ou s'fit. &#8220;A l'av'nin nou n'pou&ocirc;rra pas vendre ses oeux sinon par trente do&ucirc;zaines &agrave; la fais. Peux-tu m'dithe comment que j'm'en vais faithe chonna.&#8221;<br/>
<br/>
&#8220;Y'a tchique m&ecirc;prinse,&#8221; je murmuthit. &#8220;Tu-as liut chonna mal.&#8221;<br/>
<br/>
&#8220;Nouff&eacute;,&#8221; ou dit, &#8220;ch'est d'm&egrave;me, et ach'teu ou&egrave;sque j'en sommes. J'ai treize poules, sans cont&eacute; la poulette. Y'en a yunne tchi perd ses pliumes, y'en a deux &agrave; cou&eacute;, et y'en a un coupl'ye tchi qu'menchent &agrave; couard&eacute;. V'la tch'en laisse sept pour pondre trente douzaines d'oeux.&#8221;<br/>
<br/>
&#8220;Combein qu'chonna fait, trente do&ucirc;zaines?&#8221; j'l'y d'mandit. &#8220;Y m'semblye que ch'est hardi pour sept poules.&#8221;<br/>
<br/>
&#8220;Je n'sais pas trop ben,&#8221; ou dit, &#8220;mais j'&icirc;thai d'main d'mand&eacute; au Chantgni Coutanche ou au Frainque Le Maistre. Ch'est deux hommes ben &eacute;dutchis. Ben se&ucirc;x, qu'ch'est une grande quantit&eacute;, p't'&ecirc;tre m&ecirc;me p&ucirc;s d'trais chents. Et j'ai sept poules, tchi ponnent quand ils y pensent. Ch'est absurde!&#8221;<br/>
<br/>
Je m'grattit la t&ecirc;te. &quot;N'y'a qu'une chose &agrave; faithe,&quot; j'l'y dit apr&egrave;s une minute, &quot;et ch'est d'invit&eacute; l'comit&eacute; &agrave; v'nin b&egrave;the du tais tchique arlev&eacute;e pour nos explitchi comment nos prendre.&quot;<br/>
<br/>
&quot;Bon,&quot; ou dit, &quot;et si peuvent me d&ecirc;montr&eacute; comment qu'nou fait pour persuad&eacute; une poule de produithe cint-chinq oeux pas jour au lieu d'yun la s'maine j'l&ucirc;s don'nai la r&ocirc;sette que tu g&acirc;gnit au show des Trais Par&acirc;isses l'ann&eacute; du Jubil&eacute;.&quot;<br/>
<br/>
&quot;Ch'n'est pas probablye tch'y peuvent te dithe chonna,&quot; j'l'y dit, &quot;mais j'au une id&eacute;e. En sauvant touos l's'oeux yun &agrave; la fais, tu'arriv'thas &agrave; tes trente do&ucirc;zaines &agrave; la fin. V'la tchi prendra du temps mais y'a une fin &agrave; tout.&quot;<br/>
<br/>
&quot;Ah, dame! une belle id&eacute;e,&quot; ou s'fit. &quot;V'la tchi prendra des mais et des mais, man pou&ocirc;re Ph'lip, et les trais-quarts des oeux s'sont pou&ocirc;rris. Je s'sa&icirc;mes b&eacute;t&ocirc;t arr&ecirc;t&eacute;s pour av&eacute; t&acirc;chi d'empou&acirc;ison&eacute; l'monde. Imagine-t&eacute; si tchique membre du Comit&eacute; en avait yun pour san d&ecirc;jeun&eacute;! Les Chantgniers s'saient &agrave; la porte dans une d&eacute;m'ieuthe. J'en &eacute;thions pour au mais trais ans avec travaux forchis.&quot;<br/>
<br/>
&quot;Eh ben, bouonnefemme,&quot; j'l'y dit, &quot;d'pis qu'ch'est d'm&ecirc;me, j'allons les mangis, t&eacute; et m&eacute;, nous oeux, et fiche du restant.&quot;<br/>
<br/>
Et la Merrienne s'y'accordit.<br/>
<br/>
<i><a href="lebrocq.html">Ph'lip</a></i><br/>
<i>1949</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="friedeggs.html">Fried eggs in the small hours</a><p>
<li><a href="glinnes.html">Une tchestchon d'Glinnes et d'Cocos</a><p>
<li><a href="12oeufs.html">Une douzaine d'oeufs</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pm30dozen.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

