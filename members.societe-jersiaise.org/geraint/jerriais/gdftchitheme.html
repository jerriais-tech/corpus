<HTML>

<!-- Mirrored from members.societe-jersiaise.org/geraint/jerriais/gdftchitheme.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>Des vielles cou&ocirc;teunmes et l'Tchith&ecirc;me</TITLE>
<META  name="keywords" content="JÃ¨rriais, Lent, Easter, Good Friday, folk customs, folklore">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Des vielles cou&ocirc;teunmes et l'Tchith&ecirc;me</h2></font></center><p>

Moussieu l'R&eacute;dacteu,<p>

&Agrave; ch't heu qu' nouos v'l&agrave; dans l'Tchith&ecirc;me, les vielles crianches et cou&ocirc;teunmes m&eacute; veinnent dans l'id&eacute;e. Comme mousses &agrave; l'&Ecirc;cole du D&icirc;nmanche d&eacute; l'&Eacute;glyise d&eacute; St. Georges, nou-sattendait f&ecirc;te &agrave; la fin d'chu Tchith&ecirc;me viyant qu' ou nouos apportait les f&ecirc;tes d&eacute; P&acirc;ques. Dans l'Tchith&ecirc;me les gens n'lus privaient pon d'grand' chose, &agrave; mains qu&eacute; ch'f&ucirc;sse les Catholiques Romains, mais la vie d'campangne 'tait si s&icirc;mpl'ye dans chu temps-l&agrave; qu&eacute; nou n'vivait pon fort dans l'luxe.<p>

J'm'&egrave;rsouveins qu&eacute; l'Vendr&eacute;di Saint 'tait l'jour pour je&ucirc;ner et qu' les gens obs&egrave;rvaient l'jour d'eune manni&eacute;the un p'tit pus solonnelle qu&eacute; d'habitude. Hardi d'monde allaient au rotchi &egrave;s ba&icirc;nis chu jour-l&agrave;. Ayant fli&ecirc;t&eacute; et p&ecirc;quot&eacute; autr&eacute;ment, y'en avait tchi tchu&icirc;saient les ba&icirc;nis sus les lieux, en d'ssus du pliein, et les mangeaient auve d'la <a href="gaches_fouee.html">g&acirc;che &agrave; fou&eacute;e</a>.<p>

Papa freunmait la forge l&eacute; Vendr&eacute;di Saint. I' m'ttait ses habits du D&icirc;nmanche et j'allions faithe eune pronm'nade (tch'&eacute;tait longue assez pour m&eacute;!) jusqu'&agrave; La Gr&egrave;ve d&eacute; L&eacute;. Arriv&eacute;s l&agrave;, j'halais mes cauches et mes souliers pour pativouother au pliein d'la m&eacute; dans la gr&egrave;ve, quandi qu' Papa s'assi&eacute;vait trantchil'yement &agrave; r' garder les c&acirc;rrosses et les j'vaux tch'arr&ecirc;taient &agrave; l'aub&egrave;rge.<p>

L&eacute; tout temps p&acirc;ss&eacute; nou mangeait du s&icirc;nm'n&eacute; dans l'Tchith&ecirc;me et &agrave; P&acirc;ques, et l'preunmi&eacute; D&icirc;nmanche du Tchith&ecirc;me, aut'fais appel&eacute; L&eacute; D&icirc;nmanche des Brandons, les jannes fill'yes et gar&ccedil;ons avaient amors d&eacute; mett' l&eacute; feu &agrave; eune grand' fou&eacute;e pour danser &agrave; l'entou. Ch'la s'fa&icirc;sait d'tchique bord dans ch&acirc;que p&acirc;raisse, et, en finnissant, il' alleunmaient des bo&ucirc;tchets d'&ecirc;train ou des brandons (un brandon 'tait eune torche d&eacute; glyi et d'r&ocirc;sinne) pour jouarder atout et fliantchi ch'la en l'air. En lus en allant siez ieux en couothant l'trav&egrave;rs des clios, i' chantaient "Taupes et mulots, sortez d'nouos clios ou j'vouos br&ucirc;le les os!" Ch'tait eune ancienne cou&ocirc;teunme Nouormande tch'&eacute;tait obs&egrave;rv&eacute;e &eacute;tout dans l's <a href="iles.html">&Icirc;les</a>.<p>

L&eacute; lundi d'P&acirc;ques ch'tait eune vielle cou&ocirc;teunme du temps jadis d'aller au <a href="orgueil.html">Vi&egrave;r Ch&acirc;t&eacute;</a> &agrave; Gou&ocirc;rray, car ch'tait-l&agrave; l'seul jour qu&eacute; l'publyi pouvait y'aller en visite. Les gens d'l'Est, sustout, y'allaient en m&acirc;sse. Ayant veu tout ch'-tch'i' y'avait &agrave; vaie dans l'ch&acirc;t&eacute;, y'avait des jeux en d'houors pour les gens &agrave; s'r&ecirc;joui sus La Boul'lie. Un pr&eacute;dicateu bein connu, Ma&icirc;t' Pi&egrave;rre Vautchi, prannait avantage d&eacute; l'occ&acirc;sion pour pr&ecirc;chi un s&egrave;rmon l&agrave;. I' f&icirc;t ch'la pour bein d's ann&eacute;es. Il' avaient du couothage, les vi&egrave;rs pr&eacute;dicateurs!<p>

&nbsp;<p>
<CENTER><a href="oeufs.html"><IMG SRC="oeufs3.jpg" WIDTH=200 HEIGHT=231 border=0 alt="l's oeufs"></a><br>
<FONT SIZE=2>l's oeufs</FONT></CENTER><p>
&nbsp;<p>

 &Agrave; P&acirc;ques, nou mangeait d's <a href="oeufs.html">oeufs</a> (pas en chacolat comme &agrave; ch't heu, sans doute!), des <a href="fliottes.html">fliottes</a> (L&eacute; Vendr&eacute;di Saint) et des <a href="mervelles.html">m&egrave;rvelles</a>.<p>

 Pour les gens d'&eacute;glyise, l&eacute; D&icirc;manche d&eacute; P&acirc;ques 'tait ieune des f&ecirc;tes oblyigatouaithes pour prendre la Sainte Communion. Nou-s-app'lait ch'la "Faithe ses P&acirc;ques."<p>

 En p&acirc;lant du Vendr&eacute;di Saint, v'l&agrave; tchi m'ram&eacute;mouaithe tch'i' y'avait un tas d'crianches entou&ocirc;rre l&eacute; <a href="vendredi_jour.html">vendr&eacute;di</a> ordinnaithe.<p>

 L's anciens criyaient qu&eacute; ch'tait mauvaise chance d'entr&eacute;prendre autchun grand travas chu jour l&agrave;, &agrave; mains tch'i' n'ait 't&eacute; c'menchi d'vant. I' n'fallait pon c'menchi &agrave; tou&acirc;nner, ni &agrave; plianter, un vendr&eacute;di, ni &agrave; faithe un b&eacute;tchet d'grain, ni abattre un annima. Nou n'la&icirc;ssait pon les machons, ou autres, qu&eacute;menchi autcheune oeuvre, et nou prannait bou&acirc;n soin d'n'entanmer rein hors d&eacute; l'ordinnaithe l&eacute; vendr&eacute;di. Et ch'tait l'jour des chorchi&egrave;rs. Si nou voulait prosp&eacute;ther i' n'fallait pon coper ses ongl'yes au vendr&eacute;di, ni au D&icirc;nmanche.<p>

 Par contre, nou pouvait <a href="pain_jerriais.html">fou&acirc;ngner</a> et faithe l&eacute; <a href="beurre3.html">beurre</a>, car ch'la ch'tait d'tchi qu' nou fa&icirc;sait toutes les s'maines.<p>

Y'avait des crianches entou&ocirc;rre <a href="stjean2.html">la St. Jean</a> &eacute;tout. J'sis si liain d'J&egrave;rri ich&icirc;n en Am&eacute;thique qu&eacute; j'm&eacute; d'mande tchiquefais si autcheune d&eacute; ches vielles crianches ont surv&ecirc;tchu l'p&acirc;ssage du temps. Auve la popul&acirc;tion d'airage vraie J&egrave;rria&icirc;the d&eacute; l'&Icirc;le r&eacute;duite &agrave; eune minnorit&eacute;, tout criabli&eacute;ment &agrave; rein qu'un tchi&egrave;rs du total, ch'est probabl'ye qu&eacute; ch&eacute; s'sait difficile d'en trouver fort tchi lus en r'souveinnent.<p>

 Ch'tait eune vielle cou&ocirc;teunme d&eacute; la St. Jean d'aut'fais d&eacute; corner eune corne d'St. Jean (ch'tait eune corne d'boeu), ou meme eune v'lique ou coharne. Tout l'va&icirc;s&icirc;nn&eacute; s&eacute; m'ttait &agrave; corner, et ch'tait un t&icirc;ntam&acirc;rre abominnabl'ye! Mais v'l&agrave; tchi cachait les mauvais esprits. Nou disait, &eacute;tout, qu&eacute; ch'tait pour ram&eacute;mouaither &egrave;s gens d'aller payi lus f&egrave;rmes et lus t&egrave;rres, comme nou dait l'faithe pour l&eacute; jour d&eacute; la St. Jean.<p>

 En p&acirc;lant d'ram&eacute;mouaither, i' m'sembl'ye tch'i' fallait qu&eacute; l's anciens e&ucirc;ssent d&eacute; bouannes m&eacute;mouaithes pour lus r'souv'n&icirc;n d&eacute; toutes lus crianches!<p>
&nbsp;<p>

 <i><a href="lefeuvre.html">George d'La Forge</a>.</i><p>

<p>&nbsp;</p>
<FONT SIZE=2>
<ul>
<li><a href="mardi.html">La Chanson du Mardi Gras</a><p>
<li><a href="mardi_gras.html">Mardi Gras</a><p>
<li><a href="mardigras1926.html">Mardi Gras 1926</a><p>
<li><a href="invit.html">Oeune Invitation</a><p>

<li><A HREF="crepes_jerriaises.html">Les Cr&ecirc;pes J&egrave;rriaises</A><p>
<li><a href="crepes.html">Comment faithe des cr&ecirc;pes</a><p>
<li><a href="pmfiottes.html">Les cr&ecirc;pes et les fiottes</a><p>
<li><a href="fliottes.html">Des Fliottes</a><p>

<li><a href="painlenten.html">Lenten Fare in the Family</a><p>
<li><a href="painperfection.html">Strenuous Attempts at Perfection</a><p>

<li><a href="mervelles2017.html">Des m&egrave;rvelles</a><p>
<li><A HREF="gdfmervelle.html">Les M&egrave;rvelles d&eacute; J&egrave;rri</A><p>
<li><a href="mervelle2.html">Des M&egrave;rvelles</a><p>
<li><A HREF="mervelles.html">La Faith'sie d'm&egrave;rvelles</A><p>
<li><a href="mervelles2.html">M&egrave;rvelles</a><p>

<li><a href="paques.html">P&acirc;ques</a><p>
<li><a href="paques2.html">L&eacute; vrai message d&eacute; P&acirc;ques</a><p>
<li><a href="pmpaques1954.html">P&acirc;ques au Portinf&eacute;</a><p>

<li><a href="paqueflieuthie.html">La P&acirc;que Flieuthie</a><p>
<li><a href="pmsmainesainte.html">La S'maine Sainte</a><p>
<li><A HREF="wondrouscross.html">Quand j'&egrave;rgarde La Crouaix</A><p>
<li><a href="dayofresurrection.html">L&eacute; jour d'la r&eacute;surrection!</a><p>
<li><a href="risentoday.html">Christ not' Seigneu est sou&ocirc;l'v&eacute;: All&eacute;luia!</a><p>
<li><a href="greenhill.html">Y'a un v&egrave;rt mont bein hors la vaie</a><p>

<li><a href="pmormers.html">D's orm&egrave;rs - Car&ecirc;me ou non</a><p>

<li><a href="ormers2.html">D's orm&egrave;rs &ecirc;tchuiv&eacute;s</a><p>
<li><a href="pm40.html">Merrienne et les quarante jours</a><p>
<li><a href="oeufs.html">L's Oeufs</a><p>
<li><a href="goodfriday.html">Ph'lip and Merrienne Discuss Good Friday</a><p>
<li> <a href="vendredisaint2005.html">Vendr&eacute;di Saint</a><p>
<li><a href="pmvendredisaint1953.html">Vendredi Saint</a><p>
<li><a href="pmvendredisaint1956.html">Le Vendredi-Saint</a><p>
<li><a href="gdfjouote.html">La jou&ocirc;te</a><p>
<li><a href="rollmops.html">Tchi Vendr&eacute;di?</a><p>

<li><a href="hotcrossbuns.html">Des ban'ses croua&icirc;sies</a><p>

<li><a href="gdfcouoteunmes.html">Tchiques vielles cou&ocirc;teunmes</a><p>
<li><a href="jeanne.html">Dans man jeanne temps</a><p>

<li><a href="nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdftchitheme.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>
