<HTML>

<!-- Mirrored from members.societe-jersiaise.org/geraint/jerriais/painselfish.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
<HEAD>
<TITLE>Most Heartlessly Selfish Man in Jersey</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Most Heartlessly Selfish Man in Jersey</h2></font></center><p>


L'<a href="painfishing.html">affaithe</a> empiethe, boustre d'm&ecirc;tchi! Ch'est pour me faithe anglyi, chose seuthe, mais chutte gambe, qu'j'avais pourtant doll&eacute;e et nettie d'man mus, est a ch't'heu de toutes les couleurs. Et La&iuml;z&eacute; nos dounne d'l'embarras: jommais nou n'cr&eacute;thait! Ou n'mange pon, ou s'teurt et s'touiste d'un bord sus l'autre, dans san liet; et je n'peux don pon dormi m'n'aise. Et mes r'pas! Pour dithe vrai, j'n'ai pon yeu un bouan din&eacute; d'pis eunne tchinzainne. J'nos nouorissons, Lonore et m&eacute;, sus du 'tin meat,' d'la caboche bouollyie, et du pain. Pour bin que v'la tchi continue oquo tchiq' temps, j'devaindrai sec coumme un h&eacute;than funtchi.<br/>
<br/>
Et l'docteu p&acirc;sle de lis cop&eacute; la gambe! ni pus ni mains. L'poumm&eacute; d'sa gambe est ni&eacute;r coumme un ticlye et gros coumme ma tchesse; et ou radotte par bord&eacute;es. Avant hier, j'rapporti eunne douzaine d'oeus d'France: Lonore lis bouollyi l'sien qu'&eacute;tait cratchi, et j'e&ucirc;mes le restant en oumlette, ma fille et m&eacute;. L'oeu fut un mio trop bouollyi, faut cr&eacute;the: mais 'taiche eunne raison, j'vos d'mande, pour pr&eacute;tendre qu'ou n'pouait l'mangi, et dithe qu'oul ethait aim&eacute; un mio d'not' omlette si y'en avait yeu d'&egrave;speine. N'y'en avait pon d'&egrave;speine, et pis, v'l&agrave;!<br/>
<br/>
Et l'docteu voudrait lis cop&eacute; la gambe pour sauv&eacute; l'restant du corps. Coumme si l'restant du corps d'eunne femme a gambe-de-bouais m'servithait a grand chose. Ou n'pouorait pus s'baissi a m'd&egrave;slachi mes bottes quand j'rentrethais tard d'un din&eacute; d'Agritchultuthe ou d'm&ecirc;me! Et quand j'voudrais prendre man soumme sus l'sofa d'la tchuisinne apr&egrave;s din&eacute;, y'ethait tout l'temps l'sabat d'chutte buche sus l'plianchais a m'emp&ecirc;chi d'dormi a m'n'aise.<br/>
<br/>
Et tant pus l'temps avanche, me dit l'docteu, tant pus y'a d'danji, et tant pus il en couot'ta. <br/>
<br/>
&quot;Tch&ecirc;s qu'tu veux man pouore Piteur, qu'ou m'dit en pleuthant, j'sis tout &agrave; fait entre tes mains; et ch'que tu decid'das s'a tout a fait pour le bin! Si j'sis pour mouothi, j'sis tout  a fait pr&ecirc;te - qu'ou dit en touonant ses yeux au pliafond - a d&egrave;slouoji. Si tu trouves que vinchinq louis chest trop chi pour me cop&eacute; la gambe pour me sauv&eacute; la vie? eh bin! ch'est a t&eacute; a d&eacute;cid&eacute;. Si ma vie, ov eunne gambe de mains, n'te sert pon a grand chose, eh bin! a la paix du bouan Djeu! j'ai tr&eacute;jous t&acirc;chi d'faithe man d'v&eacute;. Mais cartchulle bin d'vant que d'd&eacute;cid&eacute;! Pouor'ous vos graie sans m&eacute;, t&eacute; et not' &ecirc;sfant? Et si vos faut prendre eunne servante quand j'ne s'ait pus la a vos souognyi - as tu compt&eacute; ch'que ch'la couote, eunne garce de servante, qui te d'pich'cha toute la vaisselle et itha s'proumn&eacute; l's&eacute; ov des soudards de d'sus l'mont?&quot; <br/>
<br/>
J'pliethimes ensemblye un mio touos les deux, en pensant a toute la minzethe qui m'attendait: et pis Laiz&eacute; m'dit qu'il 'tait temps d'all&eacute; nos &ecirc;stchipp&eacute;, Lonore et m&eacute;, pour &ecirc;que j'l'emnisse &egrave;s Pictures. Coumme nou n'pouait faithe rin pour lyi, et qu'jethai 't&eacute; dommage de perdre les titchets qu'nou m'avait dounn&eacute;, j'nos en f&ucirc;mes apr&egrave;s y'av&eacute; allum&eacute; sa lampe et mins eunne modjie d'ieau pann&eacute;e pour s'oul avait s&eacute;.<br/>
<br/>
Mais, tout d'm&ecirc;me, j'sis bin a pliendre, est-che pas?<br/>
<br/>
<i><a href="brambilo.html">Piteur Pain</a></i><br/>
<i>Morning News 15/10/1913</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painfishing.html">An Unfortunate Fishing Expedition</a><p>

<li><a href="painhealth.html">The Old Lady's Health Improves too Rapidly</a><p>
<li><a href="paindoctor.html">First Doctor Being an Ass - Another is Called in</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
<li><a href="gdfhopita.html">L'H&ocirc;pita</a><p>
<li><a href="hopita_adlm.html">&Agrave; l'h&ocirc;pita</a><p>

<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>

<li><a href="assembliee/rmiedes.html">Les r'mi&egrave;des</a><p>
<li><a href="pmnurses.html">Merrienne on Nurses and Operations</a><p>
<li><a href="pmmus.html">Ph'lip Va Sus L'mus</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painselfish.html by HTTrack Website Copier/3.x [XR&CO'2014], Tue, 15 Jul 2025 13:58:54 GMT -->
</HTML>

