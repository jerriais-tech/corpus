<HTML>
<HEAD>
<TITLE>L'App&eacute;tit veint en mangeant!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'App&eacute;tit veint en mangeant!</h2></font></center><p>


<i>Ottawa, Ontario,</i><br/>
<i>Canada.</i><br/>
<i>Le 2 d'juilet, 1966.</i><br/>
<br/>
Moussieu l'R&eacute;dacteu,<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&#8220; As-tu ou&iuml; qu&eacute; l'bouanhomme Amice Le Cacheux s'en va s&eacute; r'mathier&nbsp; ? &#8221;, Manman dit &agrave; Papa l'aut' s&eacute;. <br/>
<br/>
&#8220; I m'sembl'ye en aver ou&iuml; tchique bourdon'nie dans la forge,&#8221; Papa l&icirc; dit.<br/>
<br/>
&#8220; Bon ! Et tu n'm&eacute; l'avais pon dit ! &#8221;, s'fit Manman. <br/>
<br/>
&#8220; Bah ! &#8221;, Papa l&icirc; dit, &#8220; J&eacute; n'prends pon d'avis &agrave; tout l'b&ecirc;t&icirc;n qu'nou ouait d'temps en temps, m&eacute; ! Un homme a bein d'aut' choses &agrave; li otchuper l'esprit sans s'emb&ecirc;ter la t&ecirc;te d'un tas d'niol&icirc;n d'm&ecirc;me. Enfin, si ch'est vrai, i' dev'thait aver pus d'avis &agrave; s'n &acirc;ge. Il est vyi comme les rues et b&ecirc;te comme eune ouaie tchi coue sus des pi&egrave;rres. Tch'est tch'i' voudrait mathier un vi&egrave;r nieaumin comme li ? &#8221; <br/>
<br/>
&#8220; Man Doue d'la vie,&#8221; Manman l&icirc; dit. &#8220; Auve touos ses h&egrave;rpins i' n'&eacute;thait pon d'peine &agrave; trouver eune femme ! &#8221; <br/>
<br/>
&#8220; Mais, il en a d&ecirc;j&agrave; ieu trais ! &#8221;, Papa l&icirc; dit, &#8220; Et i' n'fut janmais ma&icirc;tre siez-li. Auve ses h&egrave;rpins i' les g&acirc;tait d'trop, et tu connais bein l'vi&egrave;r diton : ' Tchi poulotte sa femme trop s&eacute;tha beintot Moussieu n'dit Mot ! ' &#8221; <br/>
<br/>
&#8220; Ch'est un diton tch'a 't&eacute; invent&eacute; par un homme, ch't ila ! &#8221;, s'fit Manman. &#8220; S'il a 't&eacute; si bouan &agrave; ses trais femmes, v'la tchi montre tch'i' connait la valeu d'eune femme, et il en m&eacute;thite bein eune quatri&egrave;me, chu pouorre vyi ! &#8221;<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&#8220; Quant &agrave; m&eacute;,&#8221; s'fit Papa, &#8220; J'veur bein. S'i' veurt s&eacute; r'mathier ch'est d'ses affaithes. Mais j&eacute; n'vai pon comment qu'eune femme voudrait mathier un vyi tch'a un pid dans la tombe. I' faudrait qu'oulle &eacute;thait envie d'un homme. Enfin ch'est vrai qu'y a du drap &agrave; la boutique pour tous. As-tu ou&iuml; tch'est tch'i' s'en va mathier ?&#8221; <br/>
<br/>
&#8220; Mais oui ! &#8221; Manman l&icirc; dit. &#8220; Ch'est la bouannefemme Missis Le B&#339;u ! &#8221; <br/>
<br/>
&#8220; Bon ! &#8221;, s'fit Papa, &#8220;La bouannefemme Bett&eacute; L'B&#339;u ? Eh bein s&eacute; m'n &acirc;ge ! Oulle est pus vielle qu&eacute; li ! I' d&eacute;v'thait au mains en mathier ieune tch'est janne assez pour l&eacute; souangni et l&icirc; frotter l'dos. Il est cou&ocirc;su d'rhoumatisses ! I' pathait tch'il en est ch&egrave;rgi comme la mouque &agrave; myi. Mais ch'est pour li. Il en a fait d'toutes les sortes s&eacute;non la bouanne. Iun d'ches jour i' s'en va touanner ses quat' fi&egrave;rs en l'air ; ch'est en tchi i' f'tha mus d&eacute; s'd&eacute;p&ecirc;chi quandis tch'il a la forche d'aller &agrave; l'&eacute;glyise pour s&eacute; faithe mathier ! &#8221;<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&#8220; Mais i' n'dait pon &ecirc;t' si malade comme tu voudrais nouos l'dithe, &#8221; s'fit Manman. &#8220; J'ai ou&iuml; tch'il a fait d's arrangements pour aller en France pour la leune d&eacute; myi ! &#8221; <br/>
<br/>
&#8220; Eh bein, &#8221; Papa l&icirc; dit, &#8220; J&eacute; n'savais pon tch'i y'avait un navithe tch'allait en France ches jours, mais ch'n'est pon bein liain pour aller &agrave; Carteret. P't &ecirc;t' tch'i' y'en &eacute;tha iun pour les cheins tchi veulent aller &agrave; la Faithe de Lessay, et tchi lus mathi&ecirc;thont dans chu temps-l&agrave;. L&eacute; bouanhomme a assez d'sou pour l&eacute; viage et les louogements l&agrave;-bas, mais i' faut tch'il aime chutte bouanfemme-l&agrave; pour en d&ecirc;penser tant. Ouaithe tch'i' g&acirc;tait ses trais preunmi&eacute; femmes, il &eacute;thait cart&eacute;l&eacute; un liard en quatre quand ch'tait tchestchion d'd&ecirc;penser un sou sus li-m&ecirc;me. Dans l'temps tch'i' f&egrave;rmait et tch'il anm'nait ses j'vaux &agrave; la forge, i' m&eacute; d'mandait tr&eacute;jous d'l&icirc; tondre ses j'veux atout la tondeuse pour les j'vaux. D&eacute; m&ecirc;me i' n'avait pon &agrave; payi l'barbyi. J&eacute; m'faisais un pliaisi d'l&icirc; tondre la t&ecirc;te &agrave; r&acirc;s, et v'la tchi n'li d&ecirc;pliaisait pon viyant qu'v'la tchi li sauvait des sou ! &#8221;<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&#8220; Y'a-t-i' longtemps qu'oulle est veuve, la bouanfemme Le B&#339;u ? &#8221;, Manman dit &agrave; Papa. <br/>
<br/>
&#8220; J'pense tch'i' y'a chinq ou siez ans,&#8221; Papa l&icirc; dit. &#8220; J&eacute; n'sai pon s'tu-as connu san bouanhomme. J'l&eacute; connaissais bein, car i' v'nait &agrave; la forge au s&eacute; dans l'hiver bavarder auve les va&icirc;s&icirc;ns quand j'tions &agrave; faithe des fi&egrave;rs d&eacute; tch&eacute;thues. Ch'tait un bouan vi&egrave;r corps, l&eacute; bouanhomme Le B&#339;u, et j'crai tch'il 'tait iun des dreins d'sa fanmille et qu'oulle est qu&acirc;si p&eacute;th&icirc;nm&eacute;e &agrave; ch't heu. J'l'avais connu quand j'tions mousses d&eacute;vant qu'j'all&icirc;sse apprandre ma vocation siez ton-ton L'Brun &agrave; St. Jean. I' marchait en pithette dans ses vi&egrave;rs jours. Il aimait hardi les flieurs. Au r'nouv&eacute; i' tchilyait toutes les flieurs sauvages l&eacute; long des foss&eacute;s et les portait &agrave; sa bouannefemme, et il avait l'pus bieau gard&icirc;n d'flieurs du va&icirc;sinn&eacute;. I' travaillait &agrave; san jour et i' n'avait janmais d'peine &agrave; trouver du travas car il 'tait bouan ouvriyi. Au D&icirc;nmanche l'arl&eacute;v&eacute;e il allait tr&eacute;jous s'assi&egrave;the sus les monts au haut d'L'&Ecirc;ta. Un D&icirc;nmanche i' n'tait pon r'v&eacute;nu siez li &agrave; la niet, et sa bouannefemme en av&egrave;rti l'Chentnyi. I' l'trouvidrent sus l'pus et sans connaissance sus l'mont endrait l'H&ocirc;tel d&eacute; L'&Ecirc;ta. I' mouothit l'lendemain sans r'prandre connaissance. I' pathait qu&eacute; ch'tait la maladie d'tch&#339;u tchi l'avait tchulbut&eacute; d'm&ecirc;me.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&#8220; Ouaithe tch'i' n'avait janmais gangni grands sou, les deux vi&egrave;rs avaient v&ecirc;tchu bein trantchil'ment et avaient couoy&eacute;, et comme i' n'avaient pon ieu d'&ecirc;fants i' n'lus avait pon cou&ocirc;t&eacute; hardi &agrave; vivre. Comme il' avaient m&icirc;ns tchiques sou d'c&ocirc;t&eacute;, la bouannefemme Bett&eacute; a m&ecirc;nagi &agrave; gabather jusqu'&agrave; ch't heu, mais ch'est sans doute eune b&eacute;n&eacute;diction pour lyi qu&eacute; l'bouanhomme Amice s'est m&icirc;ns dans la t&ecirc;te d&eacute; r'mathier. J'lus sou'aite jouaie ! &#8220;<br/>
<br/>
<i><a href="lefeuvre.html">George d'La Forge</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfvanite.html">Bieaut&eacute; sans bouont&eacute; n'est qu'vanit&eacute;!</a><p>
<li><a href="gdfsermathier.html">Les d'vis du Bouan'homme George</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

