<HTML>

<!-- Mirrored from members.societe-jersiaise.org/geraint/jerriais/uro.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Un &ucirc;ro &ecirc;pa&icirc;ngni est un &ucirc;ro g&acirc;ngni!</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Un &ucirc;ro &ecirc;pa&icirc;ngni est un &ucirc;ro g&acirc;ngni!</h2></font></center><p>
&nbsp;<p>

J'sis trop janne, m&eacute;, pouor aver des m&eacute;mouaithes des vi&egrave;rs sou - les ch'l&icirc;ns et tout chenna. Mes touos preunmi&egrave;rs acats f&ucirc;tent faits auve chein qu'nou-s'app'lait &agrave; chu temps-l&agrave; des &#147;nouvieaux p&eacute;n&icirc;ns&#148;. <p>

Mais temps p&acirc;ss&eacute; y'avait d's &ecirc;tchus, des liards, des gros, des dginn&eacute;es, d's &ecirc;t'l&icirc;ns, des d&eacute;ni&egrave;rs, des nobl'yes, des rieaux et des souv&eacute;rains en or. Dans les touos vi&egrave;rs temps, nou fa&icirc;thait s&egrave;rvi les livres tournouais - d'l'ancien cours Fran&ccedil;ais. Et n&eacute; v'ch&icirc;n pouortchi qu'j'avons not' mot J&egrave;rriais &#147;un louis&#148; - les pi&egrave;ches Fran&ccedil;aises avaient la fache du Rouai sus tch'avait tr&eacute;jous nom Louis!<p>

Mais au dgi&ecirc;x-neuvi&egrave;me si&egrave;cl'ye l's &Ecirc;tats d'J&egrave;rri c'mench&icirc;tent &agrave; produithe des cappeurs J&egrave;rriais. Et pus tard, aupr&egrave;s la Preunmi&eacute; Dg&egrave;rre Mondiale, les pi&egrave;ches Fran&ccedil;aises n'avaient pus cours mais des boutitchi&egrave;rs en J&egrave;rri continnuaient &agrave; atchilyi les francs jusqu'&agrave; lus dispathition.<p>

Mais d'pis l&eacute; preunmyi d'Janvyi 2002 y'a un nouvieau cours en &Ucirc;rope - l'&ucirc;ro qu'douze pays ont adopt&eacute; pouor rempliaichi lus billes et pi&egrave;ches &agrave; ieux - les francs Fran&ccedil;ais, Belges et Luxembourgeouais, les marks Allemands et F&icirc;nlandais, les dgild&egrave;rs Hollandais, les ch'l&icirc;ns Autrichiens, l's &ecirc;tchus Port&ucirc;ndgais, les pesetas Espangnos, les livres Italiennes, les louis Irlandais, les drachmes Gr&egrave;cques.<p>

Dans ch&acirc;que &ucirc;ro y'a chent chents, coumme d&eacute; ra&icirc;son, et ch&acirc;que pays a produit ses pi&egrave;ches auve des portraits partitchuli&egrave;rs pouor ieux mais les billes ont les m&ecirc;mes portraits d'ponts et d&eacute; f'n&ecirc;t's pouor touos les pays. Y'a des pi&egrave;ches d'un chent, deux chents, ch&icirc;n chents, dgi&ecirc;x chents, v&icirc;ngt chents et ch&icirc;nquante chents, un &ucirc;ro et deux &ucirc;ros. La pus p'tite bille est d'ch&icirc;ntch' &ucirc;ros et la pus grande est d'ch&icirc;n chents &ucirc;ros - d'vi&egrave;rs trais chents louis. N&eacute; v'l&agrave; tchiquechose pouor l&eacute; vi&egrave;r pid d'cauche!<p>

J'&eacute;thons don un tas d'v&icirc;siteurs &agrave; vouler changi lus &ucirc;ros ich&icirc;n en J&egrave;rri - et m&ecirc;me les faithe s&egrave;rvi dans nos boutiques si les boutitchi&egrave;rs veulent les atchilyi.<p>

Et n&eacute; v'l&agrave; les francs, les drachmes et les pesetas et touos l's aut's dispathus coumme les liards, les deux-ch'l&icirc;ns et les douze-sou. Adgi!<p>
&nbsp;<p>


<i><a href="jerpoem.html">Geraint Jennings</a></i><p>



&nbsp;<p>
&nbsp;<p>

<FONT SIZE=2>
<i>Viyiz &eacute;tout:</i>
<ul>
<li><a href="sousvoc.html">L&eacute; vocabulaithe des sou en J&egrave;rriais</a><p>
<li><a href="billes.html">Les billes et les pi&eacute;ches en J&egrave;rriais</a><p>
<li><a href="billes2010.html">Des billes et du billiallais</a><p>
<li><a href="hourraspouornosbilles.html">Hourras pouor nos billes!</a><p>
<li><a href="quantitative.html">D'l'&Ecirc;loua&icirc;ssithie quantitative</a><p>
<li><a href="banquedepargnes.html">Banque d'&Ecirc;pargnes</a><p>
<li><A HREF="souws.html">Les sou </A>- un <I>wordsearch</I><p>
<li><a href="billecad.html">Les billes et les pi&eacute;ches</a> - un quiz<p>
<li><a href="haspenin.html">Fache ou coue?</a><p>
<li><a href="calsouqz.html">Caltchulez les sou</a><p>
<li><a href="sornettes7.html">Tout s'compte</a><p>
</ul>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/uro.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>
