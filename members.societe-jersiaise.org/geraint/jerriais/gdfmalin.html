<HTML>
<HEAD>
<TITLE>L&eacute; Malin Esprit</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Malin Esprit</h2></font></center><p>

<i><font size="-1">Trenton, Michigan,<br/>
U.S.A.<br/>
<br/>
L&eacute; 5 d&eacute; mai, 1973.<br/></font></i>
<br/>
Moussieu l'R&eacute;dacteu,<br/>
<br/>
J&eacute; n'vouos ai pon env'y&eacute; d'lettres pour tchiques s&eacute;maines, n&eacute; sachant pon si la &quot;gr&egrave;ve&quot; d&eacute; vouos travailleurs continnuit &agrave; vouos emp&ecirc;chi d'&icirc;nmpr&icirc;nmer la g&acirc;zette, la dreine &egrave;rchue &eacute;tant la cheinne du preunmyi d'mar - tchi veurt dithe qu&eacute; j'avons 't&eacute; deux mais sans nouvelles d&eacute; J&egrave;rri.<br/>
<br/>
Tout est boulev&egrave;rs&eacute; dans l'monde ches jours. &Agrave; Washington, les D&eacute;mocrates font d'lus mus pour troublier l'Pr&eacute;sident Nixon (Cons&egrave;rvateur du parti R&eacute;publicain) viyant qu'des membres d&eacute; san parti &ecirc;prouv&icirc;drent &agrave; mett' des &ecirc;couteurs dans lus appart&egrave;nements d'assembli&eacute;es d'&ecirc;lection. J'm&eacute; r'souveins qu&eacute; quand j'tais mousse les <a href="roselouothi.html">Louothi&egrave;rs</a> &agrave; St. Ou&euml;n avaient lus &quot;&eacute;couteux&quot; - ch'tait un homme dans chu temps-l&agrave; - muchi dans les v&egrave;rt-bouais &agrave; c&ocirc;t&eacute; d'l'entr&eacute;e d'la ma&icirc;son du candidat <a href="rose1910.html">R&ocirc;syi</a> pour ou&iuml; combein d'vieaux qu'san parti avait payi pour voter pour li. Ch'est seux qu'les R&ocirc;si&egrave;rs fa&icirc;saient la m&egrave;me chose &eacute;tout siez les Louothi&egrave;rs, mais ch'tait au pus fort la pouque l&eacute; jour d&eacute; l'<a href="votevoc.html">&ecirc;lection</a> et tout l'espionnage 'tait oublyiy&eacute; ou accept&eacute; d'bouanne art des deux c&ocirc;t&eacute;s. &Agrave; la pliaiche d'en faithe autant, nouot' Congr&egrave;s &agrave; Washington, tch'a eune bouanne m&acirc;jorit&eacute; d'D&eacute;mocrates comme membres, n'a fait rein ch't ann&eacute;e qu&eacute; d'nommer des conmit&eacute;s d'entch&ecirc;te pour &ecirc;prouver &agrave; punni les farceurs et discr&eacute;diter l'Pr&eacute;sident tchi n'a pon l'temps d's'otchuper d'it&eacute; viyant tch'il a du travas d'&icirc;mportance mondiale par sus l's i&egrave;rs &agrave; la <a href="blianchemaison.html">Blianche Ma&icirc;son</a>.<br/>
<br/>
J'sommes suppos&eacute;s aver la paix au Viet-Nam, mais la dg&egrave;rre entre l&eacute; Nord et l'Sud d'ches pays-l&agrave; continnue. Ou n'a janmais vra&icirc;nment tchitt&eacute; dans l'pays du Cambodge. L's ambassadeurs et r'pr&eacute;sentants d'l'Am&eacute;thique sont en dangi dans les pays Arabes et c&egrave;rtains pays d'l'Am&eacute;thique du Sud, et y'en a m&egrave;me ieu d'assasinn&eacute;s. L's Arabes et les Isra&euml;listes sont &agrave; gorge coper et l's Arabes blia&ucirc;ment l'Am&eacute;thique viyant qu'ou vend d's armes &agrave; <a href="gdfisrael.html">Isra&euml;l</a>, mais i' n'trouvent pon &agrave; r'dithe quand la Russie lus en donnent &agrave; ieu-m&egrave;mes.<br/>
<br/>
<img src="dgiablye2.jpg" width="100" height="426" alt="l'Dgi&acirc;bl'ye" title="" align="right" />
Comme j&eacute; l'd&icirc;sais, tout est &agrave; la boulev&egrave;rse d'nouos jours. Quand j'en p&acirc;lais &agrave; un anm&icirc;n en Floride y'a eune tch&icirc;nzaine, i' m'd&icirc;t: &quot;Ch'est l'travas du <a href="dgiablye.html">Satan</a>! Il est par les c'm&icirc;ns, et les gens ont tellement abandonn&eacute; la r&eacute;ligion tch'i' n'y craient pon, au Satan, et il en prend l'avantage pour faithe san travas &icirc;nf&egrave;rnal!&quot; Eh bein, ch'n'est pon d'aniet qu'les gens oublient l'Bouan Dgieu. L&eacute; preunmi&eacute; v&egrave;rset du quatorzi&egrave;me Psaume (ou pouvez l'vaie &agrave; la page 208 d&eacute; La Litourgie) nouos dit: &quot;L'insens&eacute; a dit en son coeur: Il n'y a point de Dieu!&quot;<br/>
<br/>
V'la tchi m'fait penser &agrave; man janne temps &egrave;s Landes &agrave; <a href="st_ouen.html">St. Ou&euml;n</a>. Il 'tait bein r&eacute;el pour nous, mousses, dans chu temps-l&agrave;, l'Satan, et &agrave; m'n id&eacute;e ch'n&eacute; s'sait pon eune mauvaise id&eacute;e d&eacute; l'craindre, l&eacute; vilain moussieu, m&egrave;me au jour d'aniet. &Agrave; l'<a href="ecoledudinmanche.html">&Ecirc;cole du D&icirc;nmanche</a> &agrave; <a href="gdfstgeorges.html">St. George</a> nou-s-en ouiyait souvent p&acirc;ler, car i' fallait apprendre les Collectes, &Ecirc;pitres et &Ecirc;vangiles dans La Litourgie par tchoeu, et &ecirc;tudier les Saintes &Ecirc;crituthes. Dans La Litanie, nou r'citait: &quot;Bon Dieu d&eacute;livre-nous des ruses et des assauts du Diable&quot; et nou L&icirc; d'mandait &quot;d'abattre Satan sous nos pieds&quot;. Dans la collecte pour l&eacute; siexi&egrave;me D&icirc;nmanche aupr&egrave;s l'&Ecirc;piphanie, nou r'citait: &quot;O Dieu, dont le Fils b&eacute;ni &agrave; jamais a &eacute;t&eacute; manifest&eacute; pour d&eacute;truire les oeuvres du Diable, nous Te supplions,&quot; etc. Dans l's&egrave;rvice du b&acirc;pt&egrave;me des &ecirc;fants, l&eacute; Minnistre d&eacute;mandait &egrave;s parrains et marraines: &quot;Renonces-tu, au nom de cet enfant, au Diable et &agrave; toutes ses oeuvres?&quot; Pus liain dans l'm&egrave;me s&egrave;rvice, l&eacute; Minnistre prie l'Bouan Dgieu qu&eacute; &quot;Cet enfant combattra vaillamment contre le p&eacute;ch&eacute;, le monde et le Diable&quot;.<br/>
<br/>
Dans san fanmeux <a href="gdfdictionnaithe.html">dictionnaithe J&egrave;rriais-Fran&ccedil;ais</a>, l'Acad&eacute;micien <a href="lemaistre.html">L'Maistre</a> nouos donne touos ses noms: L&eacute; Satan, l'Dgi&acirc;bl'ye, L&eacute; D&eacute;mon, L'&Icirc;nd&icirc;ngne, L&eacute; Nic, L&eacute; Forteune, L&eacute; Pid Froutchi, L&eacute; Mal&icirc;n et L'Mal&icirc;n Esprit. Il est bein nomm&eacute;: il est si mal&icirc;n tch'il est tr&eacute;jous par les c'm&icirc;ns et qu'nou n's'en app&egrave;rche pon! Il est m&egrave;me mal&icirc;n assez pour faithe un tas d'grosses t&ecirc;tes d&eacute; l'<a href="gdfhviii.html">&Eacute;glyise Anglyicane</a> craithe tch'i' n'existe pon, car j'ai 't&eacute; &ecirc;tonn&eacute; d'li&eacute;the, dans l'articl'ye du r&eacute;v&eacute;rend Peter Manton dans l' &quot;Pilote&quot; d&eacute; f&eacute;vri, 1973, qu&eacute; l'Dgi&acirc;bl'ye a m&ecirc;nagi &agrave; s'faithe haler d&eacute; d'dans l's&egrave;rvice du b&acirc;pt&egrave;me, &quot;Series II&quot; - eune chose qu&eacute; j'n'avais pon ou&iuml; ich&icirc;n en Am&eacute;thique o&ugrave;'est qu'les s&egrave;rvices d&eacute; l'&Eacute;glyise &Eacute;piscopale (branque d&eacute; l'&Eacute;glyise Anglyicane) n'ont pon 'couo 't&eacute; gobillonn&eacute;s comme i' sont &agrave; l'faithe en Angli&eacute;t&egrave;rre.<br/>
<br/>
Quand j'y pense, ch'est p't &ecirc;t' l&eacute; Satan m&egrave;me tch'est dri&eacute;the l'id&eacute;e d'freunmer l'&Eacute;glyise d&eacute; St. Simon, car ch'est seux tch'i' n'aime pon l'odeu d'enchens. Il est bein pus accou&ocirc;teunm&eacute; &agrave; l'odeu du brul&icirc;n et d'la foudre!<br/>
<br/>
Il est grand temps d'nouos r'mett' touos &agrave; prier l'Bouan Dgieu et d'L&icirc; d'mander, comme nou l'fa&icirc;sait quand nou-s-allait &agrave; l'&Ecirc;cole du D&icirc;nmanche comme mousses, d&eacute; nouos d&eacute;livrer des r&ucirc;ses et des assauts du Dgi&acirc;bl'ye et d'toutes ses oeuvres et d'&ecirc;t' nouot' appias parmi tout l'dangi et la mauva&icirc;tchi tchi s'p&acirc;sse dans l'monde.<br/>
<br/>
<i><a href="lefeuvre.html">George d'La Forge</a></i><br/>



&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfmaladie.html">Un tas d'maladie!</a><p>
<li><a href="gdfarmistie.html">L'Armistie!</a><p>
<li><a href="gdfreglye.html">R&egrave;gl'ye duthe mais d&ecirc;r&egrave;gl'ye n'duthe pas!</a><p>
<li><a href="gdftroublye.html">L'troubl'ye en g&acirc;ngne!</a><p>
<li><A HREF="dgiablye.html">L&eacute; Dgi&acirc;bl'ye</A><p>
<li><a href="creuxvis.html">L&eacute; Creux du Vis</a><p>
<li><a href="moulindvercliut.html">L&eacute; Moul&icirc;n d'V&egrave;rcliut</a><p>
<li><a href="gdfthee.html">L&eacute; Th&eacute;e d&eacute; l'&Eacute;glyise</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

