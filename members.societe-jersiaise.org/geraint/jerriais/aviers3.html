<HTML>

<!-- Mirrored from members.societe-jersiaise.org/geraint/jerriais/aviers3.html by HTTrack Website Copier/3.x [XR&CO'2014], Tue, 15 Jul 2025 13:37:33 GMT -->
<HEAD>
<TITLE>Les avi&egrave;rs d'au jour d'aniet et lus av'n&icirc;n</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les avi&egrave;rs d'au jour d'aniet et lus av'n&icirc;n</h2></font></center><p><br>
<br>
Quand nou s'aranse &agrave; bly&icirc;ntchi l'th avi&egrave;rs d'&agrave; ch't lieu tchi s'en vont bein vite qu&eacute;menchi lus &ecirc;colage, touos f&icirc;ns frais neufs, comme tchi pou&ocirc;rrait dithe, atout lus neuves hardes acat&eacute;es espr&egrave;s, s'en aller touos jouaiyeurs (non, pas tous, bein seux!), eh bein, nou n'peut songi &agrave; lus av'n&icirc;n, &agrave; tch'est tchi l'th attend les pr&eacute;chains jours et nou n'peut sinon s'en attrister un mio, ou hardi, s'lon comme tchi qu' chenn'na vouos prend. Car dans l'couothant d'ilo eune do&ucirc;thaine d'ann&eacute;es, dithons, nouot' nouvelle soci&ecirc;t&eacute; et l' &icirc;nstruction mod&egrave;rne &eacute;tha fait d'la grand' partie d'ches chi&egrave;rs marmots et ch&eacute;rub&icirc;ns en toute innocence eune race anglie&ucirc;the d&eacute; jaunes mistenfli&ucirc;tes auve trop d'conna&icirc;ssance ou d&quot;'&ecirc;duc&acirc;tion&quot;, mais sans nul bou&ocirc;n sens. Dans chu p'tit d'temps-l&agrave;, d'eune do&ucirc;thaine d'ann&eacute;es, il' &eacute;thont appr&icirc;ns toutes les ch&ocirc;thes viles, et sales et b&acirc;sses d&eacute; la vie, souvent m&ecirc;me par exp&eacute;thience! I' saithont bein seux touos les mauvais d'vis &agrave; faithe s&egrave;rvi au b&eacute;thoin, et tout criabli&eacute;ment &eacute;thont d&ecirc;j&agrave; eune bouonne accointance auve d'aut's aspects &egrave;rpugnants d'la vie mod&egrave;rne du temps-l&agrave;. Ch'est en tchi, nou n'peut sinon craindre lus entr&eacute;e dans la vie d'adultes, car combein d' ches'th-l&agrave; survivront sains et saufs, d'esprit sustout?<br>
<br>
Tout au pus, i' s'trouv'thont sus l'pas d'l'&acirc;ge d&eacute; la vie empouongnant eune fielle d&eacute; papi, un dipl&ocirc;me ou un d&eacute;gr&eacute;, t&eacute;mouongnant lus vaillant&icirc;the dans eune liste &icirc;mpressionnante d&eacute; sujets hardi &icirc;mp&ocirc;thants. Mais, i' n'conna&icirc;tront bein p'tit, ou m&ecirc;me fistuthe, quant &agrave; la vraie vie &agrave; m'suthe qu&eacute; filent les pr&eacute;cie&ucirc;thes ann&eacute;es formatives, &agrave; mains, sans doute, qu&eacute; lus gens n'aient 't&eacute; acouo d' ches'th-l&agrave; acouothe assez avith&eacute;s d&eacute; lus bailli la sorte d'solide &ecirc;lev&acirc;tion et form&acirc;tion d'caract&eacute;the d&eacute; tchi qu' les p&eacute;dagogues ou &ecirc;ducateurs orthodoxes d&eacute; nouos jours n&eacute; tcheinnent compte en tout.<br>
<br>
Nouot' g&eacute;n&eacute;th&acirc;tion fut bein pus chance&ucirc;the qu&eacute; la cheinne d'&agrave; ch't heu. J' n'avions pon &agrave; &ecirc;tre engis d&eacute; tout chu lam&icirc;n tchi d&ecirc;hale &ecirc;t&egrave;rnellement d&eacute; chutte fichue c&acirc;sse-t&ecirc;te d&eacute; t&eacute;l&eacute;v&icirc;thion, et tchi nouos mange sans r'l&acirc;che ches valeurs morales tchi nouos'th avaient 't&eacute; appr&icirc;nthes par nouos pathents d'eune aut' g&eacute;n&eacute;th&acirc;tion. J'soulions otchuper nouos'th heuthes d&eacute; la&icirc;thi &agrave; gr&icirc;mper amont un bouais, &agrave; bouler des c&egrave;rcl'yes ava&ucirc; les rues, franches du trafi d'&agrave; ch't heu, &agrave; jouer &egrave;s marbres, au <a href="tireli.html">tireli</a>, &agrave; <a href="sautemouton.html">saute-mouton</a>, ou, par un jour d&eacute; m&ocirc;tuthe, nou s'habillait of&ucirc;che dans d'vielles p&eacute;dgil'yes, ou vi&egrave;rs hoquetons, pouor faithe la minute, ou bein &eacute;tout nou s'ab&ucirc;thait atout les diff&eacute;thentes sortes d'cartes &agrave; cigarettes, des livres d' s&icirc;mpl'yes histouaithes, ou nou prannait san plia&icirc;thi tout s&icirc;mpli&eacute;ment sus chent aut's diff&eacute;thentes manni&eacute;thes. Pon bein excitant, ou dithez p't-&ecirc;t', mais ch'tait tout &agrave; fait satisfa&icirc;thant pouor nous et v'l&agrave; tchi nouos donnait un c'menchement pouor avanchi l'&icirc;nmaginn&acirc;tion dans eune bouonne et saine direction.<br>
<br>
J' n'&eacute;tchions ni n'tout badr&eacute;s d&eacute; vouler d&ecirc;penser et flia&ucirc;ner eune pouongnie d'sou baillis par des pathents bein trop &icirc;ndulgents, et g&acirc;t&eacute;s ieux-m&ecirc;mes, et d'autant pus b&ecirc;tes. Atout des gages d'ouvriyi d'avant-dg&egrave;rre d'eune affaithe d&eacute; trais louis la s'maine, sinon pouor les tchiques chanceurs comme i' y'a tr&eacute;jous ieu, nou-th-avait la chance si nou-th-avait un deux-sou au sanm'di. Auve la chance &eacute;tout, nou pouvait p't-&ecirc;t' gliainer un sou ou deux en fa&icirc;thant des vostes pouor les va&icirc;th&icirc;ns. Et v'l&agrave; tchi nouos donnait nouos preunmi&eacute;thes id&eacute;es du &quot;comm&egrave;rce&quot;, mais tchiquefais d'un danmel&eacute;chant nou fi&ocirc;lait tout d'un seul train en acatant du chucre scand&icirc;n ou des drag&eacute;es. L&eacute; pus souvent, dgia, ch'&eacute;thait 't&eacute; of&ucirc;che siez Madanme Langliais, tchi gardait boutique (&agrave; <a href="st_ouen.html">St. Ou</a>) - &quot;&agrave; un sou d'chucr&icirc;ns, s'i' vouos plia&icirc;t, dans deux pouques pouor man fr&eacute;the et m&eacute;&quot;! Et don, ch' fut d'm&ecirc;me pouor des'th ann&eacute;es (duthant la preunmi&eacute; dg&egrave;rre et aupr&egrave;s sustout). Et la preunmi&eacute; conna&icirc;ssance d' &quot;&icirc;nfl&acirc;tion&quot;, comme v'l&agrave; tchi s'dit aniet, qu&eacute; j'e&ucirc;ssions janmais ieu, mais sans tch'il y'e&ucirc;sse un't&eacute; mot acouothe &icirc;nvent&eacute;, sans doute, &eacute;tait quand nou c'menchit &agrave; aver des p'tits ballons, &agrave; <a href="nouevoc.html">Nou&eacute;</a>, qu&eacute; nou prannait sait plia&icirc;thi &agrave; so&ucirc;fflier.<br>
<br>
Aller &agrave; l'&ecirc;cole, la jou&ecirc;thie dans l'bel d&eacute; l'&ecirc;cole, san siez-s&eacute; et pis l'&eacute;gly&icirc;the (ou la chapelle) au d&icirc;nmanche - n&eacute; v'l&agrave; les quat' couongnets d&eacute; nouos jannes vies, &agrave; nous. Et m&eacute; v'ch&icirc;n &agrave; vouos dithe qu&eacute; ch'la nouos'th appr&icirc;nt probabli&eacute;ment pus, comme base, d&eacute; chein tchi vaut la peine dans la vie qu&eacute; tout l' charabia tch'i' ch&egrave;rch&icirc;drent &agrave; nouos ens&icirc;ngni (et ch'est acouo bein pi&eacute;the au jour d'aniet, mouon Doue!) pouor chein tch'il' appellent d&eacute; l'<a href="eduvoc.html">&ecirc;duc&acirc;tion</a>. J'avons oubli&eacute; y'a longtemps la grand' partie du Lat&icirc;n qu' j'&ecirc;prouv&icirc;nmes &agrave; apprendre, les math&eacute;matiques et toutes les scienches, mais j&eacute; nouos rappelons acouo parfaitement d'la pri&eacute;the d&eacute; la f&icirc;n d'ch&acirc;que jeu - &quot;&Agrave; mon lit je me couche...&quot; - et j'pouvons acouo chanter &quot;Jolie petite &eacute;toile, dis-moi si tu le veux. . . &quot; quand, dans l'entr&eacute;temps, les nouvieaux &quot;savants&quot; d' l'Egly&icirc;the ont tous fait fouah du ton et d' l'entends-tu des s&icirc;mpl'yes ch&ocirc;thes, lus plia&icirc;thant &agrave; sgorner ou m&ecirc;pr&icirc;thi tout ch'la, souvent en lus enh&egrave;rm&eacute;lant d&eacute; pus'th en pus, en fi&egrave;rs t&ecirc;touongnes, en doctrinnes et dogmes au pr&eacute;judice des toutes s&icirc;mpl'yes v&eacute;thit&eacute;s et condites d&eacute; la vie! Est-che don &ecirc;tonnant qu&eacute; bein des pi&egrave;ches du peupl'ye &agrave; l'entou d's&eacute; saient confondus, n&eacute; sachant d'en par o&ugrave;'est s'en v'n&icirc;n? V&eacute;the, j'avons bein oubli&eacute; y'a d'longues ann&eacute;es l'alg&egrave;bre et tant d'aut's d&eacute; ches &quot;l&eacute;&ccedil;ons&quot; qu&eacute; nou ch&egrave;rchait &agrave; nouos fou&ocirc;rrer dans la cabiche. Mais, j'nouos rassouv'nons 'couo tout &agrave; fait bein des dgiex c'mandements (en Fran&ccedil;ais) tchi nouos f&ucirc;drent appr&icirc;ns d&egrave;s nouos p'tits jours, et tchi, j'esp&eacute;thons, nouos dgident et nouos gouv&egrave;rnent acouo.<br>
<br>
Ah &ccedil;a, ch'est en tchi, quand j'viyons l'th &ecirc;coli&egrave;rs, la jann&egrave;che d&eacute; ches jours, tchittant l'th &ecirc;coles, aspithant et marchant touos fi&egrave;rs sus l'pas et &agrave; l'encontre d&eacute; l'&acirc;ge d&eacute; la vraie vie, munnis seulement d'un c&egrave;rtificat ou dipl&ocirc;me d&quot;'&ecirc;duc&acirc;tion&quot;, v'l&agrave; tchi nouos fait tr&eacute;fi. Car i' n' sont qu&eacute; comme des g&egrave;rches (jannes br&eacute;bis) nouvellement tou&ocirc;th&eacute;es, et don touos nus &egrave;s ruses, &egrave;s s&eacute;ductions et m&eacute;chancet&eacute;s d&eacute; chu monde mat&eacute;rialiste, sauvage et cruel. I' n' y'a danme pon d&eacute; dipl&ocirc;mes &agrave; &ecirc;t' g&acirc;ngnis pouor l'honn&ecirc;t't&eacute; et la bou&ocirc;nt&eacute;, pon ni n'tout pouor la s&icirc;nc&eacute;thit&eacute; et la g&eacute;n&eacute;th&ocirc;sit&eacute;. Ches attributs et qualit&eacute;s daivent &ecirc;t' appr&icirc;ns dans ses jannes ans, et pis la&icirc;ssis s'me&ucirc;thi ou s'matuther &agrave; fouorche et &agrave; m'suthe d&eacute; l'exp&eacute;thience qu&ocirc;tidgienne.<br>
<br>
Mais les pathents d&eacute; nouos jours, hardi &agrave; blia&ucirc;mer, nia&icirc;thement ambitieurs et tr&eacute;jous &icirc;mp&acirc;tients d&eacute; vaie lus &ecirc;fants gaffer les pus hauts &quot;prix&quot;, n&eacute; daivent janmais n&eacute;glyigi d&eacute; lus apprendre, en mouontrant l'exempl'ye ieux-m&ecirc;mes bein seux, les v&egrave;rtus d'anciennet&eacute; tch'ont 't&eacute; tant &ecirc;prouv&eacute;es, et prouv&eacute;es. I' s'peut qu&eacute; v'l&agrave; tchi voudra dithe qu&eacute; ches'th &ecirc;fants n&eacute; s' trouv'thont pon au preunmi&eacute; rang des'th &ecirc;rudits du pays, mais chein tch'est d&eacute; hardi pus d'cons&eacute;quenche est tch'i' s'sont pr&ecirc;ts &agrave; peuplier chu m&ecirc;me pays d'hommes et d'femmes d&eacute; natuth&eacute; et d'bou&ocirc;n sens - des'th attributs tchi n'sont pon seulement n&eacute;cessaithes pouor l'accomplyissement d'la chr&ecirc;tchiennet&eacute; dans chutte vie, mais tchi sont d'exigence pouor les cheins tch'esp&eacute;thent p&acirc;sser l'examen d'entr&eacute;e dans la pr&eacute;chaine.<br>
<p>
<i><a href="lemaistre.html">F.L.M.</a></i><br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="ptchiots.html">Les P'tchiots</a><p>
<li><a href="aviers.html">Les Aviers</a><p>
<li><a href="aviers2.html">Les Avi&egrave;rs</a><p>
<li><a href="petitemousse.html">Les r&eacute;flexions d'eune p&eacute;tite mousse</a><p>
<li><a href="ptitsjours.html">En m&eacute;mouaithe d&eacute; mes p'tits jours</a><p>
<li><a href="pensezy.html">Pensez-y!</a><p>
<li><a href="garconfmh.html">Les m&icirc;ns&eacute;thes d'un p'tit garcon</a><p>
</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/aviers3.html by HTTrack Website Copier/3.x [XR&CO'2014], Tue, 15 Jul 2025 13:37:33 GMT -->
</HTML>
