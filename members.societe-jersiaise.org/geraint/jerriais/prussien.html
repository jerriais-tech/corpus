<HTML>
<HEAD>
<TITLE>Le Proc&egrave;s du Prussien</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Proc&egrave;s du Prussien</h2>
Racont&egrave; par <a href="ejluce.html">ELIE</a></font></center><p>
<br/>
Le Tribunal de l'Opinion Universelle 'tait plien d'monde. L'entr&eacute;e avait 't&egrave; laissie libre &agrave; toute persounne, houmme femme ou &ecirc;fant, qu'avait la conscienche nette et l'esprit ouvert &agrave; la conviction.<br/>
<br/>
Bien que nou fusse au 20e si&egrave;cle et que certains pr&eacute;dicateurs eussent pr&ecirc;chi d&eacute;pis longtemps que l'monde &eacute;tait perdu d'pouorret&eacute; et excessivement vicieux, i' s'&eacute;tait occouo trouv&egrave; une foule de gens qu'avaient dro&euml;t d'acc&egrave;s, &agrave; tel point que n'y'avait pas yeu d'run pour en ac'moder le d'mi&eacute;-quart. Les premi&egrave;rs venus avaient 't&egrave;, coumme de raison, les prumi&egrave;rs servis, et les autres, &agrave; lus grand r'gr&egrave;t, n'avaient pas peu entrer. Mais i' n'en avaient pon fait pus diffitchult&eacute; pour chounna, car chatchun avait confiance dans l'jugement d'san vaisin. Entre gens qui s'respectent, ch'est tr&eacute;jous d'm&ecirc;me et l'monde v'nait, d&eacute;pis pus d'quatre ans, d'&ecirc;tre &ecirc;prouv&egrave; dans un creuset qu'avait l'pouvair d'faithe dispatha&icirc;tre la crache et toute les imputh't&egrave;s des siens qu'en avaient sorti avec hounneu.<br/>
<br/>
Le proc&egrave;s qui s'en allait &ecirc;tre jugi en 'tait y'un d'la pus haute importance. I' s'agissait d'savair si un individu avait l'dro&euml;t, simpl'y&eacute;ment parce qu'il 'tait fort et tra&icirc;tre et mauvais, de faithe tout l'ma' qu'i' voulait sans &ecirc;tre erch&egrave;rchi et puni coumme i' l'm&eacute;thitait, et avec li, les siens qu'&eacute;taient parchounni&egrave;rs dans sa mauvaitchi. Jamais Cour n'avait yeu l'air si solennel. Jamais l'public n'avait pathu si s&eacute;rieux. Jamais les Juges n'avaient senti autant lus responsabilit&egrave;. Jamais Jury pus grave n'avait prins l'serment de dithe si un pr&eacute;v'nu 'tait coupabl'ye ou innocent du crime de tchi qu'il 'tait atchus&egrave;.<br/>
<br/>
Le Pr&eacute;sident d'la Cour avait nom Justice. Il avait deux Assesseurs, qu'avaient nom Dro&euml;t et Libert&egrave;.<br/>
<br/>
Les t&eacute;moins &agrave; ch&egrave;rge 'taient si nombreux que nou n'pouvait pas les compter.<br/>
<br/>
Les t&eacute;moins &agrave; d&ecirc;ch&egrave;rge 'taient touos emminott&eacute;s, car lus m&ecirc;faits les avaient d&ecirc;j&agrave; faits condamner et ch'tait par contrainte qu'i' v'naient d'vant l'Tribunal, &agrave; la d'mande du pr&eacute;v'nu.<br/>
<br/>
L'Avocat pour la d'fense avait nom Bat-d'la-Goule; i' pliaidjait d'office et, pour chutte cause-l&agrave;, avait hall&eacute; sa robe, &agrave; seule f&icirc;n qu'ou' n'fusse pas salie.<br/>
<br/>
La Partie Publique avait nom Ch&acirc;timent; l'Autoris&eacute; s'app'lait Evidence, et l'Vicomte, R&eacute;tribution.<br/>
<br/>
Nous &eacute;thait ou&iuml; une souothie couorre quand l'pr&eacute;v'nu entri, marchant entre deux agents d'police.<br/>
<br/>
Ch'tait un grand corps, blond, ov' de grosses l&egrave;vres et une moustache ertrouss&egrave;e en pointe, coumme un p'tit doubl'ye paratonnerre. Il avait l'air hautain, dans s'n'habit gris-vert occouo tout touoill'yi d'pit&eacute;, triyi ichin et l&agrave;, rapi&eacute;chi &agrave; diff&eacute;thents bords et m&egrave;rtchi de rouoges tacques, qu'avaient une mani&eacute;the d'odeur de sang. Ses grand's bottes &agrave; &ecirc;p'thons sounnaient sus l'pavage de la Cour coumme des coups d'mart&eacute; sus un coffre en pliomb.<br/>
<br/>
I' marchait drait d'vant li, avec un r'gard de haine, les yi&egrave;rs en feu, les dents frum&egrave;es bein du' dri&eacute;the ses l&egrave;vres un p'tit mio r'trouss&egrave;es. Quand i' 'passait, les hoummes frumaient lus poings et le r'gardaient dans l's'i&egrave;rs, coumme s'i' s'attendaient &agrave; l'vaie s'avoler pour les assoummer; les femmes se d&ecirc;touannaient en trembliant; les enfants &ecirc;prouvaient &agrave; s'muchi et s'engroutaient &agrave; plieuther.<br/>
<br/>
I' souorit coumme s'il 'tait content en passant le long d'un p'tit &ecirc;fant et d'une vielle femme en deu', et se r'dr&eacute;chi de toute sa hauteur, ov' un air satisfait, quand i' r'm&egrave;rtchit un janne gar&ccedil;on qu'&eacute;tait tout estropi&egrave;.<br/>
<br/>
I' salui le Pr&eacute;sident, mais n'le r'gardi pas en fache, s'arr&ecirc;ti en d'vant de s'n'Avocat, et s'assi&eacute;vi.<br/>
<br/>
La Cour entrait justement et l'Greffi fit la pri&eacute;the.<br/>
<br/>
Le pr&eacute;v'nu se l'vit tout d'un coup, joignit les mains, montri l'blianc de ses yi&egrave;rs et r'gardi en haut, tout l'temps qu'ou' duthi, faisant la mine d'&ecirc;tre un houmme de grande d&eacute;votion et barb&eacute;lottant li-m&ecirc;me tchic' chose entre haut et bas.<br/>
<br/>
La pri&eacute;the finie, tout l'monde se rassi&eacute;vit, sinon les agents, qui se t'naient de chaque c&ocirc;t&eacute; du pr&eacute;v'nu et qui n'cessaient pas d'avair les yeux sus li.<br/>
<br/>
Le Pr&eacute;sident fit un signe au pr&eacute;v'nu.<br/>
<br/>
- L&eacute;v'ous, i' lis dit.<br/>
<br/>
Le pr&eacute;v'nu se l'vit, drait coumme un piquet.<br/>
<br/>
- Votr' nom? fit l'Pr&eacute;sident.<br/>
<br/>
- Prussien, Fils d'Prussien, P&eacute;the de Prussien, r&ecirc;pounnit l'pr&eacute;v'nu, s&egrave;cqu'ment.<br/>
<br/>
- Ch'est mai qu'ai l'hounn... ou pust&ocirc;t la tache, de le d'fendre, dit l'Avocat Bat-d'la-Goule. A cause de la natuthe du proc&egrave;s et d'la persounnalit&egrave; d'man client, j'n'ai pas voulu mettre ma robe et j'vos r'mercie, Moussieu l'Pr&eacute;sident, de m'avair accord&egrave; la permission de la laissi d'c&ocirc;t&egrave; pour anni&egrave;t.<br/>
<br/>
- La robe d'un avocat dait tr&eacute;jours rester sans tacque, dit l'Pr&eacute;sident. Je n'pouvais, don, pas vos d'mander d'la mettre pour chutte cause ichin et ch'est pour l'hounneur de la profession que j'vos r&ecirc;pounnit, hier, qu'ou pouorrethiez faithe comme ou' l'souhaittiez.<br/>
<br/>
L'Avocat Bat-d'la-Goule et l'B&acirc;tonn'yi, qu'&eacute;tait &agrave; c&ocirc;t&eacute; d'la Partie Publique, saluidrent le Pr&eacute;sident, pour le r'mercier de sa sollicitude et d'sa consid&eacute;th&acirc;tion.<br/>
<br/>
Le Pr&eacute;sident prins la pathole.<br/>
<br/>
- La cause qui veint anni&egrave;t devant l'Tribunal de l'Opinion Universelle, i' dit, est une cause toute sp&eacute;ciale - pas se'lment en raison d'la natuthe des faits &agrave; &ecirc;tablyi mais tout autant au point d'veue des cons&eacute;quenches qu'en d&ecirc;coulent.<br/>
<br/>
Les deux Assesseurs fidrent un p'tit signe de t&ecirc;te pour approuver le Chef Magistrat.<br/>
<br/>
- Je n'ai pas l'moindre dro&euml;t, continui l'Pr&eacute;sident, ni m&ecirc;me le moindre d'si, de cherchi &agrave; influencer sait la condite de la poursuite par la Partie Publique, sait l'opinion du Jury, sait l'avis de mes Assesseurs. A touos &ecirc;gards, le proc&egrave;s qui s'ouvre es'sa condi' dans la pus stricte et la pus impartiale l&eacute;galit&egrave;. Mais &agrave; cause m&ecirc;me de l'importance de l'affaithe, je voudrais rapp'ler &agrave; tous les siens qu'ont &agrave; y prendre part qu'ils ont tous une grande responsabilit&egrave;. Ch'est &agrave; yeux de s'en d&ecirc;ch&egrave;rgi consciencieusement, sans haine, malice ou pr&eacute;m&eacute;dit&acirc;tion.<br/>
<br/>
Le Protchuleux, le Chef du Jury et l'Avocat Bat-d'la-Goule fidrent un salut, en signe qu'i' n'oubliethaient pas les r'm&egrave;rques du Pr&eacute;sident.<br/>
<br/>
Le pr&eacute;v'nu, li, ergardait l'tou' d'la Cour, et touistait les buts d'sa moustache, en faisant la mine de n'&ecirc;tre pon g&ecirc;n&egrave; de ch'qui s'n'allait s'passer.<br/>
<br/>
Le Pr&eacute;sident continui: Pour la prumi&egrave; fais dans l'histo&euml;the du monde, j'avons, anni&egrave;t, un jury mixte. Certaines des ch&egrave;rges qui sont inscrites dans l'enditement, sont, en effet, d'une nathuthe toute partitchuli&egrave;the et concernent l'honneur et la responsabilit&egrave; morale des femmes. Certaines tchestchons s'en vont &ecirc;tre souol'v&egrave;es sus tchi que l'opinion des hoummes pouorrait n'&ecirc;tre pas suffisamment &ecirc;cliaithie. Des femmes seules sont &agrave; m&ecirc;me de savair appr&egrave;cier certains des faits qui sont &agrave; la ch&egrave;rge du pr&eacute;v'nu et &agrave; tchi qu'i' pliaide non coupabl'ye. Ches faits-l&agrave;, ches tchestchons-l&agrave;, sont d'natuthe, il est vrai, &agrave; mettre la modestie et la pudeur naturelle des femmes qu'en &ecirc;cout tont les d&ecirc;tails &agrave; une rude &ecirc;preuve, mais j'soummes arriv&egrave;s &agrave; une &ecirc;poque yo&ugrave; qu'les femmes ont de nouvelles responsabilit&egrave;s, en m&ecirc;me temps que de nouvieaux dro&euml;ts. Ch'est en tchi, dans une cause qui s'compose &agrave; un si grand point de faits et de pr&eacute;somptions concernant des femmes et des &ecirc;fants des femmes sus l'Jury. Et la Cour a constat&egrave; avec satisfaction que pas y'une des dames qu'ont 't&egrave; appel&egrave;es, n'a erfus&egrave; d'si&ecirc;gi, bieau que la lo&euml; diche positivement que nulle femme ne pouorra &ecirc;tre contrainte de servi s'ou n'l d'sithe pas.<br/>
<br/>
Le Pr&eacute;sident ass&egrave;rmenti l'Jury. Le Chef avait nom Conviction, et parmi les siens et les siennes qu'&eacute;taient avec li, y'avait MM. Juste, Recta, Inflexibl'ye, Impartial, Sens-Commun, et des dames Prudence, Modestie, Maternit&egrave;, Charit&egrave;, Sollicitude et Innocence.<br/>
<br/>
Les t&eacute;moins fudrent asserment&egrave;s et la Partie Publique pr&eacute;senti s'n'enditement.<br/>
<br/>
Le pr&eacute;v'nu Prussien, Fils d'Prussien et P&egrave;the de Prussien, avait 't&eacute; saisi (en flagrant d&eacute;lit) par le Chantgni Victor Alli&eacute; et pr&eacute;sent&egrave; en Justice par le Counn&eacute;table de la p&acirc;raisse de l'entente.<br/>
<br/>
Il 'tait atch&ucirc;s&egrave; d'avair, d'abord, dans telle p&eacute;riode devant le 31 Juillet 1914 que la cou&ocirc;tume sus la pr&eacute;scription permettait d'mentionner, pr&eacute;m&eacute;dit&egrave; et pr&eacute;path&egrave; des armes et armements, bein au del&agrave; de ses besoins l&eacute;gitimes, en veue tant d'atteintes sus la propri&ecirc;t&egrave; de ses vaisins &agrave; dro&euml;te et &agrave; gauche que d'attaques et d'outrages sus lus persounnes individuelles et collectives:<br/>
<br/>
 D'avair, &agrave; la dite date du 31 Juillet 1914, de propos d&eacute;lib&eacute;th&egrave; et d'connivence avec gens d'san m&eacute;pas, &agrave; ses gages et souos sa contrainte, d&eacute;cliath&egrave; une dgh&egrave;rre d'oppression, de tyrannie et d'ravage, et d'avair, d&egrave;s lors, mins en mouvement touos les moyens d'armes et d'armements mentionn&egrave;s au prumi&egrave; chef de l'enditement pour opprimer, tyranniser et ravagi tout alentou d'li, pour d&ecirc;truithe, saccagi ou voler les beins d'autrui et pour assailli, achou&ecirc;mi, &ecirc;touffer et assassiner des gens qui n'y avaient fait autchun tort ni dit autchun ma':<br/>
<br/>
 D'avair, notamment, dans l'couothant du mais d'Ao&ucirc;t, 1914, de propos d&eacute;lib&eacute;th&egrave;, d&ecirc;chith&egrave; certain contrat de bail &agrave; fin d'h&eacute;thitage concernant la propri&ecirc;t&eacute; d'la famille Belgique, &agrave; tchi qu'san grand'-grand'p&egrave;the avait mins sa signatuthe coumme t&eacute;moin: d'avair injustement ercliam&egrave; et ill&eacute;galement exerc&egrave; une fatchult&eacute; d'passage pas au-d'sus d'la propri&ecirc;t&egrave; de tchi qu'il 'tait dispos&egrave; dans l'susdit contrat: d'avair br&ucirc;l&egrave;, abattu, et d&ecirc;truit les immeubl'yes qui s'trouvaient sus ladite propri&ecirc;t&eacute;; d'avair criminellement appropri&egrave; &agrave; s'n usage et enlev&egrave; ill&eacute;galement des argents, valeurs, meubl'yes et effets qui y'&eacute;taient pli&eacute;chis: le tout au pr&eacute;judice de la Dame Belgique.<br/>
<br/>
D'avair insult&egrave; et injuri&egrave; ladite dame, assoumm&egrave; et tith&egrave; ses domestiques, emm'n&egrave; ses gar&ccedil;ons en escliavage, livr&egrave;s des filles &egrave;s outrages les pus criminels et vilann&egrave; et &ecirc;trangl'yi ses servantes:<br/>
<br/>
D'avair forchi ladite Dame Belgique &agrave; lis r'mettre, sans lis dounner de r'chu ni de r'counnaissance, touos ses titres et les argents qu'oulle avait &agrave; la banque; de l'avair forchie, par m'niches, &agrave; travaill'yi pour li, du matin au sair, quatre ans d'temps et au d'l&agrave;, lis prenant m&ecirc;me les provisions qu'&eacute;taient dans s'n'armo&euml;the, le lard qu'&eacute;tait dans san saleux, le beurre qu'&eacute;tait dans sa terrine, la graisse qu'&eacute;tait dans san pot, et les patates qu'&eacute;taient dans ses bathis; laissant, d'la sorte, ladite dame dans la pus grand' disettes et en dangi d'mouothi d'faim et l'obl'yigeant d'&ecirc;tre &agrave; la ch&egrave;rge de la p&acirc;raisse de l'Entente, yi et toutes les persounnes qui vivaient pr&eacute;c&eacute;demment sus sa propri&ecirc;t&egrave;:<br/>
<br/>
D'avair, en usant ill&eacute;galement d'un certain c'min d'passage au d'sus d'ladite propri&ecirc;t&egrave;, p&eacute;n&eacute;tr&egrave;, au moyen d'effraction, dans la ferme de Citoyen Fran&ccedil;ais, Gentilhoumme, d'avair d&ecirc;vast&egrave; une grand' partie d'ses clios, d'ses p&acirc;tuthes et d'ses gard&icirc;ns, en volant ses r&eacute;coltes, &ecirc;rachant ses pliantes et abattant ses bouais; d'avair emport&egrave; san fain, s'n'&ecirc;train, san grain et s'n'avaine, et d'avair mins l'feu &agrave; ses granges, &agrave; ses &ecirc;tabl'yes, &agrave; ses tcherqu&eacute;thies et &agrave; ses cottes; de s'&ecirc;tre enivr&egrave; et d'avair enivr&egrave; les autres individus qu'&eacute;taient avec li sus l'cidre audit Citoyen Fran&ccedil;ais, Gentilhoumme, et d'avair, opr&egrave;s chounna, mins tout l'restant dudit cidre &agrave; banon, en &ecirc;rachant les chanteplieuthes des diff&eacute;thentes barriques; et d'avair vol&egrave; des tch&eacute;thiots, tch&eacute;thues, h&egrave;rnais et autres machines et ustensiles de ferme qu'&eacute;taient dans les bels, le tout aux pr&eacute;judice et perte dudit Citoyen Fran&ccedil;ais, Gentilhoumme; et d'avair, de pus, tith&egrave; sus ses domestiques &agrave; poudre et &agrave; balle, et de l's'avair assaillis &agrave; coups d'cout&egrave; et d's&acirc;bre, de sorte que plusieurs en sont morts;<br/>
<br/>
D'vair m'nichi les &ecirc;fants et pathents de Nicolas L'Russe, de l'savair assoum&egrave;s et vol&egrave;s; d'avair capuchi et vol&egrave; l'dit Nicolas L'Russe, et mins sa maison &agrave; feu; et, opr&egrave;s chonna, d'avair fait ligotter et assassin&egrave; l'dit Nicolas L'Russe par les mains du noumm&egrave; Bolchevicq et d'avait induit l'dit Bolchevicq &agrave; s'empather, souos d'faux pr&eacute;textes, de sa propri&eacute;t&egrave; et d'la mettre &agrave; l'abandon et en ruines;<br/>
<br/>
D'avair mins d'la dynamite dans plusieurs des batcheaux appartenant &agrave; Ma&icirc;tre John Bull, et coul&egrave; lesdits batcheaux dans les vivi&egrave;rs au pourportant d'la propri&ecirc;t&egrave; dudit John Bull, nonobstant le fait que y'avait des femmes et des &ecirc;fants dans lesdits batcheaux; d'avair tith&egrave; sus les persounnes qu'&ecirc;prouvaient &agrave; aller au s'cours des femmes et &ecirc;fants qu'&eacute;taient sus l'point d'&ecirc;tre ni&egrave;s et de l's'avair ni&egrave;s &egrave;tou: d'avair empouaisounn&egrave; l'ieau dans lesdits vivi&egrave;rs et dans les pis et citernes, &agrave; seule fin de causer la mort de la famille dudit John Bull;<br/>
<br/>
D'avair mins l'feu &agrave; un hopita' plien de malades; et d'avair, assassin&egrave; des chentaines de femmes et d'&ecirc;fants qui n'y'avaient jamais fait l'moindre ma':<br/>
<br/>
D'avair envi&egrave; du vitriol &agrave; la fache d'une foule de gar&ccedil;ons qui voulaient l'emp&ecirc;chi d'assassiner des vielles gens et des femmes et &ecirc;fants:<br/>
<br/>
D'avair condi &agrave; la mort, ses propres pathents, &ecirc;fants, domestiques et parchounni&egrave;rs;<br/>
<br/>
Et enfin, d'avair, br&ucirc;l&egrave; et d&ecirc;truit des quantit&egrave;s d'autels, de tchaithes, d'&eacute;gl'yises et d'chapelles, et coummins les pus affreux sacril&egrave;ges, et les pus grands bliasph&ecirc;mes.<br/>
<br/>
Touos lesdits m&ecirc;faits, crimes et forfaits coummins sans provoc&acirc;tion et continu&egrave;s sans interruption jusqu'au jour de la saisie du pr&eacute;v'nu par la police souos l's'ordres du Chantgni Victor Alli&eacute;, d'l'avant dite p&acirc;raisse de l'Entente.<br/>
<br/>
La lectuthe de l'enditement 'tait finie. Le Protchuleux ajou&ocirc;ti que les noms des persounnes qu'avaient 't&egrave; assoumm&egrave;es, bliess&egrave;s, et tu&egrave;es &eacute;tait trop longue pour en faithe un chef sus chaque cas individuel. Il esp&eacute;thait trouver assez d'preuves des faits mentionn&egrave;s dans l'enditement pour satisfaithe le Jury.<br/>
<br/>
Les t&eacute;moins fudrent app'l&egrave;s &agrave; dounner lus d&eacute;positions.<br/>
<br/>
Coumme de raison, le prumi 'tait le Chantgni Victor Alli&eacute;. I' raconti qu'avec l'aide de toute la police de la p&acirc;raisse de l'Entente, y comprins les hoummes de siez l'Oncl'ye Sam et l'Couosin Jonathan, il s'&eacute;tait mins en d'vair d'arr&ecirc;ter le pr&eacute;v'nu, contre tchi qu'il avait r'chu un grand nombre de pliaintes. I' l'avaient trouv&egrave; en flagrant d&eacute;lit, avec ses camarades, les uns &agrave; pilv&acirc;tchi les rachines et &agrave; saccagi les r&eacute;coltes dans la ferme de Citoyen Fran&ccedil;ais, les autres &agrave; coup-d'piser et &agrave; assoummer la Dame Belgique, tandis que d'autres, ne pouvant pon faithe grand ma' &agrave; John Bull li-m&ecirc;me, s'en prenaient &agrave; sa famille et &egrave;s &ecirc;fants qu'&eacute;taient siez li. - Les compagnons du Prussien avaient fait d'lus mus pour ne pon &ecirc;tre happ&egrave;s. Ils avaient r'fus&egrave; d'ob&eacute;ir &agrave; la police et l'y'avaient r&eacute;sist&egrave; violemment, de toutes les mani&egrave;thes possible, capuchant, bliessant, tuant partout yo&ugrave; qu'i' pouvaient. I' fallut taper d'sus sans gr&acirc;ce ni merci. Ch'fut avec bein d'la peine que l'Prussien et ses gens furent battus. Mais le Chantgni avait d'mand&egrave; au Sergent Foch (de la milice de France) de lus baill'yi un coup d'main et l'Sergent Foch lus avait dit coumment s'y prendre pour v'nin &agrave; bu de ches sacripants-l&agrave;. Touos l's'hoummes de tchoeu lus avaient dounn&egrave; un coup-d'main et, finalement, &agrave; forche d'taper d'sus, nous avait fait le Prussien et ses gens ertchuler pas &agrave; pas, jusqu'au jour qu'ils en eudrent yeu assez et qu'enfin i' s'avouidrent battus et que nou put les em'ner en prison.<br/>
<br/>
En r&ecirc;ponse au Protchuleux, le Chantgny dit que touos les autres individus avaient pliaidji coupabl'ye et avaient d&ecirc;j&agrave; 't&egrave; condamn&egrave;s, mais l'Prussien avait d'abord erfus&egrave; d'pliaidji du tout et pis avait pr&eacute;tendu qui n'tait pas coupabl'ye.<br/>
<br/>
L'Avocat Bat-d'la-Goule ne fit pas une seule tchestchon au Chantgni Victor Alli&eacute;.<br/>
<br/>
Madame Belgique, qui p&acirc;li la deuxi&egrave;me, pathaissait bein faill'yie. Oulle 'tait maigre et hall&egrave;e; ses pouorres hardes l'abriyaient bein &agrave; peine; et oulle 'tait occouo toute &ecirc;nerv&egrave;e. Ou raconti coumment que l'Prussien 'tait v'nu siez l'yi un jour, avec un tas de mauvais sujets, avait vol&egrave; san contrat d'h&eacute;thitage et l'avait mins en morcieaux, en disant que che n'tait &quot;qu'un sale mio d'papi&quot;! Oulle eut un tas de tchi &agrave; dithe, &egrave;tou, au sujet d'la mani&eacute;the que l'Prussien avait agi envers les &ecirc;fants et sustout envers les jannes filles et les femmes. Ches choses l&agrave; sont trop horribl'yes pour les imprimer, et fidrent une diverse impression sus l'Jury, partitchuli&eacute;thement sus les femmes.<br/>
<br/>
La pouorre vielle dame fut obl'yigie de s'arr&ecirc;ter bein des fais, pour essuyer ses yeux, en racontant ch'qui s'&eacute;tait pass&egrave; siez l'yi. Mais ou' trouvi la force d'aller jusqu'au but et, sa d&eacute;position faite, ou' pathut avair l'air bein soulagie.<br/>
<br/>
Toute une scouade de vi&egrave;rs hoummes, de p'tits orphelins et orphelines, de jannes filles et d'veuves corroboridrent chein qu'la dame Belgique avait dit. Ils avaient tous l'air d'avair souffert hardi et enduth&egrave; de grandes priv&acirc;tions. I' faisaient vra&icirc;ment pitchi.<br/>
<br/>
L'Avocat n'lus fit pas une seule tchestchon.<br/>
<br/>
Quand ch'fut l'tou' de Citoyen Fran&ccedil;ais &agrave; monter dans la bo&euml;te &agrave; t&eacute;moins, il eut d'la peine &agrave; passer l'long du Prussien sans lis cliam&ucirc;ser la fache, en viyant coumment qu'i' s'motchait d'une pouorre femme qui v'nait d'avair bein d'la peine &agrave; faithe sa d&eacute;position.<br/>
<br/>
Chein que Citoyen Fran&ccedil;ais raconti 'tait au sujet d'chein qui s'&eacute;tait pass&eacute; dans sa ferme. Touos les fermiers sus l'Jury avaient l'air navr&egrave;s.<br/>
<br/>
L'Oncl'ye Sam et l'Couosin Jonathan, p&acirc;lant un mio dans lus nez, certif'yidrent que Citoyen n'avait dit qu'la puthe v&eacute;thit&egrave; et l'Oncl'ye Sam ajou&ocirc;ti que s'il avait bein comprins chein qu'&eacute;tait la b&ecirc;te &agrave; tchi que nous avait &agrave; faithe, i' n'&eacute;thait pon laissi le pouorre Citoyen enhanner trais ans d'temps devant s'en v'nin l'y'aidji &agrave; chasser les malfaiteurs de sa ferme.<br/>
<br/>
Il avait &agrave; peine dit la patholle que Citoyen se l'vit de d'sus san banc et couothi l'embrachi sus les deux jo'es, malgr&egrave; l'huissier qui hallait &agrave; tigue de corps sus la pann&egrave;e d'sa casaque!<br/>
<br/>
Ch'tait rein-que quand l'affaithe fut faite que l'pouorre Citoyen se r'souvint qu'il 'tait en Cour!<br/>
<br/>
- Oh, pardon, mon Pr&eacute;sident, i' c'menchi, mais, voyez-vous? l'&eacute;motion, la reconnaissance, la...<br/>
<br/>
Le Pr&eacute;sident l'interrompit en souoriant: N'vos troubli&egrave;z pas, i' lis dit, d'une vouaix douoche et compatissante, je comprenons...<br/>
<br/>
Et coumme Citoyen, en s'touannant promptement pour s'en r'aller &agrave; sa pli&egrave;che, avait, par m&ecirc;sgarde, dounn&egrave; un coup d'coute dans les c&ocirc;tes &agrave; l'huissier, qui n'avait cessi d'haller sus sa cas&acirc;que:- Tant pi&egrave;the pour vous, huissier, s'fit l'Pr&eacute;sident, fallait l'laissi! Quand un houmme a souffert autant coumme li, faut avair d's'&ecirc;gards pour s'n'&ecirc;tat d'esprit, au bu du compte!!<br/>
<br/>
Par rapport au chef concernant la propri&ecirc;t&egrave; &agrave; Nicolas l'Russe, et les vols et assassinats &agrave; san pr&eacute;judice, i' n'y'avait pas d't&eacute;moins, partie des victimes &eacute;tant mortes et les autres &agrave; l'H&ocirc;pital, mais l'Protchuleux produisit les d&eacute;positions qu'ils avaient fait d&eacute;vant mouothi et qu'avaient 't&egrave; obtenues par devant l'Vicomte &agrave; l'H&ocirc;pital. I' produisit en m&ecirc;me temps l'verdict d'l'enqu&ecirc;te sur la mort dudit Nicolas, &quot;assassin&egrave; par le noumm&egrave; Bolchevicq, de connivance avec le pr&eacute;v'nu&quot;:<br/>
<br/>
Opr&egrave;s que divers autres t&eacute;moins eudrent 't&egrave; entendus, ch'fut l'tou' &agrave; John Bull.<br/>
<br/>
Coumme d'habitude, i' c'menchi &agrave; groum&acirc;chi, disant qu'i' n'savait pas l'fran&ccedil;ais, et qu'i' voulait d&eacute;poser en angliais, etc., etc.<br/>
<br/>
- Eh bein! d'vis&egrave;z-en angliais, mon doux! s'lis fit l'Pr&eacute;sident. Ch'est grand dommage pour vous s'ou' n'sav&egrave;z qu'une seule langue, mais ch'est votr' affaithe! D'vis&egrave;z du mus qu'ou pouv&egrave;z, nou vos comprendra tr&eacute;jous assez bein.<br/>
<br/>
John Bull raconti, don, s'n'histo&euml;the, une histo&euml;the &agrave; faithe fr&eacute;mi. Et tout l'temps qu'i' p&acirc;lait, i' r'gardait le pr&eacute;v'nu dans l's'i&egrave;rs, coumme si ch'tait &agrave; li-m&ecirc;me qui r'citait touos les m&ecirc;faits de tchi qu'il 'tait tchestchon dans l'enditement. Il raconti les choses tout au long, en prenant san temps, et n'oubliant pas la moindre chose, et des qu'il eut fini, i' tchitti la Cour, s'n'alli &agrave; la prumi&eacute;the auberge du vaisin&eacute;, avali deux pintes de bi&egrave;the et s'en r'vins &agrave; sa pli&egrave;che dans la gal'lie.<br/>
<br/>
Justement l'Pr&eacute;sident 'tait &agrave; app'ler les noms des t&eacute;moins &agrave; d&ecirc;ch&egrave;rge:<br/>
<br/>
...... Cupidit&eacute;, Ordghi, Envie, Violence, Atrocit&egrave;, Pouaison, Tra&icirc;trise, Hypocrisie, Vanit&eacute;, duplicit&egrave;, Parjuthe, Malice, arrogance, falsification, Incorrigibilit&egrave;, Tromp'thie, Cruaut&egrave;.<br/>
<br/>
Les individus en tchestchon 'taient tous d'bu &agrave; la barre. Jamais si vilain assortiment de visages pendabl'yes n'avait 't&egrave; veu dans la cour. Les habits d'prison qu'ils avaient conv'naient d'charme &agrave; lus mauvaises mines.<br/>
<br/>
En les r'gardant, le pr&eacute;v'nu hauchit l's'&ecirc;paules et fit un m&ucirc;s&eacute;, coumme pour montr&egrave; combein qu'il 'tait d&ecirc;gou&ocirc;t&egrave; de ses propres t&eacute;moins.<br/>
<br/>
Tout d'un coup, l'Avocat Bat-d'la-Goule se l'vit, tout d'un embront.<br/>
<br/>
- Moussieu l'Pr&eacute;sident, dit-i', les t&eacute;moins &agrave; d&ecirc;cherge veinnent de m'informer qu'i' n'ont rein S dithe en faveur du pr&eacute;v'nu. si je n'lus fais pas de tchestchons, la Partie Publique ne peut pas les contre-examiner, peut-alle?<br/>
<br/>
- La Partie Publique n'a pas la moindre envie de s'touoill'yi avec une telle bande de voyous, allez! lis cliatchi le Protchuleux, rup&ecirc;ment.<br/>
<br/>
- Ou n'avez qu'&agrave; les r'tch&ucirc;ser, fit l'Pr&eacute;sident.<br/>
<br/>
- J'les r'tch&ucirc;se, fit l'Avocat: j'ai l'honneur de les r'tch&ucirc;ser, tant qu'i' y'en a.<br/>
<br/>
Et toute la scouade fut emm'n&egrave;e rond'ment hors de la Cour.<br/>
<br/>
Le Protchuleux fit san r&eacute;quisitoire. Ah! Fallait l'ou&iuml; mettre les choses au cliai, montrer la pr&eacute;m&eacute;dit&acirc;tion, la pr&eacute;path&acirc;tion, l'ex&eacute;cution des infernals plians du pr&eacute;v'nu. Fallait l'ou&iuml; montrer les crimes de tchi qu'il avait 't&egrave; coupabl'ye. Fallait l'vaie plieuther (vaithe <i>plieuther</i>, li, un vier Protchuleux qu'avait pass&egrave; sa vie parmi des crimes et des criminels) en p&acirc;lant de chein qu'les femmes et &ecirc;fants, les vieilles gens et les orphelins, avaient yeu &agrave; enduther d'la part du prussien et d'ses supp&ocirc;ts. - Et quand i' d'mandi au Jury de rapporter un verdict de coupabl'ye, sus touos les chefs de l'enditement, il 'tait bein &eacute;vident que les faits 'taient touos prouv&egrave;s et que l'Avocat Bat-d'la-Goule &eacute;thait biau pliaidji d'san mus; i perdrait sa peine.<br/>
<br/>
Mais Moussieu Bat-d'la-Goule ne pliadji pon long. Jamais, m&ecirc;me, i' n'en avait dit si p'tit...<br/>
<br/>
- &quot;La Cour m'a ch&egrave;rgi d'la d'fense de chu pr&eacute;v'nu ichin&quot;, qu'i' dit d'une vouaix triste et lamentable, &quot;car nul homme ne peut &ecirc;tre condamn&egrave; sans avair 't&egrave; entendu pour sa d'fense par l'entreminse d'un Avocat. I' pr&eacute;tend qu'il est innocent, car i' n'a fait que d'ob&eacute;ir &agrave; s'n'instinct naturel et a tout simpl'yement voulu prot&eacute;gi et agrandi sa propri&ecirc;t&egrave;. Ne v'l&agrave; tout ch'que j'ai &agrave; dithe. Si, pourtant, y'avait un doute dans l'esprit du Jury... che s'sait... che s'sait une grand' b&ecirc;tise, ch&eacute; s'sait une calamit&egrave;!...&quot;<br/>
<br/>
Le Pr&eacute;sident fit un long speech, excessivement s&eacute;rieux, et pis le Jury s'en alli d&eacute;lib&eacute;ther.<br/>
<br/>
Dans deux minutes il 'tait r'venu.<br/>
<br/>
- Le Jury est-i' unanime? d'mandi l'Pr&eacute;sident.<br/>
<br/>
- Le Jury est unanime dit l'Chef, qu'avait nom Conviction.<br/>
<br/>
- Tch'est l'verdict? d'mandi occouo l'Pr&eacute;sident.<br/>
<br/>
- Coupabl'ye, sus touos les chefs, sans exception, dit l'Chef du Jury.<br/>
<br/>
Merci! Merci!! dit l'Pr&eacute;sident du Tribunal de l'Opinion Universelle, &agrave; pliaine vouaix...<br/>
<br/>
Et aussit&ocirc;t, conform&eacute;ment &egrave;s conclusions d'la Partie Publique, le Prussien d&ucirc;ment atteint et convaincu de larcins, vols, recels, bris d'clothuthe, d&ecirc;tournements, fraude, abus d'confiance, effractions, attaques nocturnes, incendies volontaithes, viols, meurtres, assassinats, rapt, empouaisounnements, blasph&ecirc;mes, sacril&egrave;ges, outrages, assauts d'grand c'min, pirat'tie, et d'infractions &agrave; toutes les louais humaines et divines, 'tait entrain&egrave; hors de la cour et pitchi dans l'cachot des condamn&egrave;s qui ne r'vaient jamais la lumi&egrave;the du jour!<br/>
<br/>
Et, coumme i' s'nallait, le temps qu'avait 't&egrave; morne et gris jusque l&agrave;, changi tout d'un coup.<br/>
<br/>
Les nuages dispathudrent je-n'ai-yo&ugrave;, et l'solei s'mins &agrave; r'lithe coumme i' n'l'avait pas fait depis l'mais d'Juillet 1914!<br/>
<br/>
<i><a href="ejluce.html">Elie</a><br/>
Sept. 1918.</i><br/>

&nbsp;<p>
<b>(Chennech&icirc;n est la 4,000i&egrave;me page ajou&ocirc;t&eacute;e &egrave;s Pages J&egrave;rriaises)</b>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="dgerre.html">La dg&egrave;rre en J&egrave;rriais</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="bulgarie.html">L'Abdication du Rou&eacute; d'Bulgarie</a><p>

<li><a href="cahouain_dgerre1918.html">V'l&agrave; don la dgerre finie!</a><p>
<li><a href="peterhome.html">Peter is coming home</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="painforecast.html">A Forecast as to the future</a><p>

<li><a href="pains_bill.html">The Pains discuss the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="bertie.html">Comment qu'Bertie fut Exempt&eacute;</a><p>
<li><a href="greenfieldsoffrance.html">Les v&egrave;rts clios d'France</a><p>

<li><a href="pmjuge.html">L&eacute; Juge d&eacute; La P'tite Cour</a><p>
<li><a href="plaidedie.html">La Plaidedie</a><p>
<li><a href="proces.html">Le Proc&eacute;s</a><p>
<li><a href="noncoupablye.html">Non Coupablye</a><p>
<li><a href="piteurjury.html">How Piteur convinced the Jury</a><p>
<li><a href="cahouain1916.html">La s&eacute;ance de la Cour pour les menues dettes</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

