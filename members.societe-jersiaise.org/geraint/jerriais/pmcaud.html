<HTML>

<!-- Mirrored from members.societe-jersiaise.org/geraint/jerriais/pmcaud.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
<HEAD>
<TITLE>Y fait trop caud</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Y fait trop caud</h2></font></center><p>

Quand, voulant me r'p&ocirc;s&eacute; pour tchiques minutes, j'entrit dans la tchu&icirc;sine M&ecirc;cr&eacute;di arlev&eacute;e, j'trouvit la Merrienne tout san long s&ucirc;s l'sofa, toute &ecirc;puis&eacute;e.<br/>
<br/>
&quot;Tch&egrave;sque tu'as bouonnefemme?&quot; j'l'y d'mandit; &quot;&egrave;s-tu malade?&quot;<br/>
<br/>
&quot;Oui,&quot; ou raiponnit, &quot;&eacute;pis bein malade. Si chutte chaleu ichin continue p&ucirc;s longtemps, je n'crais pas vraiement que j'pou&ocirc;rrai l'enduth&eacute;. J'tais pr&ecirc;te &agrave; m'&ecirc;vanni quand j'me s'y minse ichin, et m&ecirc;me ach'teu j'ai bein d'la peine &agrave; r&eacute;spith&eacute;. Donne-m&eacute; un v&ecirc;rre d'iau, Ph'lip, j't'en prie, car j'ai une s&eacute; abominablye.&quot;<br/>
<br/>
J'm'en fut &agrave; la pompe avec une canne, et oulle en avalit une bouonne pinte d'vant r'mettre le v&ecirc;rre bas. &quot;Oh,&quot; ou dit, &quot;chonna m'a fait du bein, mais je m'trouve ocquo hardi faillyi. Si v'nait seulement une p'tite br&icirc;se, mais n'y'a pas un brin d'vant, et je crai qu'j'avons d'l'orage car la catte s'est m&ucirc;chie souos l'armouaithe apr&egrave;s av&eacute; couothu ichin et l&agrave; comme une folle, et j'ai une dr&ocirc;le de sensation dans l'estomac, comme s'il avait tou&ocirc;n&eacute; chen-d's&ucirc;s-d'sous.&quot;<br/>
<br/>
&quot;Ma pou&ocirc;re femme,&quot; j'l'y dit, &quot;r'p&ocirc;se-t&eacute; ocquo une d'm'ieuthe et tu t'trouv'thas m&ucirc;s. Mais ch'est hardi d'ta faute, tu sais, que tu souffre d'm&ecirc;me.&quot;<br/>
<br/>
&quot;Oh!&quot; ou s'fit, &quot;et comment chonna?&quot;<br/>
<br/>
&quot;Parceque tu n'est pas habillyie pour la saison,&quot; j'l'y dit. &quot;M&eacute;, j'n'ai qu'ma qu'minse et une pathe de braies, mais t&eacute; tu'&eacute;s enfliub&eacute;e comme si ch'tait l'fond d'l'hiv&eacute;. Par exemplye, &egrave;s-t'y n&eacute;c&eacute;ssaithe du temps tchi fait d'av&eacute; deux ou trais cotillons et je n'sais pon tchi en d'sous, et un bodice boutonn&eacute; l'tou d'tan co assez pour t'&ecirc;trangli? Tu n'as pas d'bouon-sens ma vieille.&quot;<br/>
<br/>
La bouonnefemme se r'butit. &quot;Tu d&eacute;v'thais av&eacute; honte de p&acirc;sl&eacute; d'm&ecirc;me,&quot; ou dit s&eacute;v&egrave;thement. &quot;Chein qu'j'ai s&ucirc;s l'co n'est pas d'tes affaithes, et quant &egrave;s cotillons j'ai ou&iuml; ma m&egrave;the dithe qu'une femme tch'y n'en m&eacute;ttait pas au mains un couplye n'&eacute;tait pas r&eacute;sp&eacute;ctablye. J'pense bein qu'tu voudrais m'vais comme chais hardelles tch'y s'prom&egrave;nent dans les routes pr&egrave;sque toutes nues.&quot;<br/>
<br/>
&quot;Ah, nouff&eacute;, Merrienne,&quot; j'l'y dit, &quot;damme nouff&eacute;, mais avec chonna tu pouorrais coy&eacute; un mio s&ucirc;s l'habits quand y fait si caud.&quot;<br/>
<br/>
&quot;J&eacute; f'thai comme je voudrait,&quot; ou s'fit. &quot;Je n'm'en vais pas changi mes habitudes pour pliaithe &agrave; personne. Mais, tchi dommage, Ph'lip, que la Providence ne nos a pas donn&eacute; l'pouv&eacute; d'gouvern&eacute; l'temps. Ach'teu, nous n'sait pas ou&egrave;sque nous en est. Un jour y fait une fraid d'tchan, et un autre une chaleu &agrave; vos faithe malade. Quand j'mets man linge dehors au Lundi, j'ai bein souvent &agrave; cou&ocirc;re pour le rentr&eacute;, car y veint une achie, et quand par bord&eacute;e j'veur all&eacute; en ville le temps est souvent p&eacute;thisablye. J'm'&ecirc;tonne hardi qu'avec toute la science que y'a dans l'monde de nos jours, personne n'ait ocquo d&ecirc;couvert comment donn&eacute; du biau temps quand nous en voudrait.&quot;<br/>
<br/>
J'me mint &agrave; rithe. &quot;Mais ma pou&ocirc;rre femme,&quot; j'l'y dit, &quot;est-che que tu ne vais pas qu'si nou pouvait gouvern&eacute; l'temps comme nou voulait tout l'monde s'saient b&eacute;t&ocirc;t en brit? N'y'&eacute;thait p&ucirc;s d'paix ou trantchilit&eacute; autchun bord.&quot;<br/>
<br/>
Ou dit qu'ou n'comprenait pas, et que ch'tais &agrave; m'motchi d'l'yi.<br/>
<br/>
&quot;Pas du tout,&quot; j'l'y dit. &quot;Imagine-t&eacute; d'mandant pour du temps sec un Lundi, avec ta vaisinne voulant d'la plyie pour san gardin, et l'fermyi d'l'autre bord d'la route voulant une forte achie pour ses p'tites graines. Tu voudrais du biau sol&eacute; pour le tais d'la chapelle et m&eacute; d'la mouolli&ecirc;tuthe pour sauv&eacute; mes raves en deuxi&egrave;me. Dans p'tit d'temps y faudrait au mains une do&ucirc;zaine de Chantgniers dans chaque p&acirc;raisse pour emp&ecirc;chi les gens de s'entre cam&acirc;illyi et che s'sait un vrai patafias.&quot;<br/>
<br/>
La Merrienne consid&eacute;thit pour tchiques instants, &eacute;pis. &quot;Ch'est vrai assez,&quot; ou s'fit, &quot;mais avec chonna, y fait trop caud.&quot;<br/>
<br/>
<i><a href="lebrocq.html">Ph'lip</a></i><br/>
<i>15/8/1953 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="tempethatuthe.html">La Temp&eacute;thatuthe</a><p>
<li><a href="tempsphr.html">Tchi temps qu'j'avons aniet?</a><p>
<li><a href="pmchaleu.html">Merrienne et la chaleu</a><p>
<li><a href="pmchaleu2.html">D'la chaleu &agrave; Saint-Ou</a><p>
<li><a href="pmfraid.html">Pus fraid que Jamais?</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="pmfraid2.html">Merrienne et l'temps fraid</a><p>
<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>
<li><a href="change.html">Changement d'habits, changement d'opinions</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmcaud.html by HTTrack Website Copier/3.x [XR&CO'2014], Tue, 15 Jul 2025 14:00:46 GMT -->
</HTML>

