<HTML>
<HEAD>
<TITLE>La nouvelle ann&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La nouvelle ann&eacute;e</h2></font></center><p>


<i><font size="-1">San Antonio, Texas,<br/>
U.S.A.<br/>
L&eacute; 30 d&eacute;zembre, 1972.<br/></font></i>
<br/>
Moussieu l'R&eacute;dacteu,<br/>
<br/>
Eh bein, nouos v'la en veue du c'menchement d'eune nouvelle ann&eacute;e. Ch'est sans doute un &ecirc;v&egrave;nement tchi s'arrive touos l's ans, mais i' m'sembl'ye tch'i' r'veint pus vite tch'i' n'soulait &agrave; m'suthe qu&eacute; l'temps s'p&acirc;sse. Nou-s-a d'la peine &agrave; craithe qu&eacute; douze mais ont dispathu d'pis la dreine fais qu' j'avions c&eacute;l&eacute;br&eacute; l'ann&eacute;e tchi veint d&eacute; s'p&acirc;sser. Esp&eacute;thons qu&eacute; la nouvelle s'en va apporter la paix, l'bonheu, la sant&eacute; et la prosp&eacute;thit&eacute; &agrave; tout l'monde.<br/>
<br/>
Ichin en Am&eacute;thique l's affaithes n'ont pon changi fort duthant l'ann&eacute;e tchi veint d's'en aller prendre sa pliaiche dans l'histouaithe du monde. Ch'est acouo l'pays Am&eacute;thitchain d'richesse et d'pauvr&eacute;t&eacute; &#8211; ouaithe qu&eacute; nou peut dithe qu&eacute; p&egrave;rsonne n'a b&eacute;soin d'mouothi d'faim s'il a l'avis d'faithe &agrave; saver sa d&ecirc;tresse &egrave;s autorit&eacute;s. Ch'n'est pon manque d'&ecirc;prouver &agrave; amender l'sort des pauvres tch'i' y'en a. L&eacute; gouv&egrave;rn&eacute;ment d&ecirc;pense des millions d'dollars &agrave; y'&ecirc;prouver &#8211; b&ecirc;tement, &agrave; m'n id&eacute;e &#8211; car nou n'peut pon enrichi un publyi. Tant pus d'sou qu' nou donne au pi&egrave;rcheux ou au mendgian, tant pus il en d'mande et tant pus i' n's&eacute; g&ecirc;ne pon d'trouver du travas. Nouos louais ichin sont si g&eacute;n&eacute;reuses &agrave; chu sujet-l&agrave; qu' un homme tchi r'chait d'la p&acirc;raisse n'a pon b&eacute;soin d'accepter un aut' empliai tchi l&icirc; patha&icirc;t payi mains tch'i' n'gangnait quand i' fut m&icirc;ns bas.<br/>
<br/>
Quand eune p&egrave;rsonne peut r'ch&eacute;ver assez du gouv&egrave;rn&eacute;ment pour vivre sans travailli, ou n'ch&egrave;rche pon d'travas. Quand j'tions &agrave; Gasp&eacute;, au Cannada, l'D&eacute;put&eacute; Ph'lippe de Veulle et m&eacute;, y'a tchiques ann&eacute;es, j'tions &agrave; p&acirc;ler &agrave; des d'scendants d'J&egrave;rriais dans l'H&ocirc;tel Baker, et i' nouos donn&icirc;drent eune bouanne id&eacute;e d&eacute; chein tchi s'p&acirc;sse l&agrave;-bas. L'h&ocirc;tel avait b&eacute;soin d'main-d'&#339;uvre, par exempl'ye, mais d's hommes en plieine sant&eacute; tch'&eacute;taient l&agrave; &agrave; s'lovier pour lus p&acirc;sser l'temps viyant tch'i' r'ch&eacute;vaient d'la p&acirc;raisse et n'avaient pon &agrave; travailli pour gangni lus vie, n'voulaient pon lus la&icirc;ssi &ecirc;t' embauchis d&eacute; peux d'p&egrave;rdre les sou tch'i' r'ch&eacute;vaient du gouv&egrave;rn&eacute;ment d'Tchubec &agrave; rein n'faithe, et d'peux, &eacute;tout, qu&eacute; s'il' 'taient m&icirc;ns bas &agrave; la f&icirc;n d'la saison touristique il' &eacute;thaient p't &ecirc;t' d'la peine &agrave; s&eacute; r'mett' sus la p&acirc;raisse. Sans vouler touanner Communiste, j&eacute; n'peux s&eacute;non admither l'dgide Russe tchi nouos disait, quand j'tions &agrave; Moscou : &#8220;En Russie, j'criyons qu' ch'est un honneu d'travailli, et les cheins tchi n'veulent pon l'faithe sont env'y&eacute;s en Sib&eacute;rie!&#8221;<br/>
<br/>
Y'a quand-m&egrave;me ieu des bouannes choses dans l'couothant d'l'ann&eacute;e tchi veint d&eacute; s'p&acirc;sser. J'avons ieu la chance d&eacute; garder l'Pr&eacute;sident Richard Nixon dans la Maison Blianche &agrave; Washington. Un moussieu tchi n'a pon d'peux d'sa peine, ni des grosses t&ecirc;tes des syndicats des travailleurs. La dg&egrave;rre au <a href="vietnam.html">Viet-Nam</a> est, j'l'esp&eacute;thons, sus l'pus. Nouos <a HREF="gdfleune.html">astronautes ont marchi sus la leune</a> acouo eune fais. Y'a acouo des gens tchi disent qu&eacute; ch'est des sou env'y&eacute;s &agrave; la route et qu&eacute; Washington &eacute;thait deu les donner &egrave;s pauvres &agrave; la pliaiche, mais comme j'l'ai d&ecirc;j&agrave; mentionn&eacute;, nou n'peut pon enrichi un publyi, et la Bibl'ye nouos dit qu&eacute; les pauvres es'sont tr&eacute;jous auve nous. Si j'avions la&icirc;ssi la Russie c'mander l'espace des cieux sans y mett' l&eacute; pid nouos-m&ecirc;mes, oulle &eacute;thait peu m'nichi tout l'monde d'en haut. Y'a, &eacute;tout, la tchestchion des r'sources d&eacute; mat&eacute;riel d&eacute; natuthe d&eacute; minn&eacute;ra pour les b&eacute;soins d'l'industrie du monde entchi, tchi, d'apr&egrave;s les savants, s'en vont &ecirc;t' entchi&egrave;thement faites s&egrave;rvi dans eune quarantaine ou ch&icirc;nquantaine d'ann&eacute;es, et i' s'sa p't &ecirc;t' p&ocirc;ssibl'ye d'en aver d'la leune. V'la tchi vouos r'sembl'ye probabli&eacute;ment riditchule mais les g&eacute;ologues Am&eacute;thitchains ont d&ecirc;j&agrave; chutte possibilit&eacute;-l&agrave; en veue, et ch'est ieune des raisons tchi les fait vouler analyser les rotchi&egrave;rs et d'chets, probabli&eacute;ment volcaniques, tch'i' trouvent sus sa surface.<br/>
<br/>
Eune aut' bouanne chose tchi s'est pass&eacute;e ch't ann&eacute;e est qu&eacute; l'Congr&egrave;s &agrave; Washington s'est &icirc;nt&eacute;r&ecirc;ssi dans les m'suthes n&eacute;cessaithes pour aboli l'empoua&icirc;sonnement d'l'air par les gaz d'&ecirc;cappe des tchuyaux d' &#8220;&eacute;chappage&#8221; des motos. L'&egrave;rmi&egrave;de s'en va prendre tchiques ann&eacute;es d'vant &ecirc;t' p&egrave;rfectionn&eacute;. L'&ecirc;cappe des motos fabritchis &agrave; ch't heu la&icirc;sse cou&ocirc;rre mains d'gaz empoua&icirc;sonneux, et il' ont l'ordre d&eacute; l'aboli entchi&egrave;thement d'ich&icirc;n tchiques ann&eacute;es. L'Congr&egrave;s a pass&eacute; des louais, &eacute;tout, pour emp&ecirc;chi l'empoua&icirc;sonnement des rivi&egrave;thes et des grand lacs, autr&eacute;ment tout l'pa&icirc;son d'dans &eacute;thait p&eacute;thi.<br/>
<br/>
Ch'est assez dr&ocirc;le qu&eacute; ch'est l'progr&egrave;s tchi nouos a apport&eacute; l'a&icirc;se et l'confort tch'est en train d'empoua&icirc;sonner l'air tchi garde nouos poumons en allant et l'tchoeu battant, mais ch'est eune bouanne chose qu&eacute; nouos gouv&egrave;rn&eacute;ments s'en sont app&egrave;rchus en temps et tch'i' sont en train d'y r'mi&eacute;dgi.<br/>
<br/>
Et tch'est tchi s'p&acirc;sse en J&egrave;rri? J&eacute; n'sai pon. La dreine g&acirc;zette &egrave;rchue est du 21 d'septembre. J&eacute; n'sai pon tch'est tch'a g&acirc;ngni la Coupe des Enfuntchis &agrave; l'Eisteddfod ni l's &ecirc;lections du mais pass&eacute;. Mais v'la tch'i' n'm'emp&ecirc;che pon d'vouos souhaiter &agrave; tous eune raide bouanne et heutheuse nouvelle ann&eacute;e tchi, j'l'esp&eacute;the, vouos apport&eacute;tha toutes les bouannes choses qu'ou pouver d'sither pour vous-m&ecirc;mes&nbsp;  !<br/>
<br/>
<i>&nbsp;<a href="lefeuvre.html">George d'La Forge.</a>  </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfresolutions.html">R&ecirc;solutions d'Nouvel An</a><p>
<li><a href="resol.html">R&ecirc;solutions</a><p>
<li><a href="pourlenouvelan.html">Pour le Nouvel An</a><p>
<li><a href="auld.html">Le Vier Temps</a> - Auld Lang Syne<p>
<li><a href="auld2.html">Not' Bouon Vieir Temps</a> - Auld Lang Syne <i>(acouo)</i><p>
<li><a href="auld3.html">L'amour du vi&egrave;r temps</a><p>
<li><a href="auld4.html">Le Bouan Vier Temps</a><p>
<li><a href="nouvan.html">Un' Buonn' Nouvelle Ann&eacute;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="findannee.html">Fin d'ann&egrave;e</a><p>
<li><a href="1901.html">1901</a><p>
<li><a href="1900.html">1900</a><p>
<li><a href="1918.html">Mil-Neu'-Chent-Djiex-Huit</a><p>
<li><a href="resolutionsgj.html">Mes r&ecirc;solutions</a><p>
<li><a href="gazetteannee.html">Eune Bouanne Ann&eacute;e dans la G&acirc;zette du S&eacute;</a><p>
<li><a href="perfectyear.html">Eune Bouonne Ann&eacute;e</a><p>
<li><a href="samuelannee1913.html">J'vos souhait' eunne Bouanne Ann&eacute;e</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

