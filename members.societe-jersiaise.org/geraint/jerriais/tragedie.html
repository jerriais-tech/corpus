<HTML>

<!-- Mirrored from members.societe-jersiaise.org/geraint/jerriais/tragedie.html by HTTrack Website Copier/3.x [XR&CO'2014], Tue, 15 Jul 2025 14:00:31 GMT -->
<HEAD>
<TITLE>La Trag&eacute;die</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>
<center><font color="#215e21"><h2>La Trag&eacute;die<p></h2></font></center><p>

<p>
Dans l'd&egrave;rnyi journal d&eacute; la soci&ecirc;t&eacute; tchi s'otchupe d&eacute; l'histouaithe des fanmil'yes des &Icirc;les d'la Manche, y'a un rapport d'eune trag&eacute;die tchi fut publi&eacute; dans la "Chronique d&eacute; J&egrave;rri" l&eacute; trente d&eacute; Juilet en mille huit chent quarante quatre. I'patha&icirc;t qu&eacute; d&eacute; bouonne heuthe l&eacute; mat&icirc;n du mardi d&eacute; d'vant l&eacute; cotteur le "Laurel' (tchi veurt dithe louothi en J&egrave;rriais) avec l&eacute; Captaine Jean Pallot en ch&egrave;rge a fait vaile d&eacute; Gou&ocirc;rray avec eune partie d&eacute; dgi&ecirc;x-neuf p&egrave;rsonnes et s'n &ecirc;tchipe pour coper et ram&acirc;sser du vrai alentou d' "La Conchi&eacute;re" eune barre d&eacute; rotchi tchi s'trouve &agrave; bein pr&egrave;s ch&icirc;n milles d&eacute; Gou&ocirc;rray. Arriv&eacute; au rotchi les vra&icirc;tcheurs f&icirc;tent s&egrave;rvi des p'tits batchieaux pour s&eacute; trouver sus les rotchi&egrave;rs pour coper l&eacute; vrai. L&eacute; vent dans l'entr&eacute;-temps avait g&acirc;ngni d'la forche et un membre d&eacute; l'&ecirc;tchipage a sugg&eacute;th&eacute; d&eacute; bouogi l&eacute; cotteur &agrave; l'autre bord du rotchi pour qu'i' sait pus &agrave; l'abri, mais l'Cap'taine Pallot dit qu&eacute; ch&eacute; n'tait pas n&eacute;cessaithe. V&egrave;rs trais heuthes eune bouff&eacute;e d'vent poussit le "Laurel" contre l&eacute; rotchi et il a c'menchi &agrave; prendre ieau et dans raid&eacute; d'temps i' s'est rangi sus l'fond. Avec quatre hommes et quatre femmes d&ecirc;j&agrave; sus "La Conchi&eacute;re" l&eacute; Cap'taine m&icirc;nt acouo si&ecirc;x p&egrave;rsonnes sus l'rotchi, tchi 'tait liain d'&ecirc;tre engolf&eacute; par la m&eacute;. Un homme et eune femme choua&icirc;s&icirc;tent d&eacute; rester sus le "Laurel' il' e&ucirc;tent &agrave; sa&icirc;si les vailes pa'ce qu' l&eacute; bat&eacute; m&ecirc;me 'tait souos l'ieau. Ch't' &eacute;v&eacute;nement fut ap&egrave;rchu d'La Rocque par Moussieu Ph'lip Marie avec eune longue-veue i'pouvait vaie du monde sus "La Conchi&egrave;re" tchi lus t'naient par les mains en formant un rond. I' ram&acirc;ssit san fis et deux anm&icirc;ns, i' lanchit san bat&eacute; et navidgit v&egrave;rs "La Conchi&egrave;re", la math&eacute;e montait rapidement et par l&eacute; temps qu'il arriv&icirc;tent, tout l'monde avait 't&eacute; lav&eacute;s hors de d'ssus l&eacute; rotchi et 'taient n'y&eacute;s. I' navidgit &eacute;you qu' l&eacute; cotteur avait enfonc&eacute; avec l&eacute; haut des m&acirc;ts et les vailes tchi n'taient pas couv&egrave;rts par la m&eacute;, i'vitent Moussieu Jean C&acirc;rr&eacute; et Madanme Rom'thi tchi s'taient cramponn&eacute;s &egrave;s vailes pour trais heuthes. Quand i' v&icirc;ntent pr&egrave;s du "Laurel', Madanme Rom'thi sautit &agrave; l'ieau pour &ecirc;t' sauv&eacute;e mais ou dispathut dans les lou&ecirc;mes. Moussieu Marie criyit &agrave; Moussieu C&agrave;rr&eacute; d'attraper eune corde tch'il allait l&icirc; pitchi, mais l&eacute; pou&ocirc;rre Moussieu C&acirc;rr&eacute; n'avait pas assez d'forche pour l'attraper et tchiyit &agrave; l'ieau et fut n'y&eacute; &eacute;tout. D's autres sus un aut'rotchi avait hal&eacute; un des p'tits batchieaux hors de l'ieau, un d's hommes t&acirc;chit d'lanchi l'bat&eacute; mais i' fut b&ucirc;chi en morcieaux contre l&eacute; rotchi et i' p&egrave;rdit sa vie. L&eacute; Cap'taine Pallot r&ecirc;ussit &agrave; am'n&eacute; ch&icirc;n p&egrave;rsonnes dans deux batchieaux &agrave; t&egrave;rre, mais i' tait trop &ecirc;puis&eacute; pour a&icirc;dgi d'autre. A l'entch&ecirc;te nou trouvit qu'au mains tch&icirc;nze p&eacute;rsonnes avaient 't&eacute; n'y&eacute;es et qu'les corps avaient 't&eacute; trouv&eacute;s tout l'long d'la c&ocirc;te du sud d&eacute; l'&icirc;le et m&ecirc;me jusqu'&agrave; St Ou&euml;n. Moussieu Philip Mollet tch'avait pr&icirc;ns eune autre partie dans san cotteur racontit comment qu'il avait 't&eacute; t&ecirc;moin d'la trag&eacute;die et avait j't&eacute; sa cartcha&icirc;son d'vrai dans la m&eacute; pour t&acirc;chi d'aller au s'cours, mais la m&eacute; tait si rude et la math&eacute;e montait si rapid&eacute;ment qu'i' n'avait pon ieu d'succ&egrave;s. Moussieu Philip Hutchet, iun des s&ucirc;rvivants, dit qu'i' pensait que Cap'taine Pallot avait bu d&eacute; trop. Moussieu Coutanche confirmit qu&eacute; l'Cap'taine Pallot tait so&ucirc;l et s'il avait pr&icirc;ns l'avis d&eacute; bouogi le "Laurel" &agrave; l'abri i' n'y'&eacute;thait pon ieu de trag&eacute;die. <p>

<i>Oscar Chevalier</i><p>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="laurel.html">La Perte du Coutre "Laurel"</a><p>
<li><a href="accident1873.html">L'accident du 14 Mai 1873</a><p>
<li><a href="louisajourneaux.html">L'Histou&egrave;the de Louisa Journeaux</a><p>
<li><a href="mevoc.html">La m&eacute; en J&egrave;rriais</a><p>
<li><a href="me3voc.html">L&eacute; vocabulaithe d'la m&eacute; dans les trais langues</a><p>

<li><a href="gouorray.html">Eune courte histouaithe du H&acirc;vre d'Gou&ocirc;rray et san va&icirc;sinnage</a><p>
<li><a href="gdfme.html">La vie d'aut' fais en m&eacute;</a><p>
<li><a href="gdfbiche.html">La biche &agrave; bord</a><p>
<li><a href="bainis_aventuthes.html">Les Aventuthes des P&ecirc;tcheurs d&eacute; Ba&icirc;nis</a><p>
<li><a href="navigand.html">L'Vier Navigand</a><p>
<li><a href="fishing.html">A Disastrous Fishing Expedition</a><p>
</UL>
</FONT>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/tragedie.html by HTTrack Website Copier/3.x [XR&CO'2014], Tue, 15 Jul 2025 14:00:31 GMT -->
</HTML>
