<HTML>

<!-- Mirrored from members.societe-jersiaise.org/geraint/jerriais/gdflangue.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>Nouot' vielle langue</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Nouot' vielle langue</h2></font></center><p>

<font size="-1"><i>Trenton, Michigan,</i><br/>
<i>U.S.A.</i><br/>
<i>L&eacute; 27 mai, 1972</i><br/></font>
<br/>
Moussieu l'R&eacute;dacteu,<br/>
<br/>
Quand j'ai un p'tit moment, j'aime bein &agrave; r'li&eacute;the les bullet&icirc;ns d'L'Assembli&eacute;e d'J&egrave;rriais. J'y trouve tr&eacute;jous tchiquechose d'&icirc;nt&eacute;r&ecirc;ssant ouaithe qu&eacute; j&eacute; l's ai lius bein des fais. &Agrave; mat&icirc;n, par exempl'ye, j'li&ecirc;sais l'articl'ye d&eacute; l'Acad&eacute;micien <a href="lemaistre.html">Fra&icirc;nque Le Maistre</a> au sujet du &quot;r&quot; &icirc;nt&egrave;rvocalique, o&ugrave;'est tch'i' mentionne l&eacute; changement &agrave; &quot;th&quot; et &agrave; &quot;z&quot;. Ch'tait &agrave; Faldou, &agrave; <a href="st_martin.html">St. Mart&icirc;n</a>, qu&eacute; l' &quot;z&quot; s&eacute; fa&icirc;sait ou&iuml; l'temps p&acirc;ss&eacute;. V'la tchi m'ram&eacute;mouaithe qu'un ancien Faldouais l'fa&icirc;sait s&egrave;rvi y'a 65 ans quand j'tais cl&egrave;rcot dans l'office &agrave; Moussieu Binet en ville. Ch'tait l'charmant Moussieu David Le Seelleur. Il 'tait d&ecirc;j&agrave; &acirc;gi dans l'temps qu&eacute; j'vouos p&acirc;le. Un bouan bouanhomme si janmais y'en a ieu iun, trantchil, av'nant et tr&eacute;jous d'bouanne heunmeu.<br/>
<br/>
I' v'nait souvent dithe bonjour &agrave; Moussieu Binet (il' 'taient bieau-fr&eacute;thes) quand i' v'nait du &quot;<a href="pmbridge.html">Bridge</a>&quot; aupr&egrave;s aver vendu sa vainn&eacute;e d'patates, et Fra&icirc;nque Le Gresley, l'aut' cl&egrave;rcot tch'&eacute;tait auve m&eacute; dans l'office, l&icirc; d'mandit s'i' s'en r'allait viant &agrave; Faldou. &quot;Nann&icirc;n,&quot; l'Sieur David l&icirc; r&ecirc;ponnit, &quot;j'm'en r'vais atout mes bazis vi&egrave;des!&quot; Ch'tait la preunmi&eacute; fais qu'j'avais ou&iuml; l' &quot;z&quot; &agrave; la pliaiche du &quot;th&quot;. J&eacute; n'l&eacute; ouai janmais &agrave; ch't heu quand j'visite l's anm&icirc;ns &agrave; St. Mart&icirc;n<br/>
<br/>
Dans san r&eacute;censement d'langues en J&egrave;rri, l'Sieur Le Maistre nouos dit dans l'bullet&icirc;n d'la St. Jean 1954 tch'i' n'y avait dg&eacute;the qu'eune chentaine d&eacute; p&egrave;rsonnes en J&egrave;rri dans chu temps-l&agrave;, sus eune population d'58,000, tchi n'p&acirc;laient qu&eacute; l'J&egrave;rriais tout seu. Ch&eacute; s'sait &icirc;nt&eacute;r&ecirc;ssant d'saver tch'est tch'en est au jour d'aniet. La population est 70,000 (p't &ecirc;t' un p'tit pus), mais ch'est seux qu&eacute; v'la tchi n'a pon agrandi l'nombre tchi n'p&acirc;lent qu&eacute; l'J&egrave;rriais tout seu, car ch'est en grand' partie d's Angliais tch'ont agrandit la population. Et ch&acirc;que fais qu'j'arrive en J&egrave;rri dans l'&ecirc;t&eacute;, y'a un tas d'vi&egrave;rs anm&icirc;ns du temps p&acirc;ss&eacute; - tchi p&acirc;laient l'J&egrave;rriais - tchi sont dans l'ch&icirc;nm'tchi&eacute;the.<br/>
<br/>
En 1950 eune bouanne maintchi d'la population, nouos dit Moussieu L'Maistre, d'v&icirc;saient l'J&egrave;rriais et l'Angliais, mais chu nombre-l&agrave; a tout probabli&eacute;ment d&icirc;nminnu&eacute; hardi. Un tas d'monde tchi peuvent d'v&icirc;ser en J&egrave;rriais n&eacute; l'font pon, et j'ai r'm&egrave;rtchi souvent, quand j'sis en J&egrave;rri, qu&eacute; quand j'p&acirc;le &egrave;s gens en J&egrave;rriais, i' m'r&ecirc;ponnent en J&egrave;rriais pour tchiques munnutes et pis i' lus mettent &agrave; p&acirc;ler en Angliais! J'ai r'm&egrave;rtchi, &eacute;tout, qu&eacute; y'avait des mousses &agrave; l'&Ecirc;ta tchi soulaient p&acirc;ler un mangnifique J&egrave;rriais quand il' avaient eune dgi&ecirc;xaine d'ann&eacute;es et mains, mais qu'&agrave; ch't heu tch'il' ont dans les seize et dgiex-sept ans i' veulent p&acirc;ler en angliais! D&eacute;pis qu'ch'est sus les jannes qu&eacute; nou s'fie pour l'av'n&icirc;n, ch'est probabl'ye qu&eacute; l'affaithe s'en va d&ecirc;g&eacute;n&eacute;ther d'pus en pus et qu'nouot' vielle et v&eacute;n&eacute;thabl'ye langue J&egrave;rriaise &eacute;tha qu&acirc;si dispathu &agrave; la f&icirc;n du v&icirc;ngti&egrave;me si&eacute;cl'ye.<br/>
<br/>
L'Fran&ccedil;ais a qu&acirc;si dispathu &eacute;tout en J&egrave;rri. Nou n&eacute; l'ouait pus dans les d&ecirc;bats d's <a href="etats.html">&Ecirc;tats</a> et dans les proc&egrave;s d'vant la Cour Rouoyale, ni &agrave; l'&Eacute;glyise s&eacute;non &agrave; l'occ&acirc;sion du s&egrave;rvice annuel d&eacute; L'Assembli&eacute;e d'J&egrave;rriais quand la grand' partie des cantiques sont chant&eacute;s en Fran&ccedil;ais, et qu'eune partie des pri&egrave;thes rituelles sont faites s&egrave;rvi quand l's&egrave;rvice est &agrave; l'&eacute;glyise. L&eacute; s&egrave;rvice &agrave; la cheinne d&eacute; <a href="gdfstgeorges.html">St. George</a> 'tait tr&eacute;jous en Fran&ccedil;ais quand j'tais mousse &agrave; St. Ou&euml;n. &Agrave; l'&Ecirc;cole Wesleyenne j'avions eune d&eacute;mi-heuthe d'&icirc;nstruction en fran&ccedil;ais, et ch'tait eune D&eacute;moua&icirc;selle Le Rossigno tchi nouos &icirc;nstru&icirc;sait. Ou conna&icirc;ssait san m&ecirc;tchi &agrave; fond et oulle 'tait stricte et s&eacute;v&eacute;the et nou-s-apprannait bein souos lyi.<br/>
<br/>
J'pense qu&eacute; l'Juge France Vibert Le Feuvre fut iun des dreins &agrave; pr&eacute;senter un projet d&eacute; louai en Fran&ccedil;ais dans L's &Ecirc;tats. Ch'tait tchique temps d'vant 1945. Je n'sai pon combein d'discours tch'i' y'a ieu en J&egrave;rriais dans L's &Ecirc;tats. J'sai bein tch'i' y'en a ieu au mains iun, et ch'tait l'D&eacute;put&eacute; Charles P. Billot, jr., d'St. Mart&icirc;n, ex-Pr&eacute;sident d'L'Assembli&eacute;e d'J&egrave;rriais, tchi l'fit. V'l&agrave; tchi m'fit plia&icirc;si d'li&eacute;the dans la g&acirc;zette tch'i' s'&eacute;tait m&acirc;t&eacute; sus ses pids d'dri&egrave;the et avait d'mand&eacute; p&egrave;rmission au Pr&eacute;sident d'la Chambre d&eacute; prandre la pathole dans la langue mat&egrave;rnelle!<br/>
<br/>
Ch'est assez dr&ocirc;le qu&eacute; ouaithe qu&eacute; l'J&egrave;rriais n'fut janmais fait s&egrave;rvi pour l'&icirc;nstruction dans l's &ecirc;coles - j'ai m&egrave;me ou&iuml; dithe qu&eacute; les ma&icirc;tres d'fendaient &egrave;s mousses d&eacute; l'p&acirc;ler - des classes sp&eacute;ciales ont lieu &agrave; ch't heu pour l'apprandre &egrave;s grand's p&egrave;rsonnes, et &egrave;s mousses, sans doute, s'i' y'en a tch'ont l'&icirc;ntelligence d&eacute; vouler l'apprandre. mais j'ouiyais l'ann&eacute;e p&acirc;ss&eacute;e qu&eacute; l'nombre d'&ecirc;tudiants n'est dg&eacute;the formidabl'ye.<br/>
<br/>
Quant &agrave; m&eacute;, la conna&icirc;ssance d&eacute; ma langue mat&egrave;rnelle est tchiquechose d&eacute; pr&eacute;cieux. J'pense acouo en J&egrave;rriais et j&eacute; n'manque autcheune occ&acirc;sion d&eacute; l'p&acirc;ler. Dreinement, &agrave; <a href="gdfottawa.html">Ottawa</a>, la belle capitale du <a href="cannada.html">Cannada</a>, j'eus l'plia&icirc;si d&eacute; l'p&acirc;ler auve man fr&eacute;the Sydney, et auve un bouan J&egrave;rriais, Ma&icirc;t' Wilfred P. Bridgeaux. Il est charmant et hospitalyi, comme nou s'attend d'un J&egrave;rriais d'vielle r&eacute;chinne, et ch'tait un plia&icirc;si pour nouos deux d'pouver bailli d'nouot' becque en J&egrave;rriais!<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfdictionnaithe.html">L&eacute; Dictionnaithe J&egrave;rriais</a><p>

<li><P><A HREF="dialect.html">L&eacute; J&egrave;rriais</A></P>
<li><a href="vivejer.html">Vive l&eacute; J&egrave;rriais</a><p>
<li><a href="bouanvj.html">Le Bouan Vier Jerriais</a><p>

<li><A HREF="lingo.html">Notre Vier Lingo</A><p>
<li><a href="couedlezarde.html">La Coue d'L&ecirc;zarde</a><p>
<li><a href="gdfrichesse.html">La richesse d&eacute; nouot' langue</a><p>
<li><a href="gdfviersmots.html">Tchiques vi&egrave;rs mots</a><p>
<li><a href="gdfpataflias.html">Tchi pataflias!</a><p>
<li><a href="gdfraresmots.html">Des rares mots</a><p>
<li><a href="gdfraresmots2.html">Acouo des rares mots</a><p>
<li><a href="gdfcherchi.html">&Agrave; forche d'ch&egrave;rchi nou trouve!</a><p>
<li><a href="gdfrares.html">Des rares mots</a><p>
<li><a href="gdfouie.html">J'avais l'ou&iuml;e finne!</a><p>
<li><a href="gdforth.html">Orthographique</a><p>
<li><a href="gdfmeprinses.html">Un tas d'm&ecirc;pr&icirc;nses!</a><p>
<li><a href="gdftresor.html">Un Tr&eacute;sor</a><p>
<li><a href="gdftutelle.html">&Agrave; tout seigneur tout honneur!</a><p>
<li><a href="dictionnaithe2.html">L&eacute; Dictionnaithe J&egrave;rriais-Fran&ccedil;ais</a><p>
<li><a href="malangue1.html">L&eacute; J&egrave;rriais... Ma Langue</a><p>
<li><a href="malangue2.html"> L&eacute; J&egrave;rriais, ma langue</a><p>
<li><a href="malangue3.html"> L&eacute; J&egrave;rriais, ma langue</a><p>
<li><a href="malangue4.html">Man J&egrave;rriais</a><p>
<li><a href="malangue5.html">L&eacute; J&egrave;rriais, ma langue</a><p>
<li><a href="malangue6.html">J&egrave;rriais, ma langue</a><p>
<li><a href="malangue7.html">L&eacute; J&egrave;rriais, ma langue</a><p>
<li><a href="malangue8.html">L&eacute; J&egrave;rriais, ma langue</a><p>
<li><a href="malangue9.html">L&eacute; J&egrave;rriais - ma langue</a><p>
<li><a href="malangue10.html">Ma langue</a><p>
<li><a href="malangue11.html">L'J&egrave;rriais - ma langue</a><p>
<li><a href="jerriaismjv.html">L&eacute; J&egrave;rriais. Ma Langue.</a><p>
<li><a href="malangue2013.html">Ma langue</a><p>
<li><a href="fable.html">Fable</a><p>
<li><a href="nousetljerriais.html">Nous et l'J&egrave;rriais</a><p>
<li><a href="belle.html">La Belle de la campagne versus la Belle de la Ville</a><p>
<li><A HREF="stostp.html">La Drinnette d&eacute; St. Pi&egrave;rre et la Hardelle d&eacute; St. Ou</A><P>
<li><a href="lettre1943.html">Eune lettre d&eacute; 1943</a><p>
<li><a href="jerriaisllh.html">L&eacute; J&egrave;rriais</a><p>
<li><a href="jerriaiscaouain.html">L&eacute; Caouain n'est pon gr&ocirc;ssi</a><p>
<li><a href="tchesus2.html">Eune lettre d&eacute; 1881</a><p>
<li><a href="langueaudragon.html">La Langue au Dragon - The Dragon's Tongue</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdflangue.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>

