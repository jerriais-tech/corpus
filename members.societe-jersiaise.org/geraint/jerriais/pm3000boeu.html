<HTML>

<!-- Mirrored from members.societe-jersiaise.org/geraint/jerriais/pm3000boeu.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
<HEAD>
<TITLE>Trais mille louis pour un boeu!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Trais mille louis pour un boeu!</h2>
Merrienne a une id&eacute;e.</font></center><p>


Moussieu l'Editeu,<br/>
<br/>
Quand la Merrienne vit s&ucirc;s la g&acirc;zette l'autre s&eacute; que l'Clifford Pallot, d'<a href="st_martin.html">Saint Martin</a> avait vendu un jeune boeu pour trais mille louis ou m'gaffit par le bras et s'&ecirc;criyit: &quot;Grand doux d'la Vie! Es-t'y possiblye que man cou&ocirc;sin a yeu chutte chance-l&agrave;. Ch'est incriyablye! Et nous tch'avons yeu des boeux sans nombre ichin et j'n'avons fait rain d's&ucirc;s.&quot;<br/>
<br/>
&quot;Si-fait, Merrienne!&quot; j'l'y dit. &quot;Il est vrai qu'aut' fais quand une vaque vos donnait un boeu nou n'pouvait pas en faithe grand'chose, mais l'sieur Lambert ou la bouonnefemme Cousinard 'taient tr&eacute;jous pr&ecirc;ts &agrave; l'prendre pour un louis ou d'm&ecirc;me, autrement, nou l'enviyait s&ucirc;s la maie. A prendre yun dans l'autre, quand-m&ecirc;me, n'y'avait pas grand profit.&quot;<br/>
<br/>
&quot;Fallait-y &ecirc;tre b&ecirc;te,&quot; ou s'fit. &quot;Tch&egrave;squ'y sait si parmi les do&ucirc;zaines que la vieille Cousinard m&eacute;ttait dans san haut qu&ecirc;rre, y n'y'en avait pon yun tch'&eacute;thait fait notre fortune. D&egrave;s agniet, man Ph'lip, j'allons gard&eacute; touos nos boeux, et y peut s'adonn&eacute; qu'chutte dame Angliaise qu'a tant d'sous veindra par ichin tchique jour avec une p&ocirc;t&eacute;e d'sous.&quot;<br/>
<br/>
&quot;Comme chenna,&quot; j'l'y dit, &quot;y n'faut pas assom&eacute; les p'tits tchi fut n&eacute; hier, et pourtant j'avais l'intention de l'faithe dithe &agrave;-b&eacute;t&ocirc;t &agrave; ses pathents d'main au matin.&quot;<br/>
<br/>
&quot;N'&ocirc;se pas faithe ditet,&quot; ou dit, &quot;ou t&eacute; et m&eacute; j'&eacute;thons du brit. La s'maine tchi veint j'&icirc;thai &agrave; Saint Martin, d'mand&eacute; &agrave; man cou&ocirc;sin comment qu'nou s'y prend pour av&eacute; un boeu qu'nou vend pour trais mille louis. Sans doute, y m'ditha viyant que j'sommes pathents d'pr&egrave;s.&quot;<br/>
<br/>
&quot;Et comment qu'chonna s'fait qu'ous &ecirc;tes pathents, &quot;j'l'y d'mandit, &quot;sans p&acirc;sl&eacute; d'&ecirc;tre pathents d'pr&egrave;s?&quot;<br/>
<br/>
&quot;Y m'prendrait trop longtemps &agrave; t'explitchi,&quot; ou raiponnit, &quot;mais au mains tu d&eacute;v'thais sav&eacute; que yun d'nos anch&ecirc;tres avait mathi&eacute; une Pallot. Il est vrai qu'y'a assez longtemps, mais v'la tchi n'fait d'rain, j'sommes cou&ocirc;sins quand-m&ecirc;me.&quot;<br/>
<br/>
&quot;D'un but,&quot; j'l'y dit, &quot;mais Merrienne as-tu caltchul&eacute; qu'la m&egrave;the de chu p'tit boeu dans l'cottin n'vaut pas quatre sous et qu'san p&egrave;the n'est qu'&agrave; chinq ch'lins payables &agrave; la saison? Pense, &eacute;tout &agrave; chein tchi s'en va nos cou&ocirc;tre d'vant tch'il tait l'&acirc;ge d'un an. Un viaud d'm&ecirc;me avale bein des pots d'lait.&quot;<br/>
<br/>
&quot;Fiche du lait!&quot; ou s'fit. &quot;Tch&egrave;sque ch'est que tchiques pots d'lait compath&eacute;s &agrave; trais mille louis? Y faut av&eacute; un mio d'bouon sens apr&egrave;s tout. Va t'en vais si s'tcheint drait s&ucirc;s ses gambes, et si sa fichue m&egrave;the y'en donne assez.&quot;<br/>
<br/>
Inutile d'ardgument&eacute;. J'm'en fut dans l'&ecirc;tablye esp&eacute;thant de trouv&eacute; l'maudit boeu tout pr&ecirc;t &agrave; s'n'all&eacute; ou&egrave;sque j'avais grand envie de l'vais, ch'est-&agrave;-dithe ou&egrave;sque un p'tit boeu va quand y cr&egrave;ve, mais ma f&eacute;, nouff&eacute;. Ch'tait sa pouore m&egrave;the tchi pathaissait &ecirc;pu&icirc;s&eacute;e, mais quant &agrave; ly, y sautait comme un lapin. Mais entre nous, moussieu, si yun d'chais jours y n'attrape pas tchique av&acirc;rie le sc&eacute;l&eacute;rat, je s'sait bein surprint.<br/>
<br/>
Quand j'rentrit et qu'j'avais rasse&ucirc;th&eacute; la Merrienne, ou s'mint &agrave; p&acirc;sl&eacute; des fermiers et des marchands d'patates, et comme de cou&ocirc;tume ou n'avait pas comprint chein qu'oulle avait liut dans la g&acirc;zette. &quot;Par chein qu'j'en vais,&quot; ou s'fit, &quot;n'y'a autchun accord parmi yeux, et pourtant tu'as pliant&eacute; ta bordeuse, et dans un couplye d'mais y'&eacute;tha des patates s&ucirc;s l'bridge. Tch&egrave;squ'en veindra si les marchands n'veulent pas accat&eacute;?&quot;<br/>
<br/>
&quot;Ne t'g&egrave;ne pas, ma Merrienne,&quot; j'l'y dit, &quot;car si les f&eacute;rmiers ne peuvent pas s'graie sans les marchands, les marchands, d'l&ucirc;s c&ocirc;t&eacute; n'pouorraient pas vivre sans les f&eacute;rmiers. Parmi toutes chais disput&acirc;tions y'a une chose tch'est seuze et sertaine et ch'est que quand la sa&icirc;son veindra y'&eacute;tha des marchands &agrave; acc&acirc;t&eacute; s&ucirc;s l'bridge comme de cou&ocirc;tume, autrement tout l'monde s'sa souos l'fou. Ch'n'est pas la preumi&eacute; fais qu'nous a veu des disputes, mais tr&eacute;jous y'a yeu des patates &agrave; vendre et des marchands &agrave; l's'acc&acirc;t&eacute;. Quant &egrave;s marchands d'l'autre c&ocirc;t&eacute; y'en &eacute;tha assez pour prendre tout chein que j'pouvons craitre. Avec chonna, nou voudrait vais un mio pus d'unit&eacute; parmi nos f&eacute;rmiers. Yun halle d'un bord et l'autre de l'autre, et chonna n'd&eacute;v'thait pas &ecirc;tre.&quot;<br/>
<br/>
&quot;Ch'est rain d'nouve,&quot; ou s'fit, &quot;et che s'sa tr&eacute;jous d'm&ecirc;me, mais pourvu qu'les patates paient, fiche du restant!&quot;<br/>
<br/>
<i><a href="lebrocq.html">Ph'lip</a><br/>
12/3/1955</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="jerseycow.html">Les vaques d&eacute; J&egrave;rri</a><p>
<li><a href="vaque.html">La Compliainte d'une Vaque</a><p>
<li><a href="vaquevoc.html">Les parties d'eune vaque</a><p>
<li><a href="gdfvaque.html">Nouot' chi&eacute;the p&eacute;tite vaque</a><p>
<li><a href="gdftouau.html">Av'-ous consult&eacute; l'touauth&eacute;?</a><p>
<li><a href="gniche.html">La g'niche &agrave; m'n oncle</a><p>
<li><a href="vaque_phlip.html">La Vaque &agrave; Ma&icirc;tre Phlip</a><p>
<li><a href="boeux1914.html">Une nouvelle sorte d'Boeux</a><p>
<li><a href="pmboeu.html">Ph'lip et san boeu</a><p>
<li><a href="bellevaque.html">La Belle Vaque &agrave; Charlie</a><p>
<li><a href="betesacones.html">Les B&ecirc;tes &agrave; C&ocirc;nes</a><p>
<li><a href="achocre.html">L'Achocre</a><p>
<li><a href="mithaclye.html">Un Mithacl'ye</a><p>
<li><a href="cahouain1923b.html">L&eacute; Caouain &egrave;s Shows d'Boeus</a><p>
<li><a href="lettre1912.html">Eune lettre d&eacute; 1912</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="painnoble.html">All about Golden Fern's Noble</a><p>
<li><a href="painexpert.html">Rapport d'Expert?</a><p>
<li><a href="cahouain_betes.html">T&eacute; r'connais-tu un mio dans les b&ecirc;tes?</a><p>
<li><a href="painbullshow.html">Piteur reports on the bull show</a><p>
<li><a href="mavieillenancy.html">Ma vieille Nancy</a><p>
<li><a href="bullchinashop.html">Coumme un touauth&eacute; dans eune boutique &agrave; porc&eacute;laine</a><p>
<li><a href="joey.html">Joey</a><p>
<li><a href="pmheifer.html">Ph'lip shows his heifer in milk</a><p>
<li><a href="pmouting.html">Ph'lip wants an outing</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pm3000boeu.html by HTTrack Website Copier/3.x [XR&CO'2014], Tue, 15 Jul 2025 14:00:32 GMT -->
</HTML>

