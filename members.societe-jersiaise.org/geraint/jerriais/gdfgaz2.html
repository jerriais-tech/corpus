<HTML>

<!-- Mirrored from members.societe-jersiaise.org/geraint/jerriais/gdfgaz2.html by HTTrack Website Copier/3.x [XR&CO'2014], Tue, 15 Jul 2025 13:44:59 GMT -->
<HEAD>
<TITLE>Dans la g&acirc;zette</TITLE>
<META  name="keywords" content="JÃ¨rriais, language, langue, drugs">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Dans la g&acirc;zette</h2></font></center><p>

<font size="-1"><font size="-1"><i>Trenton,<br>
Michigan,<br>
USA<p>
</font>
L&eacute; 28 d'avri, 1979<P></i></font>

<P>Moussieu l'R&eacute;dacteu.</P>
<P>Dans la g&acirc;zette du huit d&eacute; mar, tchi m'attendait ich&icirc;n en m'en r'v&eacute;nant du <a href="cannada.html">Cannada</a>, j'vai qu&eacute; l'Mangni d'La Hague, &agrave; <a href="st_pierre.html">St Pi&egrave;rre</a>, s'en va d&eacute;v'nin eune &ecirc;cole. J'sis bein content d'vaie ch'la p&ucirc;t&ocirc;t qu&eacute; d'vaie chutte mangnifique propri&ecirc;t&eacute;-l&agrave; s'en aller dans les mains d'&ecirc;trangi&egrave;rs d&eacute; hors-pays. Mais est-ch' qu&eacute; ch'n'est pon tragique tch'i' n'ya pon d'h&eacute;thitchi&egrave;rs J&egrave;rriais &agrave; rempliaichi les Seigneurs d'aut'fais?</P>

<P>J'm'&egrave;rsouveins d'aver 't&eacute; au Mangni d'La Hague bein des fais dans l's ann&eacute;es d' 1907 &agrave; 1912 quand l'Juge Francis Vibert Le Feuvre, d&eacute; m&eacute;mouaithe respect&eacute;e,'tait <a href="connetable.html">Conn&ecirc;tabl'ye</a> d'St Pi&egrave;rre et qu&eacute; j'tais san s&eacute;gr&eacute;taithe. Quand y'avait tchiquechose d'&icirc;mportance tchi fallait l'support et l'approbation du Coronel C P Le Cornu, C.B. et Aide d&eacute; Camp au <a href="gouverneux.html">Gouv&egrave;rneux</a>, Moussieu d'La Hague, l&eacute; Conn&ecirc;tabl'ye m'enviet l&icirc; d'mander d&eacute; nommer l'heuthe et jour tchi l&icirc; conveindrait pour eune consult&acirc;tion. Le Conn&ecirc;tabl'ye consid&eacute;thait qu&eacute; ch'tait pus d&icirc;ngne et &agrave; propos d&eacute; faithe ses arrangements d'm&ecirc;me qu&eacute; d'faithe s&egrave;rvi l't&eacute;l&eacute;phone, car l&eacute; Coronel 'tait catouoilleux quand ch'tait affaithe d&eacute; "protocol".</P>

<P>Un charmant moussieu, l&eacute; vi&egrave;r Coronel, quand nou v'nait &agrave; l'conna&icirc;tre, mais il avait l'air s&eacute;v&eacute;the et aristocratique. I' m&eacute; r'ch&eacute;vait dans s'n office dans l'Mangni, et quand j'l&icirc; d'mandais quandtchi qu&eacute; v'l&agrave; tchi l&icirc; conveindrait d'&egrave;rch&eacute;ver l'Conn&ecirc;tabl'ye pour consid&eacute;ther telle et telle affaithe d&eacute; paraisse, sa r&ecirc;ponse 'tait tr&eacute;jous d&eacute; dithe au Conn&ecirc;tabl'ye qu&eacute; ch&eacute; s'sait &agrave; sa conv&ecirc;nience, et d'l&icirc; t&eacute;l&eacute;phoner l&eacute; jour d&eacute;vant v'n&icirc;n au Mangni pour arrangi l'heuthe d&eacute; s'n arriv&eacute;e. Nou peut dithe, en f&icirc;n d'compte, tch'il 'tait tr&eacute;jous pr&ecirc;t &agrave; s'arrangi a&icirc;siement auve l&eacute; Conn&ecirc;tabl'ye, mais tch'i' fallait l&icirc; faithe l'honneu d&eacute; l'consulter en p&egrave;rsonne "au pr&eacute;alable" comme disent les hommes d'affaithes, et pis nou pouvait finni l'arrangement par t&eacute;l&eacute;phone.</P>

<P>J'vai qu&eacute; l&eacute; "Jersey Democratic Movement" a &ecirc;lu un nouvieau conmit&eacute; ex&eacute;tchutif. J'tais tchuthieux d'vaie combein tch'i' y'avait d'J&egrave;rriais d'dans, et j'vai que sus onze membres i' n'y'a qu&eacute; quatre noms J&egrave;rriais. Ch'est seux qu&eacute; ches quatre-l&agrave; n'ont pon ieu l'b&eacute;n&eacute;fice d'aller a l'&ecirc;cole politique du vi&egrave;r <a href="roselouothi.html">parti du Louothi</a> &agrave; <a href="st_ouen.html">St. Ou&euml;n</a>!</P>

<P>I' m'sembl'ye qu&eacute; l'conm&egrave;rce des drogues n'a pon molli en J&egrave;rri, et qu' la Cour passe hardi d'san temps &agrave; jugi des causes qu&eacute; chu trafi-l&agrave; apporte. Ch'est un trafi tch'est si profitabl'ye qu&eacute; ch'est qu&acirc;si &icirc;mpossibl'ye d&eacute; l'emp&ecirc;chi. Dans chu pays 'ch&icirc;n la police l'a trouv&eacute; &icirc;mpossibl'ye jusqu'&agrave; ch't heu. Les drogues, pr&icirc;ncipalement l&eacute; hachisch (ou "cannabis"), veinnent en gros d&eacute; certains pays d&eacute; l'Am&eacute;thique du Sud par bat&eacute; et par avion, et ouaithe qu&eacute; l's autorit&eacute;s ont agrandi l'nombre d'agents tchi sont en garde niet et jeu, l&eacute; conm&egrave;rce agrandit en m&ecirc;me temps. Sans doute, les deux c&ocirc;tes d&eacute; la Floride sont longues, comme ou pouvez l'vaie sus la carte g&eacute;ographique, et i' faudrait eune "armada" d&eacute; navithes d&eacute; dg&egrave;rre pour emp&ecirc;chi les batchieaux fraudeurs d&eacute; d&ecirc;ch&egrave;rgi lus cartchaisons d&eacute; drogue, pr&icirc;ncipalement la niet. Et les p'tits avions, tchi peuvent quand m&ecirc;me porter eune bouanne cartchaison, att&eacute;rrissent un mio partout dans les contr&eacute;es tchi n'sont pon fort habit&eacute;es </P>

<P>Les pays d'l'Am&eacute;thique du Sud tchi fournissent les drogues n&eacute; s&eacute; d'mentent pon d'emp&ecirc;chi l'conm&egrave;rce viyant qu&eacute; v'la tchi lus rapporte des millions de dollars des <a href="etatsunnis.html">Etats Unis</a> touos l's ans.</P>

<P>J'vai qu' ou-s-avez l'm&ecirc;me probl&egrave;me en J&egrave;rri comme ich&icirc;n au sujet d'pr&eacute;dithe l&eacute; temps. Tout l'monde s&eacute; pliains qu&eacute; la pr&eacute;diction du "Bureau M&eacute;t&eacute;orologique" - ich&icirc;n et au Cannada - est fautive a un d&eacute;gr&eacute; abominabl'ye. L'articl'ye du Sieur Roger Th&eacute;bault au sujet dans la gazette du huit d&eacute; mar est don &icirc;nt&eacute;r&ecirc;ssante. Ou nouos donne tchiques bouannes explyications des ra&icirc;sons pour tchi tch'il est &icirc;mpossibl'ye d&eacute; pr&eacute;dithe le temps pour pus d'v&icirc;ngt-quatre heuthes &agrave; l'avanche. Quant a m&eacute; j'ai tr&eacute;jous admith&eacute; la manni&eacute;the qu'les vi&egrave;rs f&egrave;rmi&egrave;rs en J&eacute;rri l&egrave;vent l&eacute; nez en haut et r'gardent l&eacute; ciel en g&eacute;n&eacute;ral, et les nuages en parthchulyi et pr&eacute;disent le temps pour d&eacute;main. I' n'y'a pon d'doute tchi lus y r'conna&icirc;ssent car il' ont a travailli a l'&icirc;njuthe du temps comme au bieau sol&eacute;. Quant a m&eacute;, quand j'sis en J&egrave;rri j'm&eacute; fie pus sus la pr&eacute;diction du Docteu <a href="lemaistre.html">Fra&icirc;nque Le Maistre</a> qu&eacute; sus la pr&eacute;diction du Bureau M&eacute;t&eacute;orologique ou d'la g&acirc;zette. Combein d'fais qu&eacute; j'l&icirc;' ai dit qu' ch'est li tchi d&eacute;v'thait &ecirc;t' &agrave; la t&ecirc;te d&eacute; chu bureau-la! I' n'y'a pas d'doute qu&eacute; les gens tchi sont accou&ocirc;teunm&eacute;s a travailli la t&egrave;rre lus r'conna&icirc;ssent mus a predithe l&eacute; temps qu&eacute; la machinn'nie m&eacute;t&eacute;orologique.</P>

<P><i><a href="lefeuvre.html">George d'la Forge</a></i></P>
&nbsp;<p>

<FONT SIZE=2>
<i>Viyiz &eacute;tout</i>:
<ul>

<li><a href="drogvoc.html">Les drogues en J&egrave;rriais</a><p>

<li><a href="gdfdrogues.html">&Agrave; bas, l'trafi des drogues!</a><p>
<li><a href="tempsvoc.html">L&eacute; temps</a><p>
<li><a href="gazelie.html">La Gazette!</a><p>
<li><a href="gdfgaz3.html">La Bouanne g&acirc;zette d&eacute; J&egrave;rri</a><p>
<li><a href="gdfgazette.html">Dans la g&acirc;zette...</a><p>

<li><a href="gdfgaz4.html">Dans la G&acirc;zette...</a><p>
<li><a href="gdfgaz5.html">Dans la g&acirc;zette</a><p>
<li><a href="gdfgaz6.html">Dans la G&acirc;zette</a><p>
<li><a href="gdfgaz7.html">Dans la g&acirc;zette...</a><p>
<li><a href="gdfnouvelles2.html">Des nouvelles de J&egrave;rri</a><p>
<li><a href="gdfnouvelles1968.html">Des nouvelles d&eacute; Jerri!</a><p>
<li><a href="gdfnouvelles3.html">Des Nouvelles d&eacute; J&egrave;rri</a><p>
<li><a href="gdfnouvelles1968b.html">Les nouvelles d&eacute; J&egrave;rri sont tr&eacute;jous les beinv'nues!</a><p>
<li><a href="gdfintethet.html">Nouvelles d'&icirc;nt&eacute;th&ecirc;t</a><p>
<li><a href="gdfmaladie.html">Un tas d'maladie!</a><p>
<li><a href="gdfjep75.html">L&eacute; Passage du temps</a><p>
<li><a href="gdfweekly.html">La Bouanne 'Jersey Weekly Post'!</a><p>

<li><a href="assembliee/gazette1978.html">Visite &agrave; la g&acirc;zette</a><p>
<li><a href="media.html">Les M&eacute;dias et les commeunic&acirc;tions</a><p>
<li><a href="gdfstouen.html">&Agrave; St. Ouen l'temps p&acirc;ss&eacute;</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgaz2.html by HTTrack Website Copier/3.x [XR&CO'2014], Tue, 15 Jul 2025 13:44:59 GMT -->
</HTML>
