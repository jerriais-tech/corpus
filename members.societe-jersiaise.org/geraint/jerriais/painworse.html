<HTML>
<HEAD>
<TITLE>How it might have been much worse</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How it might have been much worse</h2></font></center><p>

Piteur s'ennyie dans san gardin, &agrave; ch'qui dit. Y s'plient d'la mucreu d'san shed, et ses roumatisses l'emp&egrave;chent d&eacute; dormi. V'la tchi nos fait tout d'm&egrave;me tchiq' chose, a Lonore et m&eacute; de l'vaie d'm&egrave;me tout seu a d'meuth&eacute; dans un gardin, et couochi souos un shed ch&egrave;s fr&eacute;ddes nyits qui fait, et n'manji que ch'que nou lis porte deux fais par jour dans eunne cantinne. Y pr&eacute;tent qu'ch'est m&eacute; qui sis cause de ch'qui s'passe. Y dit que si je n'l'avais pas empou&eacute;zounn&eacute; ov trop d'caboche le jour de <a href="nouevoc.html">Nou&eacute;</a>, et d'i&eacute;lle pouor le r'd&eacute;thi, tout cheunna ne se s'ait pon arriv&eacute;. Y sont touos d'm&egrave;me, les hoummes! Ch'est tr&eacute;jous d'not' faute quand y sont malades, et oquo d'not' faute si sont mins a de r'dj&eacute;thi dans la carre d'un gardin.<br/>
<br/>
J'nos entr' sp&egrave;lons, Lonore et m&eacute;, pour all&eacute; lis port&eacute; a manji. L'pus et l'mus, j'y vais l'matin, et Lonore d'viers les quatr' heuthes; et ch'nest pas tout fonne par le temps qui fait! Ch'qu&eacute; j'avons mouollyi d'cotillons et d'cauches! ch'que j'avons ruin&eacute; d'bonettes et d'pichi d'paraplyies! Nou n'le cr&eacute;thait pon. Faudrait &ecirc;tre ichin dans not' tchuizinne a vaie l'estente endret l'feu.<br/>
<br/>
L'jour de la grand' temp&ecirc;te, y s'adounni que ch'tait man tou d'all&eacute; port&eacute; la cantinne a Piteur. J'en attrapi! Un poffe de vent m'enporti man paraplyie, un autre poffe m'touoni mes habits par sus la t&ecirc;te, resp&eacute; d'vous; et oquo un autre poffe m'env'yi peque-mele dans yun des vert bou&eacute;s du gardin a Moussieu Pithou&eacute;t. Chutte fais la, j'en attrapi pour pus qu'quat' sous! J'tais dans l'coup&eacute; du bou&eacute;s, emm&eacute;l&eacute;e parmi les branques, la t&ecirc;te en bas - pas moyen de m'd&egrave;spieautchi. Tchiq'un m'print pour un espeuthas et s'mint a m'ru&eacute; des pierres: un autre arrivi qui dit: &quot;Mais, ch'est Madame Pain. J'la r'counais par ses sm&eacute;lles de bottes! Ch'est m&eacute; qui sis san cordonnyi!&quot; et y s'en fut brav'ment en disant qui s'n'allait tcheure eunne &egrave;stchelle. N&eacute; v'la betot l'propri&eacute;taithe d'la maison qui sort en couthant pour vaie tch&egrave;s qu'y'avait. J'eut justement assez d'forche de lis cri&eacute; de n'pon r'gard&eacute; en haut viyant qu'mes habits &eacute;taient un mio d&eacute;srangis, mais d'av&eacute; la bont&eacute; d'all&eacute; pr&eacute;v'nin Piteur qu'&eacute;tait a foui un gardin pas lien d'l&agrave;.<br/>
<br/>
Au bu d'eunne demi-heuthe ou d'm&egrave;me - j'ai seu d'pis qu'Piteur fut si &egrave;smu quand y sut que j'tais dans un bou&egrave;s, qui futes oblyigis d'l'emn&eacute; b&eacute;the eunne fais dans eunne auberge - j'les apperchu a travers des branques qui s'en v'naient en couothant et, coumme l'houmme ne r'venait pon ov s'n'estchelle, et que j'tais si enteurtillyie parmi les branques, y futes oblyijis d'abattre le bouais avec un conu&eacute;. J'attrapi hardi d'ouappes quand l'bouais s'&egrave;stravli parmi les rosiers du gardin, et y's eutes oquo a sci&eacute; deux branques d&eacute;vant que d'pou&eacute; m'd&egrave;sm&eacute;l&eacute; des fagots. Dans tch'il &egrave;stat que j'tais, bont&eacute; de la vie! Ch'qui m'restait d'habits fut enfliub&eacute; atouore de m&eacute;, j'fut rouol&eacute;e dans unne vielle v&eacute;lle de navithe, et y m'portites siez nous dans eunne chivi&eacute;the a bras.<br/>
<br/>
Quand je r'prins mes sens, j'tais dans man liet, enfliub&eacute;e d'ouadinne d'la t&ecirc;te &egrave;s pids; Piteur 'tait a li&eacute;the un chapitre dans <a href="job_biblye.html">Job</a> en plieuthant, et Lonore 'tait a roti des fielles de li&eacute;ru pour mettre la ou-&egrave;s qu'j'avais 't&eacute; grimm&eacute;es par les branques.<br/>
<br/>
Lonore me dit qu'touos mes habits sont ruin&eacute;s; ou p&acirc;sle de l's'envi&eacute; a eunne 'jumble sale' - tchiq' pouore femme s'a bin aise de l's'av&eacute; pour &egrave;stoup&eacute; eunne ozenne d'pichie.<br/>
<br/>
Mais tchi temps qui fit chu jour l&agrave;! et coumme j'sis r'counnaissante d'en av&eacute; r&egrave;scap&eacute; a si bouan marchi. Coumme j'disais a Lonore: Si ch'avait 't&eacute; t&eacute;, ma pouore &egrave;sfant! Tch&egrave;s qu'les gens &eacute;thaient dit d'l'av&eacute; veue chin-d'sus-d'sous dans un vert bouais.<br/>
<br/>
<i><a href="brambilo.html">Laiz&eacute; Pain</a></i><br/>
<i>Morning News 23/1/1913</i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vent.html">L&eacute; Vent</a><p>

<li><a href="vouest.html">Le Vou&ecirc;stume</a><p>

<li><a href="painfeast.html">After the Feast</a><p>
<li><a href="painhealth.html">The Old Lady's Health Improves too Rapidly</a><p>
<li><a href="paindoctor.html">First Doctor Being an Ass - Another is Called in</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
<li><a href="paintherapeutics.html">Modern Therapeutics and Mrs. Pain</a><p>
<li><a href="paintherapeutics.html">Modern Therapeutics and Mrs. Pain</a><p>
<li><a href="painstorm.html">Piteur Pain Reports on the Storm</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

