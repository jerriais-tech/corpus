<HTML>

<!-- Mirrored from members.societe-jersiaise.org/geraint/jerriais/pmservicenational.html by HTTrack Website Copier/3.x [XR&CO'2014], Tue, 15 Jul 2025 14:00:05 GMT -->
<HEAD>
<TITLE>L&eacute; S&egrave;rvice N&acirc;tional</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; S&egrave;rvice N&acirc;tional</h2>
Ph'lip Raconte &agrave; Merrienne</font></center><p>

Moussieu l'Editeu,<br/>
<br/>
Lundi-au-se, j'tiomes en nos couochant, quand y s'adonnit que j'dis &agrave; la Merrienne. &quot;Ch'est grand dommage tchi fait si fraid, car autrement j'&eacute;thais voulu all&eacute; &egrave;s <a href="etats.html">Etats</a>.&quot;<br/>
<br/>
&quot;Oh, bon,&quot; ou s'fit, &quot;et pourtchi?&quot;<br/>
<br/>
&quot;Ch'est l'Projet pour le <a href="servicenational.html">Service National</a>,&quot; j'l'y dit, &quot;et bein seux qu'y'&eacute;tha d'la distchussion pour et contre, mais je n'crai pas que l'Comit&eacute; d'la D'fense reussitha m&ucirc;s tch'y n'fit la preumi&eacute; fais.&quot;<br/>
<br/>
&quot;Ni m&eacute; ni-n'tout,&quot; ou dit, &quot;mais jamais nou n'sait, avec touos chais Angliais dans l's'Etats. Sinon pour mes r'fr&eacute;deuses et man ma dans l'dos, jIthais m&eacute;-m&ecirc;me, mais puisque je n'peux pas d&ecirc;shall&eacute;, y faut qu'tu y'aille.&quot;<br/>
<br/>
&quot;Mais, Merrianne,&quot; j'l'y dit, &quot;de chu temps ichin ch'n'est pas se&ucirc;setablye. Tu sais bein que l'docteu m'dg&egrave;rnit y'a chinq ans que j'avais une faiblesse dans l'poumon gauche, et que je d'vais &ecirc;tre r'gardant.&quot;<br/>
<br/>
&quot;Fiche de ton poumon et du docteu &eacute;tout,&quot; ou dit. &quot;Tu &icirc;thas quand y faudrait t'y boul&eacute; dans une chivi&egrave;the ou &ecirc;tre port&eacute; l&agrave; s&ucirc;s une chivi&eacute;the &agrave; bras. D'main au s&eacute; j'veur sav&eacute; tch&egrave;squ'y s'est p&acirc;ss&eacute;.&quot;<br/>
<br/>
Et don, Moussieu, Mardi matin, dans les djais heuthes un quart, me v'la dans la gall'lie d's'Etats, assis aupi du r&eacute;dacteur des Chroniques, et comme je l'dis &agrave; la Merrienne p&ucirc;s tard j'n'&eacute;thais pas peut &ecirc;tre en miyeu compagnie.<br/>
<br/>
Mais, damme! quand je r'vint et qu'j'annoncit &agrave; la bouonnefemme que l'Comit&eacute; avait g&acirc;gni avec un raide m&acirc;jorit&eacute;, ou fut si surprinse et si m&acirc;rri qu&eacute; pour une minute ou deux ou n'put pas dithe mot. A la fin ou me d'mandit comment qu'chonna s'&eacute;tait arriv&eacute;. &quot;Veur-tu m'dithe,&quot; ou s'fit, &quot;tch&egrave;sche les membres d'Campagne taient &agrave; faithe pour p&eacute;rmettre chonna, ou y'en avait-y une tapp&eacute;e tch'y taient au liet avec du fraid?&quot;<br/>
<br/>
&quot;Quant &agrave; chonna, merrienne,&quot; j'l'y raiponnit, &quot;y n'en mantchait qu'yun ou deux, et j'en contit quarante-sept quand l'Baillyi print la pathole. Le S&eacute;nateur Avarne tait absent, et yun ou deux Conn&ecirc;tablyes, mais y taient rempli&eacute;chis par l&ucirc;s Chantgniers.&quot;<br/>
<br/>
&quot;Et quand l'temps vint pour vot[er],&quot; ou d'mandit, &quot;t'attendais-tu &agrave; cheu r'sultat-l&agrave;?&quot;<br/>
<br/>
&quot;Je n'savais tas tchi craithe,&quot; j'l'y dit. &quot;Dans la matin&eacute;e j'avais entendu des discours de chaque bord, mais y m'sembliait qu'la m&acirc;jorit&eacute; tait p&ucirc;s en faveur du Projet que j'&eacute;thais creu. Quand j'rentrit apr&egrave;s d&icirc;n&eacute;, ch'tait la m&ecirc;me chose, mais je m'fiais s&ucirc;s les Conn&ecirc;tablyes et D&eacute;put&eacute;s des p&acirc;raisses. Actuellement plusieurs votites pour le Comit&eacute;, et ach'teu que l'principe du Projet est adopt&eacute;, je n'sais pas vraiement tch&egrave;squ'y s'en va s'arriv&eacute;, mais seux et certain que l'Jack Le M&eacute;rquand n'a pas fini.&quot;<br/>
<br/>
&quot;Tch&egrave;squ'y peut faithe?&quot; ou d'mandit, &quot;ach'teu qu'la m&acirc;jorit&eacute; est contre l'y?&quot;<br/>
<br/>
&quot;Y pr&eacute;tend,&quot; j'l'y dit, &quot;que les J&ecirc;rriais n'peuvent pas &ecirc;tre forchis d'all&eacute; s&eacute;rvi hors l'Ile sinon dans l'cas qu'la Reine s'sait en dangi, et y s'en va poursuivre ch't'ardg&ucirc;ment-l&agrave; en Angli&eacute;t&ecirc;rre.&quot;<br/>
<br/>
&quot;Faut l'y souhait&eacute; bouonne chance,&quot; ou dit, &quot;mais a-t'y oubli&eacute; <a href="pains_bill.html">cheint tchi s'arrivit dans la preumi&eacute; d'gu&ecirc;rre</a>?&quot;<br/>
<br/>
&quot;Je n'sais pas,&quot; j'l'y dit, &quot;mais sans doute y trouv'tha tchique mani&egrave;the de s'd&ecirc;shall&eacute; d'chutte diffitchult&eacute;-l&agrave;. Et y s'pouorrait qu'y'&eacute;tha des reunions d'constituants dans les p&acirc;raisses.&quot;<br/>
<br/>
&quot;Faut l'&eacute;speth&eacute;,&quot; ou dit, &quot;et apr&egrave;s tout un d&eacute;put&eacute;, et m&ecirc;me un Conn&ecirc;tablye, dait obe&iuml; &agrave; ses p&acirc;raissiens. La bataille n'est pas ocquo perdue.&quot;<br/>
<br/>
&quot;Nan,&quot; j'l'y dit, &quot;mais la renverse d'agniet est quand-m&ecirc;me une sale tappe. Ach'teu y faut que j'te raconte une dr&acirc;le de chose tchi s'est arriv&eacute;e &agrave;-matin dans la Chambre.&quot;<br/>
<br/>
&quot;Eh bein, tchi?&quot; ou d'mandit.<br/>
<br/>
&quot;Tu'&eacute;thas d'la peine &agrave; l'craithe,&quot; j'l'y dit, &quot;mais yun des D&eacute;put&eacute;s d'la Ville, le Sieur Troy, a dit &agrave; Jack Le Merquand tch'il tait un b..........&quot; Et j'arr&ecirc;te.&quot;<br/>
<br/>
&quot;Mais finis don,&quot; s'fit la bouonnefemme.<br/>
<br/>
&quot;N&acirc;nin, Merrienne,&quot; j'l'y dit, &quot;j'n'en dithait pas p&ucirc;s long.&quot;<br/>
<br/>
Mais, Moussieu, quand j'tiomes au liet p&ucirc;s tard, ou n'me donnit pas d'paix d'vant que j'y'eusse racont&eacute; l'histouaithe.<br/>
<br/>
<i><a href="lebrocq.html">Ph'lip</a></i><br/>
<i>Les Chroniques de Jersey 6/2/1954</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="lepour.html">L&eacute; Pour</a><p>
<li><a href="servicenational.html">Le S&eacute;rvice National</a><p>
<li><a href="pmville2.html">Merrienne va en Ville</a><p>
<li><a href="pmservicemilitaire.html">Le Service Militaire</a><p>
<li><a href="pmservicemilitaire2.html">Le Service Militaire</a><p>
<li><a href="pmjourfatal.html">L&eacute; jour fatal appr&egrave;che</a><p>
<li><a href="pmreve3.html">Merrienne r&ecirc;ve</a><p>

<li><a href="painbill.html">Piteur's opinion on the Bill</a><p>
<li><a href="painfellows.html">What some fellows have to say</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmservicenational.html by HTTrack Website Copier/3.x [XR&CO'2014], Tue, 15 Jul 2025 14:00:05 GMT -->
</HTML>

