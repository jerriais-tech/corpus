<HTML>

<!-- Mirrored from members.societe-jersiaise.org/geraint/jerriais/gdf_enrussie2.html by HTTrack Website Copier/3.x [XR&CO'2014], Tue, 15 Jul 2025 13:51:37 GMT -->
<HEAD>
<TITLE>George d'la Forge en Russie 2</TITLE>
<META  name="keywords" content="JÃ¨rriais, language, langue,  Russia, Moscow, travel, holiday">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>En Russie</h2><P>
Deuxi&egrave;me partie</font></center>

<font size="-1"><I>St. Servan-sur-Mer,<br>
France.<P>
<P>L&eacute; 4 septembre, 1971</P></I></font>

<P>Moussieu l'R&eacute;dacteu,</P>
<P>Touos les Russes n&eacute; sont pon Communistes. L&eacute; pays, l&eacute; pus grand au monde, est comp&ocirc;s&eacute; d&eacute; tchinze r&eacute;publyiques individuelles, couvrant eune &ecirc;tendue d&eacute; huit millions d'milles carr&eacute;s, un siexieme d&eacute; l'&ecirc;tendue habit&eacute;e du monde entchi, trais fais la grandeu d's <a href="etatsunnis.html">&Eacute;tats-Unis d'l'Am&eacute;thique</a>, et quatre fais la grandeu d'l'Angli&eacute;t&egrave;rre, la France, l'Italie et l'Espangne minsent ensembl'ye!</P>
<P>L&eacute; pouv&eacute; politique est, en principe, entre les mains des d&eacute;put&eacute;s des travailleurs. La population des tchinze r&eacute;publyiques r&ecirc;unies est 240 millions. J&eacute; n'sis pon trop seux combein tch'i' y'en a d'chu nombre-l&agrave; tch'appatcheinnent du Parti Communiste, mais j'pense qu&eacute; ch'est entre dgix et tchinze millions seulement. Ch'est eune grande honneu d'&ecirc;tre du parti, et ch'n'est qu'les pus d&ecirc;di&eacute;s et d&eacute;vou&eacute;s du r&eacute;ginme tchi sont accept&eacute;s comme membres.</P>
<P>Tout l'monde est emplyiy&eacute; par l'&Ecirc;tat, et i' faut qu'tout l'monde trav&acirc;le jusqu'&agrave; un c&egrave;rtain &acirc;ge - i' m'sembl'ye aver ou&iuml; qu'ch'est jusqu'&agrave; souoxante ans - et pis i' sont pintchinneurs. Les gages sont d&eacute; 70 &agrave; 700 roubl'yes par mais (deux roubl'yes et tchinze kopecks valent un louis st&egrave;rling). Les femmes travaillent comme les hommes, et nou les vait &agrave; netti les rues et &agrave; prendre lus pliaiches parmi machons et tch&egrave;rpentchi&egrave;rs &agrave; b&acirc;ti des ma&icirc;sons. L'&ecirc;ducation est libre pour tout l'monde, et l'Univ&egrave;rsit&eacute; &agrave; Moscou a souoxante mille &ecirc;tudiants.</P>
<P>Eune dr&ocirc;le d&eacute; chose est qu'ich&icirc;n en J&egrave;rri les gens tchi sont naturellement tchuthi&egrave;rs d&eacute; saver tch'est tch'i' s'p&acirc;sse en Russie, pathaissent d's'appoint&eacute;s quand j'lus dit autcheune chose d&eacute; bouan entouorre chu pays-l&agrave;. "Mais, ou n'avez veu qu'chein tchi veulent vouos montrer!" i' m'disent. Eh bein, ch'est vrai, sans doute. Mais ch'est la m&ecirc;me chose quand nou va dans autcheun pays comme touristes - m&ecirc;me en J&egrave;rri. Ch'est seux qu'nouos dgides n&eacute; montrent pon les p'tits bels tchi s'trouvent dri&egrave;the les ma&icirc;sons dans les rues d'la ville, et o&ugrave;'est qu'bein des pauvres d&eacute;meuthent, &egrave;s visiteurs. J'ai souvent pens&eacute; &agrave; ch'la quand j'vai les chars-&agrave;-bancs plieins d'touristes lus arr&ecirc;ter &egrave;s h&ocirc;tels et aub&egrave;rges dans la Route des Mielles et &agrave; L'&Ecirc;ta au s&eacute;. Au mains nou n'vait pon tant d'baithie en Russie. Dans tout l'temps qu&eacute; j'fus l&agrave; j&eacute; n'vis qu&eacute; quat' p&egrave;rsonnes cauds d'baithe dans les rues. Ch'est seux tch'i' y'a des Russes tchi baivent pus d'Vodka, lus fanmeuse litcheu, tch'i' n'd&eacute;v'thaient. Ch&eacute; s'sait riditchule d&eacute; penser autr&eacute;ment, mais nou n'en vait rein dans les rues.</P>
<P>Et nou n'vait pon fort d&eacute; p&egrave;rsonnes feunmer. Tchitch'uns d'temps en temps, mais pon bein des pi&egrave;ches, et nou n'vait pon d'femmes dans les rues atout la cigarette dans l'm&ucirc;s&eacute; comme ich&icirc;n. J&eacute; d'mandis &agrave; iun des dgides pourtchi qu'nou viyait si p'tit d'p&egrave;rsonnes feunmer, et i' m'r&ecirc;ponnit qu'la feunmthie n'tait pon n&eacute;cessaithe. V'la tchi m'ram&eacute;mouaithe qu&eacute; les Russes ont concentr&eacute; sus la production des choses n&eacute;cessaithes &agrave; la vie quotidienne. Par exempl'ye, nou n'vait pon d'femmes atout des cauches par les c'm&icirc;ns, et nou vait la raison quand nou r'garde l&eacute; prix des cauches, sustout les "panty hose" ou "tights" (est-che l&agrave; les noms correctes? N'&eacute;tant pon mathi&eacute;, j'n'en sis pon seux!) I' cou&ocirc;tent chin fais autant comme ich&icirc;n, et ch'est viyant tch'i'n'sont pon vrainment eune n&eacute;cessit&eacute;. Ch'est probabli&eacute;ment seux qu'les femmes ont &agrave; mettre des cauches dans l'hiver, car ch'est un pays fraid dans chutte saison-l&agrave;, et les cauches ordinnaithes d&eacute; laine sont probabli&eacute;ment bouan marchi.</P>
<P>Ch'est la m&ecirc;me chose pour l&eacute; mangi. En g&eacute;n&eacute;ral, les necessit&eacute;s, pain, viande, <a href="ledgvoc.html">l&eacute;dgeunmes</a>, et., cou&ocirc;tent &agrave; bein pr&egrave;s l'm&ecirc;me prix comme en J&egrave;rri et dans c&egrave;rtains cas jusqu'&agrave; dans les dgiz du chent d'pus, mais les chucrins et l'chocolat, tchi n'sont pon des n&eacute;cessit&eacute;s, cou&ocirc;tent l&eacute; doubl'ye et pus! J'ai souvent ou&iuml; dithe qu&eacute; les n&egrave;gres en Am&eacute;thique, tchi n'sont d'douze du chent d'la popul&acirc;tion, ont pus d'motos qu&eacute; touos les Russes mins ensembl'ye. Ch'est probabli&eacute;ment vrai, mais l'moto n'est pon consid&eacute;th&eacute; eune n&eacute;cessit&eacute; pour la popul&acirc;tion en g&eacute;n&eacute;ral en Russie, ouaithe qu&eacute; nou-s-en vait gentiment dans les villes, et l'nombre s'en va grandi dans l's ann&eacute;es tchi veinnent. I' pathait qu'la ma&icirc;son Italienne Fiat s'en va aver p&egrave;rmission d's'&ecirc;tablyi l&agrave; pour en fabritchi.</P>
<P>Par contre, l&eacute; louogement du peupl'ye est consid&eacute;th&eacute; grand'ment n&eacute;cessaithe, et i' sont &agrave; b&acirc;ti des grand b&acirc;tisses carr&eacute;s tchi contcheinnent un tas d&eacute; louages en blio comme nou-s-en vait en France d&eacute; nouos jours. Dans iun d's alentours d&eacute; Kiev, il' en ont b&acirc;ti assez pour louogi quarante mille p&egrave;rsonnes d'un c&ocirc;t&eacute; d'la rue, et souoxante-deux mille d&eacute; l'aut' c&ocirc;t&eacute;. J'nai pon sans doute veu l&eacute; d'dans des louogements, et j&eacute; n'sai pon combein d'chambres et d'apparteinements tch'il' ont pour ch&acirc;que fanmile, mais i' m'sembl'ye aver ou&iuml; qu&eacute; l'cou&ocirc;tement d'un louage en Russie n'peut pon &ecirc;t' pus haut qu'un siexi&egrave;me d&eacute; l'entchi du salaithe du locataithe. I' n'faut pon sans doute oublyiyer qu&eacute; touos l's immeubl'yes appartcheinnent &agrave; l'&Ecirc;tat, et qu'ch'est l'&Ecirc;tat tchi paie touos les salaithes.</P>
<P>(<A HREF="gdf_enrussie3.html">&Agrave; si&eacute;the</A>)</P>
<P><a href="lefeuvre.html">George d'la Forge</a></P>
<P>&nbsp;</P>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="gdf_enrussie1.html">George d'la Forge en Russie 1</a><p>


<li><a href="gdf_enrussie3.html">George d'la Forge en Russie 3</a><p>

<li><a href="gdf_enrussie4.html">George d'la Forge en Russie 4</a><p>

<li><a HREF="gdf_enrussie5.html">George d'la Forge en Russie 5</a><p>

<li><a href="gdfruss.html">George d'la Forge p&acirc;le d'la Russie</a><p>

<li><a href="russflm.html">Un viage en Russie</a><p>

<li><a href="gdf1799.html">Les Russes en J&egrave;rri</a><p>

<li><a href="russie.html">La Russie</a><p>

<li><a href="hldruss.html">Harold Le Druillenec en Russie</a><p>

<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>

<li><a href="terresainte.html">Un Viage en T&egrave;rre Sainte</a><p>

<li><a href="nouormandie1955.html">Un viage en Nouormandie</a><p>
<li><a href="insonmnie.html">M&eacute;n &icirc;nsonmnie. Honm&eacute;the. N&eacute; v'lo l&eacute; raide cannevas</a><p>
<li><a href="yevtushenko.html">Ma douoche veindra</a><p>
<li><a href="akhmatova2022.html">Tu'ou&iuml;thas d'l'&ocirc;rage</a><p>
<li><a href="mayakovsky.html">Ch&acirc;tchun &agrave; san go&ucirc;t</a><p>
<li><a href="girafe.html">Girafe</a><p>
<li><a href="elephant3.html">L&eacute; P'tit &Ecirc;l&eacute;phant</a><p>
<li><a href="perrot.html">L&eacute; P&egrave;rrot</a><p>
<li><a href="sonnetng.html">Sonnet</a><p>
<li><a href="rhinocerosng.html">Rhinoc&eacute;ros</a><p>
<li><a href="sinbadng.html">L'Aigl'ye &agrave; S&icirc;nbad</a><p>
<li><a href="brulionng.html">La Bru au Lion</a><p>
<li><a href="kangaroung.html">Kangarou</a><p>
</UL>
</FONT>
&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdf_enrussie2.html by HTTrack Website Copier/3.x [XR&CO'2014], Tue, 15 Jul 2025 13:51:37 GMT -->
</HTML>
