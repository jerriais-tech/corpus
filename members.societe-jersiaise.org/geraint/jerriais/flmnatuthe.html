<HTML>
<HEAD>
<TITLE>La Natuthe</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La Natuthe</h2>
Les d'vis d'eune Pie</font><br>
<br>
<i>Ki ri-ki-ki<br>
Ka-ra-ka-ka.<br></i></center><p>
<br>
Chutte s&eacute;maine j'veurt vos p&acirc;ler s&eacute;rieusement, entouor la natuthe. La <a href="pentecote.html">Pentec&ocirc;te</a> est horte et l'&ecirc;t&eacute; s'en veint &agrave; grands pas. Parmi les bouais n'y'a pas qu'l'orme tchi n'est pon tout &agrave; fait en fielle. Touos l's autres, l&eacute; tch&ecirc;ne, l&eacute; tilleul, l&eacute; peuplyi et l'blianc-bouais, l&eacute; ch&acirc;t'gni et l'ch&acirc;t'gni &agrave; j'vaux, l&eacute; fo, l&eacute; bou&ocirc;lias, l&eacute; sycomore, l&eacute; fr&ecirc;ne et l'baumyi, sont tous d&ecirc;hal&eacute;s. La naithe &eacute;pinne a flieuthi et la blianche au moment actuel est blianche.<br>
<br>
Dans l'foss&eacute; l&eacute; rouoge coucou a fait s'n appathence et l'bliu coucou est pass&eacute;. Sus la muth&acirc;le l&eacute; blianc coucou est dans sa primme.<br>
<br>

<a href="mergotflieuri.html"><IMG SRC="mergots.jpg" WIDTH=108 HEIGHT=104 border=0 align="right" ALT="des m&egrave;rgots"></a>

Les g'zettes et les pipesolles &eacute;tant finnies jusqu'&agrave; l'ann&eacute;e tchi veint, l&eacute; pipot est dans sa glouaithe. I' n'faut pas oublier l&eacute; p'tit m&egrave;rgot, auve tchi qu&eacute; l's &ecirc;fants aut'fais faisaient des cha&icirc;nes.<br>
<br>
Les falaises sont dor&eacute;es par l&eacute; <a href="gdfgeon.html">geon</a> et &agrave; bords ch'est un spectaclye d&eacute; vaie les gard&icirc;ns d'la natuthe &#150; la Cobohi&eacute;the ou M&egrave;rgot d'falaise, les Iliets d'Inde et les Bliuets.<br>
<br>
Ch&acirc;que gard&icirc;n a ieu ses violettes et ses tulipes et nou-s-est en train d'cli&egrave;rgi les bordeuses pour plianter les flieurs d'&ecirc;t&eacute; &#150; les dgeules d&eacute; lion, d'la quarantaine, etc.<br>
<br>
Quant &egrave;s ouaisieaux, (j'sis bein ordgilleuse d'&ecirc;tre membre d'eune telle grand' famille!) d&eacute; touos les c&ocirc;t&eacute;s nou ouait l&eacute; chant d'ch't&icirc;-ch&icirc;n et l'cri d'ch't&icirc;-l&agrave;. Y'a d'la vie partout. L&eacute; coucou sp&eacute;cialement, annonce sa pr&eacute;sence auve san cri bein connu. Tch'est qui n'l'a pon entendu &#150; cou-hou, cou-hou, t'es fou! La grive &agrave; sinne d&eacute; jeu r&eacute;vile l&eacute; p&ecirc;tcheux pour aller vaie &agrave; ses cros au pliein. Au soleit couochant l&eacute; m&ecirc;le s&eacute; vante en publyi en s&ucirc;ffliant comme si ch'tait un Wesleyen tchi &#147;chante du tchoeu et d'la vouaix, au cantique chent n&eacute;nante trais.&#148;<br>
<br>
Il est a noter qu&eacute; l'tui-tui n'veint pas sinon en p'tit nombre. Aut'fais i' v'nait en m&acirc;sse, eune dgiexaine d&eacute; jours d&eacute;vant l'coucou.<br>
<br>
L&eacute; long des c&ocirc;tes nou vait l's oeufs des mauves, des cormouothans, poffins, etc., &agrave; la veue d'l'yi.<br>
<br>
J'vos dithais bein deux ou trais patholes pour l&eacute; chein tchi fut &egrave;s oeufs d'mauve iun d's autres jours au Creux d'L&ocirc;ss&eacute; dans l'Nord. Il eut une telle peux qu&eacute; j'esp&eacute;the qu&eacute; v'l&agrave; tch'i' li' apprendra eune l&eacute;&ccedil;on. I' drissit ava la falaise eune distance d&eacute; deux ou trais milles pids et mantchit bein d&eacute; s'tuer. Pour comblier tout, arriv&eacute; siez li, touos ses oeufs 'taient couis! Tchille &ecirc;crilleuse pour rein du tout! J&eacute; n'm'en vais pas vos dithe san nom car ou n'l&eacute; connaiss&eacute;thiez pas.<br>
<br>
Y'a tout plein d'oeufs sus l'Ile Agouais, mais ch'n'est pas tout l'monde tchi voudraient y'aller; et pis, combein qu'y'en a tchi savent ou&ecirc;qu'oulle est?<br>
<br>
Enfin, tout l'ouaisel&icirc;t a b&acirc;ti &agrave; tigue d&eacute; corps. P'tit &agrave; p'tit les nids ont 't&eacute; arrangis. Pour d&eacute; m&eacute; j'peux dithe qu&eacute; j'ai b&acirc;ti comme d'habitude, mais ch'n'est pas pour couer car y'a tchiques ann&eacute;es qu'j&eacute; n'ponds pus. Mais, comme l&eacute; genre humain tch'aime bein &agrave; s'vanter et &agrave; faithe des minnes, nous les ouaisieaux, j'aimons bein &eacute;tou tchiquefais &agrave; patroniser l'ypocrisie, quoaqu'&ecirc;tr doublye-faches n'est pon g&eacute;n&eacute;ralement iun d'nos caract&eacute;ristiques.<br>
<br>
Et don, acheteu qu'ou savez tch'est qu'ch'est qu'la natuthe, j'm'en vais vos p&acirc;ler acouo pus s&eacute;rieusement.<br>
<br>
J&eacute; n'sai pas trop comme tchi vos l'dithe car ch'est un sujet gentiment d'licat.<br>
<br>
Ch'est chennech&icirc;n. Pour vos prouver qu&eacute; l'&ecirc;t&eacute; est v'nu, en v'nant ou n'est pas liain, l'autre jour tchifit b&eacute; et caud, n&eacute; v'ch&icirc;n tch'est qu&eacute; j'vit.<br>
<br>
D'valant la Parade &agrave; m&eacute;jeu auve un chap&eacute; d'p&acirc;le et chuchant un b&acirc;ton d'chucre scand&icirc;n, l&eacute; Jean l'M&egrave;rquand d'St. Louothains, et &agrave; l'office d'la Chronique, l&eacute; Chef, glace &agrave; la main et eune boutelle d&eacute; bi&eacute;the d&eacute; spruche. L&eacute; m&ecirc;me jour &agrave; St. Cli&eacute;ment, l&eacute; Joe L'M&acirc;suthi 'tait &agrave; b&acirc;tonner des tomates dans iun d'ses clios au Stchez, en blianche braie (tithant sus l'v&egrave;rt), &agrave; c'm&icirc;nse et un rouoge mouoch&eacute; l'tou du co. Un quatri&egrave;me &#150; l&eacute; Jean Du Va &agrave; &ecirc;rachi des sn&icirc;les et d's ortchiers dans l'clios au haut d'la Tchithi&eacute;the, sans cauches et mont&eacute; dans eune p&eacute;tite pathe d&eacute; braies en khaki!<br>
<br>
Et quand nou pense qu&eacute; chennech&icirc;n ch'n'est qu'l&eacute; c'menchement. I' n'faut pas oublier qu&eacute; dans tchiques s&eacute;maines les touristes s'en vont &ecirc;tre &agrave; lus promener dans les diff&eacute;thentes parties d'l'Ile ceingli&eacute;s d'un mouoch&eacute; et un b&acirc;ton d'chour &agrave; la main. Mais y'a-t-&icirc; &agrave; s'en ravi, quand des gens comme j'vos ai nomm&eacute; pus haut lus montrent l'exemplye?<br>
<br>
Pas &ecirc;tonnant qu&eacute; nous ouait d'la bouoche des anciens &#150; &#147;h&eacute;las! support! pouorret&eacute;! m&icirc;ns&eacute;the... &agrave; tch'est qu'j'allons d&eacute;vni?&#148;<br>
<br>
J'ai ieu des nouvelles d&eacute; man photographyi. J'vos en dithai pus long dans ma pr&eacute;chaine articlye.<br>
<br>
<I><a href="lemaistre.html">Marie</a><br>
Les Chroniques de Jersey 26/5/1934<br>
</I><br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="natuthe.html">Les Bieaut&eacute;s de la Natuthe</a><p>
<li><a href="bouaissie.html">Ma p'tite boua&icirc;s'sie</a><p>
<li><a href="campangne.html">La camp&acirc;ngne</a><p>
<li><a href="hive_syvret.html">La campangne en hiv&eacute;</a><p>
<li><a href="proum.html">Not' p'tite proum'nade &agrave; la Campagne</a><p>
<li><a href="cahouain_flieurs.html">Des flieurs</a><p>
<li><a href="pliantes.html">Les pliantes en J&egrave;rriais</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
