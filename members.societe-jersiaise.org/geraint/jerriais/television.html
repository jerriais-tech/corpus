<HTML>

<!-- Mirrored from members.societe-jersiaise.org/geraint/jerriais/television.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
<HEAD>
<TITLE>La T&eacute;l&eacute;vision</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<P>  <center><font color="#215e21"><h2>La T&eacute;l&eacute;vision</h2></font></center></P>

<P> La Science a fait tant d'progr&egrave;s toutes ches ann&eacute;es ilo que nou n'sait pas ouest qu'tout chenna s'en va nos m'ner.</P>

<P> L'aviation a atteint un d&eacute;gr&egrave;t de perfection, j'avons touos les jours une d&eacute;monstration des merveilles de la t&eacute;l&eacute;graphie sans fil, nou peut acheteu envier des photographies par t&eacute;l&eacute;graphe, et nous est sus l'point de perfectionner la t&eacute;l&eacute;vision, ch'est-&agrave;-dithe qu'i' s'en va &ecirc;tre p&ocirc;ssiblye de p&acirc;ler &agrave; du monde &agrave; n'importe tchi distance et d'les vaie en m&ecirc;me temps.</P>

<P> Mais je n'sais pas si chennechin aitha de si grands avantages comme nou craithait bain.</P>

<P> I'm'semblye m&eacute;, que nou peut qu&acirc;siment pr&eacute;dithe toutes sortes d'contretemps et d'complications.</P>

<P> Prenons comme exemplye, le cas d'un jeune homme qu'est pour bain en dithe, engagi &agrave; une jeune fille, mais qui n'a pas oquo obtenu le consentement du bouonhomme.</P>

<P> Jusqu'ichin s'il 'tait un mio &ecirc;ffrit&eacute;, et qu'i' voulait prendre ses pr&eacute;cautions et rester ouest que l'p&egrave;the de la fille ne pouvait pas l'aveindre avec sa botte, i' communitchait avec le vyi par t&eacute;l&eacute;phone, mais &agrave; l'avenin chenna n'li servitha pas d'grand chose sustout si l'bouonhomme n'en est pas trop d'avis, car, avec sa fache si pr&egrave;s d'la sienne, che s'sa bain difficile pour le pouore gar&ccedil;on de s'exprimer convenablyement.</P>

<P> Si jamais nou fait la b&ecirc;tise d' amalgamer la t&eacute;l&eacute;vision avec le t&eacute;l&eacute;phone, i' n'y aitha pas moyen de condithe autchunes affaithes commerciales par chu syst&egrave;me-l&agrave; devant deux ou trais heuthes de l'arlev&eacute;e, sustout quand i' n'y aitha qu'des femmes &agrave; la maison qu'ous aithez appel&eacute;.</P>

<P> Ouest qu' est la femme ou fille qui s'en va ristchi de d&ecirc;pendre le "receiver" devant qu'sa fache es'sait poudr&eacute;e, et quand ou sait que ses "permanent waves" sont toutes apliaties sus l'haut d'sa t&ecirc;te?</P>

<P> Le r&ecirc;sultat de tout chenna es'sa qu'une partie des t&eacute;l&eacute;phones de l'&icirc;le es-sont &agrave; rain-n'faithe toute la matin&eacute;e, et pis i' y aitha congestion duthant le restant du jour.</P>

<P> Les lignes es'sont engagies et i' faudra attendre une d&eacute;mieuthe pour san tour.</P>

<P> Et vous, jeunes "lady-clerks," avous pens&eacute; que, jusqu' &agrave; chein qu' ou s&eacute;yiz accou&ocirc;tum&eacute;es &egrave;s possibilit&eacute;s de la t&eacute;l&eacute;vision, v'chin ch'qu'i' pouorrait tchiquefais s'arriver?</P>

<P> Etant empli&eacute;es dans une office tchelconque, ou' ouithez la clioche du t&eacute;l&eacute;phone sonner, et oubliant que la personne de l'autre but du wiyeur pouvait vaie le d'dans d'votre office, ou prendrethiez le "receiver" &agrave; votre main en disant "Hell&ocirc;?"</P>

<P> Ou sethiez ra&icirc;ponnue par un cri d'surprinse et une vouaix scandalis&eacute;e vos d'man'dant "Tch'est qu'ous &ecirc;tes &agrave; faithe sus les g'noux de m'n homme?"</P>

<P> La vouaix d'la femme du patron, sapresti!</P>

<P> Ou verrez don que souos de patheilles circonstances nou pou&ocirc;rrait tout-&agrave;-fait bain se passer d'la t&eacute;l&eacute;vision.</P>

<P> Oquo un autre exemplye.</P>

<P> Madame Sidi-Coquelin, la femme du D&eacute;put&eacute;, attend des visiteurs.</P>

<P> Ou t&eacute;l&eacute;phone &agrave; san bouochi.</P>

<P> "Est-che vous Mess Bre&ucirc;tch&egrave;t?"</P>

<P> "Oui Madame."</P>

<P> "Eh bain, enviez-m&eacute; tout d'suite quatre livres d'sau-"</P>

<P> On s'en allait dithe "sauciches," mais au m&ecirc;me instant, gr&acirc;ce &agrave; la t&eacute;l&eacute;vision, oulle a aperchu le gar&ccedil;on du bouochi qu'&agrave; happ&eacute; un malheutheux tchan qu'a entr&eacute; dans la boutique, et qui l'&agrave; fliantchi dans la machine &agrave; sauciches!</P>

<P> "Oh! j'ai changi d'id&eacute;e," Madame s'&eacute;crie, "Enviez-me des c&ocirc;telettes de mouton!"</P>

<P> V'l&agrave; don, mes chiers amins, tchiqu'unes des raisons pourtchi qu'i' n'est pas tr&ecirc;jous sage de pousser la science trop liain.</P>

<P> N'encouothageons pas la t&eacute;l&eacute;vision.</P>

&nbsp;<p>
<i><a href="gwdec.html">G. W. de C.</a></i><br>
<i>1928</i><P>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>

<li><a href="gdftelevision.html">La t&eacute;l&eacute;vision</a><p>
<li><a href="gdftelevision2.html">Les d'vis du Bouan'homme George</a><p>
<li><a href="rediffusion.html">Rediffusion</a><p>
<li><a href="couedlezarde.html">La Coue d'L&ecirc;zarde</a><p>

<li><a href="nivlotties.html">Du neu et des niv'lot'ties</a><p>
<li><a href="media.html">Les M&eacute;dias et les commeunic&acirc;tions</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/television.html by HTTrack Website Copier/3.x [XR&CO'2014], Tue, 15 Jul 2025 14:00:18 GMT -->
</HTML>
