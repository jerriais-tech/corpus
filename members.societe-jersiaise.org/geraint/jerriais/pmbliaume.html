<HTML>
<HEAD>
<TITLE>Ph'lip bliaume les campagnards</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip bliaume les campagnards</h2>
I' D&Eacute;V'THAIENT PERDRE LUS VOUAIX<br/></font></center><p>
<br/>
<i>&Agrave; Portinf&eacute;,<br/>
Saint Ou.</i><br/>
<br/>
Moussieu l'Editeu,<br/>
<br/>
Agniet, la Merrienne et m&eacute;, j'nos trouvons parmi les enfuntchis, ch'est &agrave; dithe que j'n'savons pas trop bein ou&egrave;sque j'en sommes, et tout &agrave; cause d&eacute; chutte fichue &ecirc;lection pour S&eacute;nateurs.<br/>
<br/>
Pour vos dithe, j'avais 't&eacute; faithe une tou&ocirc;n&eacute;e vendr&eacute;di. J'sortis &agrave; djais heuthes et d'mie et je r'vins trais heuthes p&ucirc;s tard, ayant 'tait &agrave; <a href="st_pierre.html">Saint Pi&ecirc;rre</a>, ichin &agrave; <a href="st_ouen.html">Saint Ou</a>, &agrave; <a href="ste_mathie.html">Saint Mathie</a>, &agrave; <a href="st_jean.html">Saint Jean</a>, <a href="la_trinnete.html">la Trin't&eacute;</a> et finissant &agrave; <a href="st_martin.html">Saint Martin</a>. J'n'fus pas &agrave; <a href="st_louothains.html">Saint Louothains</a>, car la Merrienne m'avait dit que ch'n'tait pas la peine, car les seuls candidats tch'&eacute;thaient des vouaix l&agrave; 'taient Hedley Maillard et Bill Perchard. S'oulle avait yeu raison, le r'sultat &eacute;thait 't&eacute; bein diff&eacute;thant, mais, comme bein d'autres, ou s'trompait hardi.<br/>
<br/>
Partout je p&ocirc;sais des tchestchions &agrave; d's amins, l&ucirc;s d'mandant tch&egrave;sque &eacute;thait l'p&ucirc;s d'vouaix, mais quand je r'vins, tout ch'que j'pus dithe &agrave; la bouonnefemme ch'tait que l'John Le M&egrave;rquand 'tait seux de v'nin l'preunmyi, et que l'Peter Crill et l'Sieur Farley n'en s'saient pas lien, ni l'Bill Perchard ni n'tout. Tout 'tait bein trantchille partout, et j'qu'menchi &agrave; douter si la Campagne s'en allait d&ecirc;shaller comme oulle &eacute;thait deu. J'n'ai pas besoin d'vos dithe, Moussieu, car ou-s-avez veu les chiffres dans la g&acirc;zette qu'une bouonne maintchi n'se g&ecirc;nit pas d'aller voter, et j'crais que ch'est une fichue honte. Des gens tchi n'votent pas d&eacute;v'thaient perdre l&ucirc;s vouaix.<br/>
<br/>
Mais &agrave; ch'teu, Moussieu, i' faut que j'vos diche tch&egrave;squ'i' nos apportit les nouvelles sam'di matin. J'f&ucirc;mes nos couochi d'vant djais heuthes, car j'tais l&acirc;ss&eacute; apr&egrave;s ma tou&ocirc;n&eacute;e du matin, quand j'n'avais yeu qu'une p'tite fais &agrave; b&egrave;the &agrave; l'h&ocirc;tel au Sieur Gueno &agrave; Sainte Mathie. La Merrienne s'&ecirc;baillyait &agrave; ch&acirc;que minute et, don, j'd&eacute;cidimes de ramonter et d'arr&ecirc;ter pour le r'sultat jusqu'au pr&eacute;chain matin.<br/>
<br/>
J'dormaimes comme des princes quand, siez heuthes ayant &agrave; peine sonn&eacute;, j'fus r&ecirc;villyi par un brit &agrave; la porte comme si nou 'tait &agrave; la capuchi avec un mart&eacute;. Je d'vallis apr&egrave;s aver mint mes braies et man 'jacket' et, bon! ch'tait la Bella toute excit&eacute;e et pathaissant &agrave; maintchi folle. Ou 'tait en chabots, s&ucirc;s sa t&ecirc;te oulle avait un chap&eacute; qu'un chiquetchi n'&eacute;thait pas donn&eacute; deux liards pour, et oulle avait mint la grande c&acirc;saque &agrave; s'n homme contre la fraid. La Merrienne m'asse&ucirc;thit apr&egrave;s qu'ou fut horte que sinon pour sa qu'mins&ocirc;le, ou n'avait rein d'autre s&ucirc;s l'co, ni corset, ni cotillions, ni rein!<br/>
<br/>
Oulle explitchi tout d'suite qu'ou n'avait pas dormi d'niet, voulant saver tch&egrave;squ'i' s'&eacute;tait arriv&eacute;, et qu'ou 'tait v'nue au p&ucirc;s vite nos donner les nouvelles, car, la pou&ocirc;re achocre, ou 'tait seuze que j'n'avions pas dormi ni-n 'tout, et quand ou nos nommit les quatre tch'avaient 't&eacute; &ecirc;lus, ou r'fichit san camp pour aller r&ecirc;villyi l'vaisin&eacute;. Vraiement, Moussieu, il en affole &agrave; tout &acirc;ge, m&ecirc;me parmi les m&egrave;thes d&eacute; famille!<br/>
<br/>
J'e&ucirc;mes l&eacute; temps de m&eacute;diter s&ucirc;s chein qu'ou nos avait dit, et j'vinmes touos les deux &agrave; la meme concl&ucirc;sion, que, &agrave; l'exception d'la p'tite p&acirc;raisse de Saint Mathie, pas une seule des p&acirc;raisses de Campagne avait fait san d'v&eacute;. J'avais dit la s'maine p&acirc;ss&eacute;e que l'Hedley Maillard et l'Bill Perchard avaient une grande chance s'i' 'taient support&eacute;s comme i' faut dans la Campagne, mais j'avais mes doutes &agrave; ch't' &ecirc;gard-l&agrave;. A ma veue les Recteurs d&eacute;v'thaient aver un service de penitence pour la m&acirc;jorit&eacute; d'l&ucirc;s p&acirc;raissiens.<br/>
<br/>
Pour les raisons tch'ont contribu&eacute; &egrave;s surprinses que nous a yeu, la preunmi&egrave;the j'ai d&ecirc;j&agrave; &eacute;xplitchi: mais y'en a d'autres. Nou savait du tout qu'mench'ment que chein tchi sauvethait l&eacute; S&eacute;nateur Krichefski ch'tait la Ville et des p&acirc;raisses comme <a href="st_brelade.html">Saint Br&eacute;lade</a> et Saint Sauveux, mais nou savait &eacute;tout que si la Campagne d&ecirc;shallait en m&acirc;sse, oulle &eacute;thait une m&acirc;jorit&eacute; suffisante pour contre-balanchi autchune chose que les trais p&acirc;raisses que j'ai nomm&eacute; pou&ocirc;rrait faithe. Eh bein, la maintchi d'nos campagnards ne bougites pas et &agrave; ch'teu tch'ils ont yeu l'temps d'y penser un mio, je n'doute pas que y'en a hardi tchi voudraient aver 'tait mettre l&ucirc;s crouaix s&ucirc;s la forme pour aidgi &agrave; un bouon Campagnard.<br/>
<br/>
L&eacute; Peter Crill eut la bouonne id&eacute;e d'envier une lettre &agrave; touos l's &ecirc;lecteurs. Chounna li cou&ocirc;tit tchiques h&egrave;rpins, sans doute, mais &eacute;tout li g&acirc;gnit des chents vouaix. J'si content tchi fit si bein, car ch'est un raide bouon corps et bein capablye, chein tchi n'est pas &ecirc;tonnant viyant que san grand-p&egrave;the, du bord de sa charmante m&egrave;the, 'tait man cou&ocirc;sin germain.<br/>
<br/>
Le Sieur Farley &eacute;tout print des m'suthes d&eacute; bouonne heuthe pour g&acirc;gni du support. Dans ses discours, m&ecirc;me &agrave; la Preunmi&eacute;e Tour, i' 'tait directe et absolument franc. Si y'a une chose tchi n'li manque pas, ch'est du couothage, une qualit&eacute; que l's &ecirc;lecteurs ont tr&eacute;jous admith&eacute;. Y'a siez s'maines i' n'avait pas une chance, mais i' y'est v'nu quand-m&ecirc;me , et i' faut l'f&eacute;liciter.<br/>
<br/>
J'&eacute;thais 'te p&ucirc;s content si l'Bill Perchard l'avait battu, mais pour un homme sans autchune exp&eacute;thience des Etats, l&eacute; Bill fit raide bein, et, sans autchune doute, i' s'trouv'tha dans l's Etats d'vant long. Nou dit tchi s'en va &ecirc;tre candidat pour D&eacute;put&eacute; en Ville l&eacute; pr&eacute;chain mais. Y'a hardi d'f&egrave;rmiers dans l'Mont au Pr&ecirc;tre et deux autres vingtaines, et i' d&eacute;v'thait ram&acirc;sser assez d'vouaix pour y v'nin chutte fais.<br/>
<br/>
Hedley Maillard n'&eacute;thait pas perdu si l'terme avait t&eacute; pour trais ans, et la m&ecirc;me chose s'applique au Sieur Norman. Hardi d'&ecirc;lecteurs trouvaient chais deux M&ecirc;ssieurs un mio vi&egrave;r pour une terme de neuf ans, mais, quand &agrave; m&eacute; je n'peux pas l'vaie, et apr&egrave;s tout l&ucirc;s exp&eacute;thience &eacute;thait 't&eacute; bein utile. J'crais que Hedley, en partitchulyi methitait m&ucirc;s du publyi.<br/>
<br/>
A ch'teu, Moussieu, ou voudraient saver, sans doute, tch&egrave;squ'i' s'en va g&acirc;gni l'&ecirc;lection pour D&eacute;put&eacute; ichin le pr&eacute;chain mais. Pour l&eacute; moment je n'dis rein, mais i' s'peut que j'&eacute;thais hardi &agrave; dithe p&ucirc;s tard. A b&eacute;t&ocirc;t!<br/>
<br/>
<i><a href="lebrocq.html">PH'LIP</a><br/>
14/11/1960</i><br/>
<br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="pmsenators.html">The Election For Senators</a><p>
<li><a href="pmshows.html">L's Elections et les 'Shows'</a><p>
<li><a href="pmsenbetes.html">Les S&eacute;nateurs et les B&ecirc;tes</a><p>
<li><a href="pmsendep.html">Senator Or Deputy?</a><p>
<li><a href="pmsenateur.html">Des S&eacute;nateurs Batilleux</a><p>
<li><a href="flm1982.html">A change of mind by Mr Crill?</a><p>
<li><a href="gdfgaz7.html">Dans la g&acirc;zette...</a><p>
</ul>
</font>
&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
