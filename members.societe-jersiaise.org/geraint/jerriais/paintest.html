<HTML>
<HEAD>
<TITLE>How Lonore feels after the test</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Lonore feels after the test</h2></font></center><p>


Lonore est pus ordjillieuse d'la Medalle qu'oul a gagni au Test que d'la broach qu'sen p&eacute;p&eacute;e lis dounni la bord&eacute;e qu'oul eu l'op&eacute;thation pour hal&eacute; l'morc&eacute; d'c[r]ayon d'ardaise qu'ou s'etait fouor&eacute; dans l'nez, un jour en r'v&eacute;nant d'l'&egrave;scole - ch'est m&ecirc;me d&eacute;pis ch'la qu'oul a eunne nazille pus &egrave;scall&eacute;e qu'lautre. L'Riban qui lis dounites &eacute;tou viyant que ch'tait yi qu'avait fait l'pus jaune morc&eacute; d'beurre, a t&eacute; lav&eacute; et f&eacute;th&eacute; soigneusement; san p&eacute;the a perchi un creux dans sa m&eacute;dalle - nou dithait eune pi&eacute;che-d'&egrave;stchu - oul a enfil&eacute; l'riban dans l'creux; v'la tcha t&eacute; pass&eacute; a san co, et r'pose jour et niet l&agrave; ou-&egrave;s qu'persounne ne l'verront sinon m&eacute; et san mitheux, et l'sien qui la mathi&eacute;tha.<br/>
<br/>
Ch'n'est pas pour nos vant&eacute;, mais j'&ecirc;umes du succ&egrave;s au Test. Lonore &ecirc;souos la tente a touon&eacute; sa chainolle, &ecirc;m&eacute; en d'hort, a d'viz&eacute; &egrave;s Messieux Angliais, et a lus explyitchi tch&egrave;s qu'&eacute;tait chutte courte demou&ecirc;zelle l&agrave; ov les bras d'albatre - i' lis fites rabattre ses manches au bu d'eunne pose viyant qu'les clerques s'&egrave;scantaient a la r'gard&eacute; a la pli&eacute;che de souognyi a lus m&eacute;rqu&eacute;thie - qui touonait si &quot;gracefully&quot; - ch'tait lus mot.<br/>
<br/>
Et quand vint le 'lunch,' don. I' s'batitent quazi au sien qui s'assi&eacute;thait l'pus pr&egrave;s d'ma fille; l'seul moyen d'lis faithe se comport&eacute; ch'fut quand Moussieu Perr&eacute;e d&eacute;cidi qu'ou chang'ait d'pli&eacute;che toutes les chinq minutes pour lus dounn&eacute; chatchun un tou - ch'fut eune bouog'gie d'plieche et d'assiette a n'en pas fini. M&eacute;, j'tais rest&eacute;e d'bu, a l'entr&eacute;e d'la tente, a r'gard&eacute; tout cheunna, en faisant des p'tits sinnes de main et d't&ecirc;te a Lonore, des saluts &egrave;s Angliais, et a lus dithe quand tchiq'un s'adounnait a pass&eacute; l'long d'm&eacute;, que ch'tait la ma fille, que je d'meuthaimes au d'sus d'l'imprimthie, et qu'men jour 'tait l'deuxi&egrave;me Jeudi apr&egrave;s la grand-math&eacute;e - from three to six - mais qu'nou pouait v'nin 'any time' quand ch'tait pour p&acirc;sl&eacute; a Lonore.<br/>
<br/>
Je n'fit pas senbliant d'ou&eacute; les fils d'fermi qui s'en vintes bourdonn&eacute; autouore d&eacute; m&eacute; et m&eacute; d'mand&eacute; tchil &acirc;ge qu'avait ma g'niche - ma fille, qui voulaint dithe, sans doute - et ou-&egrave;s qu'nou pouorait la rencontr&eacute; pour lis touchi deux patholles. De simplye fils d'fermi! &quot;E'sche que tu cr&eacute;, m&eacute;m&eacute;e, qu&eacute; j'm'en vais m'abaissi a &ecirc;tre hant&eacute;e par des labouotheurs de terre, auve des bottes enteuth&eacute;es d'bouze et d'la terre dans l's'ouies, apr&egrave;s av&eacute; gagnyi la M&eacute;dalle que n&eacute; v'chin?&quot; qu'ou dit en d&egrave;shoutchant un tas d'crochets pour pou&eacute; la d&egrave;shall&eacute; d'la qu'ou tait si caudement muchie. &quot;Tu n'&eacute;thas qu'a dithe a p&eacute;p&eacute;e d'av&eacute; a met' sus la gazette, que 'no farmers need apply' pour Miss Lonore! Et pis, j't&eacute; dithai, m&eacute;m&eacute;e; j'sis eny&eacute;e d'Jerri, la! Y'un d'ches jours, j'm'en vais &egrave;scrithe a yun d'ch&egrave;s Angliais la - l'sien qui m&eacute; d'mandi si y'avait d'aut' filles coumme m&eacute; en Jerri - pour lis d'mand&eacute; de m'trouv&eacute; eunne plieche de dairymaid siez tchi Lord ou Marquis, ou-&egrave;s qui n'y'&eacute;thait pon fort a faithe et que je s'ais consid&eacute;th&eacute;e coumme ieunne de la famille.&quot;<br/>
<br/>
L'affaithe en est l&agrave; pour le moment. Y'a d&ecirc;ja yeu tr&egrave;s ou quat' fils d'f&egrave;rmi qui son v'nus, en passant d'vendre des patates au Bridge, apport&eacute; d'la caboche, du p&eacute;rsi, des oeus, et ditet. I' disent que ch'est un present pour Madame Pain, et qui passont cherchi l'ponnyi tchiq' s&eacute;th&eacute;e, Mais je d'vinne bin ch'qu'en est! Ch'est d's extchuses pour se rapprechi d'ma fille! Ch'fut d'm&ecirc;me que Piteur s'y print dans les c'mench'ments. La preumi&eacute; fais, i vint apport&eacute; un mouoch&eacute;t brod&eacute; qui pr&eacute;tendait m'av&eacute; veu laissi tch&eacute;e en montant dans la 'bus: en s'n'allant, i' ronbliyi san paraplyie qui r'vint cherchi la s'maine en r'v&eacute;nant en ronbliant sa baton, qui r'vint cherchi la s'maine en r'venant en ronbliant ses gants, qui vint cherchi la s'maine en r'venant en ronbliant sa grand casaque. Ch'est-tan-tchi, quand tchiq'un apporte d'la caboche la ou&egrave;s qu'y'a eunne fille a mathi&eacute;, nou n'est pas long a d'vin&eacute; de tchi bord que l'gab&eacute; pointe.<br/>
<br/>
<i><a href="brambilo.html">Laiz&eacute; Pain</a></i><br/>
<i>1914</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="painbutter.html">How the Pains Secured a Bargain in Butter</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

