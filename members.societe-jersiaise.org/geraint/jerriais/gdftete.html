<HTML>
<HEAD>
<TITLE>T&ecirc;te-&agrave;-t&ecirc;te</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>T&ecirc;te-&agrave;-t&ecirc;te</h2></font></center><p>

<font size="-1"><i> Trenton, Michigan, USA.<p>
 L&eacute; 6 d'f&eacute;vri, 1982.</i><p></font>

Moussieu l'R&eacute;dacteu,<p>
<img src="fache.jpg" width="306" height="360" alt="la fache" title="la fache" border="0" align="right" />
Comme j'l'ai mentionn&eacute; d'vant, nouot' admithabl'ye langue <a href="jerriais.html">J&egrave;rriaise</a> est vrainment la pus expressive au monde. Prannez, par exempl'ye, l&eacute; mot &quot;t&ecirc;te&quot;. Av'-ous janmais pens&eacute; au nombre d'expressions dans la vie d'touos les jours qu&eacute; nou peut faithe s&egrave;rvi chu mot-l&agrave; pour expr&icirc;nmer tchiquechose tchi s'p&acirc;sse ordinnaithement? Par exempl'ye, quand un homme est en ch&egrave;rge d&eacute; tchique travas, nou dit tch'il est &quot;&agrave; la t&ecirc;te&quot; d&eacute; l'entr&eacute;pr&icirc;nse. Mais s'il en fait eune maie, d'l'entr&eacute;pr&icirc;nse, nou dit &quot;tch'i'n'y conna&icirc;ssait ni tch... ni t&ecirc;te&quot;!<p>

Pour dithe qu' eune p&egrave;rsonne est &icirc;ntelligent, nou dit &quot;il a des p'tits boud&icirc;ns dans la t&ecirc;te&quot;, mais s'il est &icirc;nnouothant ou un mio d&ecirc;rangi, nou dit il a &quot;la t&ecirc;te cratchie.&quot; S'il a ma &agrave; la t&ecirc;te, ou eune bourdonn'nie dans la t&ecirc;te, nou dit tch'il a &quot;la t&ecirc;te comme eune cordonn'nie&quot;.<p>

Quand un homme s&eacute; sent &ecirc;tourdi, i' dit &quot;la t&ecirc;te m&eacute; tou&acirc;nne&quot; ou &quot;la t&ecirc;te m&eacute; fend.&quot; Quand un homme est hardi embarrass&eacute;, nou dit tch'il a du travas &quot;par dessus la t&ecirc;te.&quot; S'il a un probl&egrave;me tch'i' n'peut pon r&eacute;soudre, nou dit tch'il est &quot;&agrave; s'capuchi la t&ecirc;te contre les muth&acirc;les&quot;.<p>

Quand eune p&egrave;rsonne est &agrave; heurler pour autcheune ra&icirc;son tchelconque, nou dit tch'il est &quot;&agrave; crier &agrave; tue-t&ecirc;te&quot;. Quand il a p&egrave;rdu ses g'veux, nou dit tch'il a &quot;la t&ecirc;te nue.&quot; Pour un pou&ocirc;rre dgi&acirc;bl'ye tch'est d&eacute;v'nu fo, nou dit qu' &quot;la t&ecirc;te l&icirc; tou&acirc;nnit&quot;.<p>

Quand un homme est t&ecirc;teu ou contrariant, nou dit tch'i' veurt &quot;aver sa t&ecirc;te&quot; ou tch'il a &quot;la t&ecirc;te duthe,&quot; ou tch'il a &quot;eune t&ecirc;te tchi n'tcheint qu'a li.&quot; Eune aut' expression pour l&eacute; t&ecirc;tu est qu&eacute; &quot;chein tch'il a dans la t&ecirc;te, i' n'l'a pon ailleurs&quot;.<p>

Si nou-s-a dans l'id&eacute;e qu'eune p&egrave;rsonne n'est pon capabl'ye, nou dit: &quot;Pour d&eacute; m&eacute;, j&eacute; n'l&icirc; donn'nais pon la t&acirc;che en veue, car la t&ecirc;te n&eacute; l&icirc; tcheindrait pon&quot;. Pour un m&eacute;chant ou un mauvais sujet, nou dit tch'il est &quot;eune sale t&ecirc;te&quot; ou &quot;eune mauvaise t&ecirc;te.&quot; Pour un homme tch'est binnasse, nou dit tch'il a &quot;eune t&ecirc;te d'&acirc;ne.&quot; Quand plusieurs p&egrave;rsonnes sont d'accord entou&ocirc;rre tchique id&eacute;e, nou dit tch'il onl &quot;la t&ecirc;te coul&eacute;e dans l'm&ecirc;me bonnet&quot;.<p>

Pour un homme tch'a honte et la t&ecirc;te en bas ou, tch'est pe&ucirc;theux, nou dit tch'il a &quot;la t&ecirc;te comme eune autruche&quot;, mais n'en v'l&agrave; ieune qu&eacute; j&eacute; n'comprends pon, car pour d&eacute; m&eacute; eune autruche n'est pon pe&ucirc;theuse. Eune fais <a href="gdfafrique.html">j'visitis l'par national &agrave; Nairobi en Kenya</a>, Afrique Orientale. J'tais en moto auve des anm&icirc;ns tch'&eacute;taient &agrave; m'montrer l's annimaux sauvages dans l'par, quand, en fa&icirc;sant un var pour vaie un rh&icirc;noc&eacute;ros d&eacute; pus pr&egrave;s tch'&eacute;tait &agrave; pa&icirc;tre, j'nouos trouv&icirc;nmes soudainement fache &agrave; fache auve eune autruche tch'&eacute;tait &agrave; couer sus eune douzaine d'<a href="oeufs.html">oeufs</a> gros comme des cocannettes. J'arr&ecirc;t&icirc;nmes l&eacute; moto, sans doute, et l'autruche s&eacute; l'vit de'd'ssus ses oeufs et c'menchit &agrave; battre ses ailes d'eune manni&eacute;the &ecirc;pouvantabl'ye pour nouos faithe peux et prot&eacute;gi ses oeufs. Ou n'montrit pon autchun s&icirc;ngne d'&ecirc;t' pe&ucirc;theuse, et j'tions bein d'&ecirc;t' en moto car i' patha&icirc;t tch'i' peuvent vouos donner un raide p&eacute;nibl'ye co-d'pid!<p>

Mais pour &egrave;rv&eacute;n&icirc;n &egrave;s expressions au sujet d'la t&ecirc;te. Pour les m&ecirc;ssieux tchi sont en ch&egrave;rge d&eacute; la L&eacute;gislatuthe, des ma&icirc;sons d'conm&egrave;rce ou affaithes d&eacute; la Couronne et d'la Cour Rouoyale, nou dit tch'i' sont des &quot;gr&ocirc;sses t&ecirc;tes.&quot;<p>

Quand un homme veurt tout faithe &agrave; san gr&eacute;, nou dit tch'i' veurt &quot;faithe &agrave; sa t&ecirc;te.&quot; Et s'i' n'est pon trop av&icirc;s&eacute;, ou manque d'&icirc;ntelligence ordinnaithe, nou dit tch'i. &quot;p&egrave;rd sa t&ecirc;te.&quot; Quand eune p&egrave;rsonne &icirc;nvente tchiquechose, ou tch'i' peut faithe des cartchules sans papi ni crayon, nou dit tch'i' l'a fait &quot;du sens d'sa t&ecirc;te.&quot; Quand un homme &icirc;nsiste d&eacute; faithe tout en bicouaine, nou dit tch'i' veurt &quot;t'n&icirc;n t&ecirc;te&quot; &agrave; tous. Et quand deux-s'trais p&egrave;rsonnes veulent distchuter tchiquechose entre ieux-m&ecirc;mes sans &ecirc;t' disteurb&eacute;s, nou dit tch'i' sont &agrave; p&acirc;ler &quot;t&ecirc;te-&agrave;-t&ecirc;te.&quot; Quand nou-s-est seux d'san coup et qu' nou n'veurt pon d&eacute;dar, nou dit tch'i' faut &quot;aver eune t&ecirc;te sus ses &ecirc;paules.&quot;<p>

Quand nou-s-est attrap&eacute;s dans eune av&egrave;rse d'plyie sans grand' c&acirc;saque ni paraplyie et qu' nous-est mouoillis, nou dit qu nous-est &quot;tremp&eacute;s d'la t&ecirc;te &egrave;s pids.&quot;<p>

Jusqu'&agrave; ch't-heu j'n'ai qu' mentionn&eacute; la t&ecirc;te des humains, mais les rotchi&egrave;rs et fala&icirc;ses l&eacute; tou d'nouos c&ocirc;tes en ont &eacute;tout, des t&ecirc;tes, et il' ont toutes des noms. Mais i' n'y'a qu'un J&egrave;rriais d'ma conna&icirc;ssance tchi peut les nommer en entchi - ch'est l'Docteu <a href="lemaistre.html">Fra&icirc;nque Le Maistre</a>, OBE.<p>
&nbsp;<p>
<i><a href="lefeuvre.html">George d'La Forge</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>

<ul>
<li><a href="gdffache.html">La fache et l'v&icirc;sage</a><p>

<li><a href="fachevoc.html">La fache en J&egrave;rriais</a><p>

<li><a href="sornettes3.html">Grosse t&ecirc;te</a><p>

<li><a href="corpid.html">Tchiques idi&ocirc;mes entouor l&eacute; corps</a><p>

<li><a href="gdfcorps.html">Un tas d'corps</a><p>
<li><a href="iers.html">L's i&egrave;rs</a><p>

<li><a href="gdfpid.html">Bou&acirc;n pid!</a><p>

<li><A HREF="mabarbe.html">Les barbes et les moustaches</A><p>

<li><a href="gveux.html">Les g'veux</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
