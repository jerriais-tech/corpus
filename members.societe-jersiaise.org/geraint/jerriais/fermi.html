<HTML>
<HEAD>
<TITLE>Les Mins&eacute;thes d'un Fermi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Mins&eacute;thes d'un Fermi</h2></font></center><p>

Ma&icirc;t'e Ferdinand Halledoque est dans un &ecirc;tat d'esprit des pus m&eacute;lancoliques.<br/>
<br/>
D&eacute;pis chinquante ans qu'il est fermi, jamais i' n'avait trouv&eacute; le sort du tchultivateur pus p&eacute;niblye qu'i' n'est au jour d'anni&egrave;t.<br/>
<br/>
Laissons le raconter sa triste histouaithe li-m&ecirc;me. V'chin tch'est qu'i' dit.<br/>
<br/>
&#8220;Quand je tchitti l'&ecirc;cole &agrave; l'&acirc;ge de quatorze ans, je resti sus la ferme &agrave; aidgi &agrave; man bouonhomme de p&eacute;the, qu'&eacute;tait, sans contredit iun des miyeurs labouotheurs de l'&icirc;le.<br/>
<br/>
Ch'tait un homme qu'avait du go&ucirc;t pour san travas et qui n'pouvait pas enduther &agrave; aver des boletaithes alentou d'il.<br/>
<br/>
Il 'tait tchiquefais un mio s&eacute;v&eacute;the et malheur &egrave;s siens qui n'faisaient pas lus travas &agrave; s'n id&eacute;e.<br/>
<br/>
Ayant 't&eacute; &ecirc;lev&eacute; dans ches conditions-l&agrave; et comme j'ai en outre, h&eacute;thit&eacute; tchiqu'uns des traits de san caract&eacute;the, je peux dithe, sans m'vanter que je sais bain tch'est qu'ch'est que d'condithe une ferme. <br/>
<br/>
Et jusqu'&agrave; ches derniethes ann&eacute;es ilo, ch'a 't&eacute; un plaisi.<br/>
<br/>
Nou condisait san commerce &agrave; sa dgise, nou cra&icirc;ssait ses r&eacute;coltes comme nou voulait et nou les vendait du mus qu'nou pouvait et quand nou voulait sans que personne eusse le drouait de v'nin s'm&ecirc;ler dans vos affaithes.<br/>
<br/>
Si nou vendait une g&eacute;niche ou un lard, la transaction ne concernait que le vendeux et l'acateux et la livraison de la marchandise s'en suivait, sans l'intervention d'une arm&eacute;e de fonctionnaithes salari&eacute;s, des experts, v&eacute;t&eacute;rinaithes, inspecteurs et je n'sais combain d'autres gens de prof&ecirc;ssion.<br/>
<br/>
Mais acheteu? Nou n'peut pus y vivre, g&acirc;demmin! Nou n'est pus ma&icirc;tre siez s&eacute;!<br/>
<br/>
Nou n'peut pas vendre une malheutheuse b&ecirc;te-&agrave;-cornes, pas m&ecirc;me &agrave; san vaisin, sans en informer les autorit&eacute;s pour qu'ils envie un v&eacute;t&eacute;rinaithe &agrave; la &#8220;tester&#8221; afin d'&eacute;viter le dangi qu'oulle empoua&icirc;sonne tout l'restant des b&ecirc;tes de l'&icirc;le.<br/>
<br/>
Le temps pass&eacute;, si j'voulais tuer un lard ou deux pour la maison ou pour vendre &agrave; man bouochi, je termais le tueux d'couochons et au jour fix&eacute;, nou bouollyait l'iau dans l'coppeur et toute l'opethation se faisait &agrave; la maison, nou portait les lards que nou vendait, les faithe p&eacute;ser &egrave;s paids-du-Rouai et de l&agrave; &agrave; la boutique. Les clients du bouochi qui mangeaient chu lard-l&agrave; n'en mouthaient pas.<br/>
<br/>
Mais ch n'est pas d'm&ecirc;me acheteu.<br/>
<br/>
I' faut porter tout &agrave; l'Abbatoir pour &ecirc;tre tu&eacute;s, et &ecirc;tre ensuite examin&eacute;s par un docteu afin de garanti que la maintchi d'notre population ne meuthe pas d'la fi&egrave;vre ou du jaunisse.<br/>
<br/>
Si j'veurs &ecirc;rigi un b&acirc;tisse sus ma propri&ecirc;t&eacute;, criyous que je peux le faithe comme bouan m'semblye et selon mes plians?<br/>
<br/>
Nennin par exemple! Pas du tout! I' faut la permission de &#8220;qui de droit,&#8221; et qu'un architecte vainne examiner la pliaiche et m'imposer ses conditions.<br/>
<br/>
En v'l&agrave; d'la libert&eacute;!<br/>
<br/>
Et pis, che n'est pas oquo tout.<br/>
<br/>
Ergardez tchi tra&icirc;n qu'i' y a ieu toutes ches ann&eacute;es ilo par rapport &egrave;s Inspecteurs sus l'Weighbridge et sus les cauchies.<br/>
<br/>
I n'y avait rain d'chenna la temps pass&eacute;. Quand nou portait sa cherge d'patates oulle 'tait examin&eacute;e par les marchands et oulle 'tait acat&eacute;e par le sien &agrave; tchi qu'ou convenait et qui vos donnait le pus haut prix. Nou craithait que che d&eacute;vethait &ecirc;tre de m&ecirc;me acheteu.<br/>
<br/>
Mais nouffait pourtant!<br/>
<br/>
I' vaint deustrais Inspecteurs senti dans votre marchandise et malgr&eacute; qu'ou sait parfaitement au go&ucirc;t du marchand qui veurt l'acater i' faut que Moussieu l'Inspecteur la trouve convenablye devant que nou pia&icirc;sse la vendre. Chenna ne m'&ecirc;tonne pas que les fermiers se r'binfrent contre un patheil &ecirc;tat d'choses.<br/>
<br/>
Ah! si man pouore p&eacute;the vivait au temps qu'il est, i' n'faudrait pas qu'il &icirc;thait sus l'Weighbridge, car un homme de san temp&eacute;thamment n'aithait jamais peu enduther qu'autchun individu &agrave; part des marchands vinsse crititchi sa marchandise. <br/>
<br/>
Et si par malheur qu'un expert dans la science avait 't&eacute; dans ses clios ergarder pour de la maladie et li avait d'fendu de d&ecirc;foui devant qu'i' li eusse donn&eacute; permission, eh bein, i' m'semblye qu'il aithait fallu l'ambulance pour porter l'expert &agrave; l'hopita.<br/>
<br/>
Quant &egrave;s tomates, Dieu merci je n'en crais pas mais si ch'est qu'nou peut craithe touos les oui-dithes, les pouores fermiers qu'en font ne savent pus &agrave; tchi s'en t'nin. I' patha&icirc;t qu'i' y a des conditions et des restrictions &agrave; n'en pus fini.<br/>
<br/>
I' faut que l'fruit d'une certaine grosseur sait patchi dans du papi d'une certaine couleur, ou bain i' n'est pas accept&eacute;. Les uns les paquent trop rouoges, d'autres trop vertes. I' y en a de trop grosses et d'autres trop p'tites, enfin, la position est que l'exportateur ne sait pas sus tchi pid danser.<br/>
<br/>
Si l'fermi est d'm&ecirc;me condamn&eacute; &agrave; condithe san commerce souos tutelle, je vos d'mande m&eacute;, tch'est qu' j'allons d&eacute;venin?<br/>
<br/>
Quant &agrave; m&eacute;, chein qui me r'console un mio, ch'est que j'ai v&ecirc;tchu man temps d&eacute;vant l'introduction de touos ches d&ecirc;veloppements l&agrave; mais, &agrave; mains qu'i' n'y ait du changement je sympathise avec le jeune fermi qui n'fait que de c'menchi, car je n'sais pas comment qu'i' pouorra arriver &agrave; faithe honneur &agrave; ses affaithes et payi vingt chelins &agrave; la livre sterling.<br/>
<br/>
<i><a href="gwdec.html">Caouain</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="pmfarming.html">Is Farming Worthwhile?</a><p>
<li><a href="pmfermyi.html">La Vie d'un Fermyi</a><p>
<li><a href="pmfermiers.html">Les fermiers n'ont pas d'chance</a><p>
<li><a href="gdfenhanne.html">L'f&egrave;rmyi enhanne tr&eacute;jous!</a><p>
<li><a href="painfermiers.html">P&icirc;teur et les Fermi&egrave;rs</a><p>
<li><a href="pmlait.html">Les fermi&egrave;rs et lus lait</a><p>
<li><a href="pmfermyi2.html">Le fermyi et l'marchand</a><p>
<li><a href="painheartless.html">Heartless conduct of Jersey farmers</a><p>
<li><a href="pmdistress.html">More distress at Portinfer</a><p>
<li><a href="pmplieuthit.html">Quand Ph'lip plieuthit</a><p>
<li><a href="avousdlavout.html">Av'-ous d'l'avo&ucirc;t?</a><p>
<li><a href="pmpatates3.html">Nos patates et nos vaques</a><p>
<li><a href="pmpatates4.html">Merrienne p&acirc;sle de patates</a><p>
<li><a href="pmpatates5.html">Ph'lip et les patates</a><p>
<li><a href="pmpatates6.html">Mes patates, tchi en faithe?</a><p>
<li><a href="pmsold.html">The farm is not sold</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

