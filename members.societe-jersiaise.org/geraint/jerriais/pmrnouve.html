<HTML>

<!-- Mirrored from members.societe-jersiaise.org/geraint/jerriais/pmrnouve.html by HTTrack Website Copier/3.x [XR&CO'2014], Tue, 15 Jul 2025 13:59:50 GMT -->
<HEAD>
<TITLE>Le r'nouv&eacute; a Portinf&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le r'nouv&eacute; a Portinf&eacute;</h2>
Et la fameuse d&eacute;putation<p></font></center><p><p>

Moussieu l'Editeu<p>
En d&eacute;jeunant &agrave; matin, la Merrienne a r'mertchi que ch'tait l'preunmi&eacute; jour d&eacute; <a href="mar_mais.html">mars</a>. 'Nou peut dithe &agrave;ch'teu' oulle a ajou&ocirc;t&eacute;, 'que l'hiv&eacute; est presque p&acirc;ss&eacute;, et que partout nou vait des signes du r'nouv&eacute;.'<p>
<img src="pie.gif" width="175" height="217" alt="eune pie" title="" align="right" />
'V&egrave;the ma vieille' j'li ai dit, 'ch'est vrai. Y a tchiques minutes j'ai veu un m&egrave;sle &agrave; faithe la c&acirc;rre &agrave; sa femme, et un couplye d'pies ont c'menchi &agrave; b&acirc;ti l&ucirc;s nid dans l'haut d'iun des ormes d'l'autre c&ocirc;t&eacute; d'la route. Sus chu point-la, savais-tu qu'les pies ont la dr&ocirc;le d'habitude de n'aver ni s'pathath&acirc;sion ni divorce une fais tchi sont mathi&eacute;s? Le couplye continuent ensemblye toute l&ucirc;s vie, et tandis qu'les deus vivent, l&eacute; bouonnehomme n'a pas d'peux d'laissi sa bouonnefemme toute seule tandis tch'il est hors, et i' n'craint jamais que quand i' r'veindra ou voudra saver ou&egrave;squ'il a 't&eacute;.'<p>
'Si ch'est la v&eacute;thit&eacute;' ou s'est fait' 'I' montrent un bouon exemplye &egrave;s gens d'&agrave;ch'teu, quand, neuf fais hors de dgix, une fille, en s'mathiant, a tr&eacute;jous dans l'id&eacute;e que si p&ucirc;s tard ou trouve tchique individu tchi li pliat m&ucirc;s que s'n homme, ou peut s'divorcer sans autchune diffitchult&eacute;.'<p>
'Tu'as raison, Merrienne' j'ai dit, 'mais  p&acirc;slant de r'nouv&eacute;, sais-tu que si chu temps ich&icirc;n  continue, j'pou&ocirc;rrai froutchi ma bordeuse &agrave; la fin d'la s'maine?'<p>
'V&egrave;the' oulle a dit, 'j'ai 't&eacute; la r'garder et je n'si pas seuze que ch'est un bouonne signe d'les vaie si avanchies de si bouonne heuthe. J'ai tr&eacute;jous ou&iuml; qu'nou n'peut pas aver une bouonne saison sans obgel&eacute;e.'<p>
'Y a ocquo l'temps pour chenna' j'li ai dit 'car l&eacute; mais d'mars n'est pas ocquo p&acirc;ss&eacute;, sans p&acirc;sler du <a href="avri_mais.html">mais d'avri</a>. Tout  ch'qu'un pou&ocirc;rre fermyi comme m&eacute; peut faithe ch'est d'esp&eacute;ther qu'ses patates n'&eacute;thont pas d'ma, mais qu'dans les clios &agrave; ses vaisins les patates s'sont r&acirc;s&eacute;es jusqu'&agrave; la t&eacute;rre; ch'est &agrave; dithe, I'faut tch'i'vive en bouonne esp&eacute;thance.'<p>
'Tchiquefais' oulle a dit, 'tu m'fais pr&egrave;sque m&acirc;rri avec ton niolin. Achteu, oublie ta fichue bordeuse pour l&eacute; moment, et dis-m&eacute; si tu'as ou&iuml; tchiquechose d&eacute; nouv&eacute; derni&egrave;thement. Tch&egrave;sque en est, par exemplye, d&eacute; chutte d&eacute;put&acirc;tion tchi s'en va en Angli&eacute;t&egrave;rre iun d'ches jours pour consulter l'Gouvern&eacute;ment? Tch&egrave;squ'i's'en vont d'mander?'<p>
'Par chein qu'j'ai ou&iuml;' j'ai dit, 'l&ucirc;s objet est d'emprunter  des souos &agrave; bouon marchi.'<p>
'Mais pourtchi chenna? Peuvent-i' s'pliandre que J&egrave;rri est pauvre?'<p>
'Damme, nennin, Merrienne' j'ai dit,'mais tu comprendras facilement que si nou peut emprunter des sous &agrave; trais du chent, ou mains, et les pr&eacute;ter &agrave; chinq du chent, nou n'peut pas sinon &ecirc;tre en pouchette. Je n'veur pas en dithe p&ucirc;s long, mais  si nou savait toute la v&eacute;thit&eacute;, nou comprendrait que l'systeme n'est rein d'nouv&eacute; en J&eacute;rri d'nos jours. Y a yeu des fortunes d&eacute; faites par certains individus qu'ont seu comment s'prendre, et tchi voudraient continuer l&eacute; m&ecirc;me trafic. Mais, j'ai d&ecirc;ja dit, et je l'dis ocquo, que nou-s-&eacute;thait fait bein m&ucirc;s d'rester comme j'sommes que d'aller d'l'autre bord pour &#133;'<p>
'Eh bein, pour tchi? Oulle a d'mand&eacute;.<p>
'Je n'voudrais pas dithe que la d&eacute;put&acirc;tion n'savent pas yeux-m&ecirc;mes' j'ai dit, 'mais j'comprends qu'les membres ne sont pas tout &agrave; fait d'accord sus l'point. Y a une chose que j'ai r'mertchi, Merrienne, et ch'estque touos les membres sont d's hommes tch'ont d&ecirc;j&agrave; du moyen. I n'y en a pas iun tchi n'pou&ocirc;rrait pas se r'tither d'main, si voulait. Et, p&acirc;slant d'chenna, j'trouvis un citoyen en ville l'autre jour tchi m'dit que si jamais l&eacute; Gouvern&eacute;ment 'tait rempli&eacute;chi par les Socialistes, y'&eacute;thait bein vite d&eacute; grands changements en J&eacute;rri. J'&eacute;thions &agrave; p&eacute;yi les m&ecirc;mes taxes comme en Angli&eacute;t&ecirc;rre, j'ethions &agrave; &eacute;tablyi chein qu'nou-s-app&eacute;le les 'Death Duties', et touos nos millionaithes &eacute;thaient &agrave; fichi l&ucirc;s camp. En un mot, J&eacute;rri s'sait ruin&eacute;; ch'est pourtchi i' faut prier qu'&agrave; la pr&eacute;chaine &eacute;lection en Angli&eacute;t&ecirc;rre, les Socialistes ne s'trouv'thont pas en pouv&eacute;.'<p>
Ou m'a d'mand&eacute; si j'criyais que y'avait autchun dangi d'chenna.<p>
'Nennin, je n'crais pas' j'ai dit, 'car les Socialistes sont comme nos fermiers - i'sont heutheux tandis tch'i sont d&eacute;sunis et bein seux l's autres en profitent. Mais tchique jour les &eacute;lecteurs pou&ocirc;rraient craithe qu'un change n&eacute; f'thait pas d'ma, comme i' fites apr&eacute;s la gu&ecirc;rre quand ils abandonites Churchill l'homme tch'avait sauv&eacute; l'pays, pour un Gouvern&eacute;ment Socialiste. Pour l&eacute; moment tout est bein trantchille, et i'n'y a rein &agrave; craindre. Mais tandis que j'y pense, Merrienne, la rumeur couort que d'vant long un certain membre des <a href="etats.html">Etats</a> que tu connais bein, introduitha un projet pour l&eacute; paiement des membres.'<p>
'Nou-s-avait ou&iuml; chenna y a tchiques ann&eacute;es' ou s'est faite.<p>
'V&egrave;the, mais' j'ai dit, 'l'affaithe pou&ocirc;rrait &ecirc;tre p&ucirc;s s&eacute;rieuse chu coup. Et quand nou veint &agrave; y penser, Merrienne, en Angli&eacute;t&ecirc;rre les membres dans l'Parl&eacute;ment sont p&eacute;yis - et bein p&eacute;yis. Mais ich&icirc;n en J&eacute;rri ch'est la m&ecirc;me boutique. Si touos les travailleurs et l&ucirc;s femmes tch'ont l'drouait d'vouaix s'en servaient nou-s-en v&ecirc;rrait b&eacute;t&ocirc;t d'chutte cl&acirc;sse-l&agrave; dans la chambre, mais i'sont si b&ecirc;tes tch'i n'peuvent pas l'vaie.'<p>
'Quant au paiement des membres' ou s'est faite, 'as-tu autchune id&eacute;e combein qu'i'r'chev'thaient?'<p>
'I' n'y a rein de d&eacute;cid&eacute;' j'ai dit, 'mais j'comprends qu'un S&egrave;nateur &eacute;thait p&ucirc;s qu'un <a href="connetable.html">Conn&ecirc;tablye</a>, et un Conn&ecirc;tablye p&ucirc;s qu'un D&eacute;put&eacute;. Les femmes mathi&eacute;es n'&eacute;thaient rein du tout.'<p>
'Oh!' oulle a dit, 'une femme mathi&eacute;e d&eacute;v'thait &ecirc;tre siez-li a pr&eacute;pather les r'pas pour san bouonhomme et souognyi ses mousses.'<p>
'Epis si n'y a pas d'mousses?'<p>
'Si n'y a pas d'mousses' j'ai raiponnu, 'ch'est trop souvent parsque nou n'en a pas voulu. Ch'n'est pas natuthel que d'n aver pas d'mousses. Pense au Rouai Salomon, tch'en avait tant en y n'pouvait pas les compter! P&ucirc;s qu'chenna, pense &agrave; t&eacute; et m&eacute; ich&icirc;n, et si tu veur un autre exemplye, pense &agrave; tan  couosin, l'D&eacute;put&eacute; L'Cornu, d&eacute; <a href="st_louothains.html">Saint Louothains</a>. Y'en avait tr&egrave;jous iun dans l'ber et un autre tchi n'pouvait pas ocquo marchi. Ch'est tout simplyement une tchestchion d'un homme et sa femme tchi savent l&ucirc;s d'v&eacute;. As-tu veu la fanmille a tan couosin Richardson tchi d'meuthe &agrave;ch'teu &agrave; Saint Sauveux?'<p>
'Nennin' oulle a dit, 'mais j'esp&eacute;the d'aller par la iun d'ches jours. J'ai ou&iuml; que ch'est iun des belles fanmilles de l'ile et qu'la m&ecirc;the pathait aussi jeune comme s'n ain&eacute;e.'<p>
Et, Moussieu, ch'est bein vrai.<p>
<p>
<i><a href="lebrocq.html">Ph'lip</a></i> <br>
<I><p>
4/3/1961</I> <p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="ernouve_saison.html">L'&Egrave;rnouv&eacute;</a><p>

<li><a href="rnouve.html">L&eacute; R'nouv&eacute;</a><p>
<li><a href="rnouve2.html">Le R'nouv&eacute;</a><p>
<li><a href="ernouve.html">L'Ernouv&eacute;</a><p>
<li><a href="satis.html">Chanson du R'nouv&eacute;</a><p>
<li><a href="ernveint.html">L'&Egrave;rnouv&eacute; tchi veint en J&egrave;rri</a><p>
<li><a href="airnouve.html">L'Air-Nouv&eacute;</a><p>
<li><a href="rnouve4.html">Le R'nouv&eacute;</a><p>
<li><a href="ernouvegj.html">L'&Egrave;rnouv&eacute;</a><p>
<li><a href="ernouvegj2.html">Ch'est l'&Egrave;rnouv&eacute;, j'avons trop hivenagi</a><p>
<li><a href="fetedurnouve.html">La F&ecirc;te du R'nouv&eacute;</a><p>
<li><a href="ernouv2.html">L'&Egrave;rnouv&eacute;</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmrnouve.html by HTTrack Website Copier/3.x [XR&CO'2014], Tue, 15 Jul 2025 13:59:50 GMT -->
</HTML>
