<HTML>

<!-- Mirrored from members.societe-jersiaise.org/geraint/jerriais/nancybilo.html by HTTrack Website Copier/3.x [XR&CO'2014], Tue, 15 Jul 2025 13:57:33 GMT -->
<HEAD>
<TITLE>Lettre de Nancy &agrave; la Nouvelle Chronique</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Lettre de Nancy &agrave; la Nouvelle Chronique</h2></font></center><p>

<a href="bisson.html">MOUSSIEU BISSON</a>, - Man Bram &eacute;thait ben voulu all&eacute; vos vaie ches jours d'pis l'temps qui n'vos a veu, mais man pouore bouonhoumme s&eacute; faillis hardi. Y'n v&eacute; quasi pus, y ou&eacute; haut, et ses gambes enfli&eacute;s n'lis permettent pus d'marchi. Ah! man pouore anmin; j'nos viellissons, li et m&eacute;! Ou'&egrave;s qu'est l'temps qu&eacute; j'condisais man m&egrave;nage &agrave; la Porte Inf&eacute;! Ou'&egrave;s qu'est l'temps qu'Bram soignait sa ferme avec cuothage; qui travaillait du matin au s&eacute; dans ses clios en suffliant coumme un ou&egrave;s&eacute;, et rentrait l's&eacute; s'assiethe endr&eacute;t m&eacute;, au coin d'l'&acirc;tre, &agrave; liethe vot' gazette tandi qu&eacute; j'rempi&egrave;tais les cauches d&eacute; la famille! J'nos n'allons, man pouore Mess Bisson, j'nos n'allons. B&eacute;t&ocirc;t, Bram et m&eacute;, j&eacute; s'sons souos la fr&eacute;dde terre, et les n&ocirc;tres nos oubli&egrave;thont ben vite. L'sang n&eacute; couor pus dans nos pouore vielles veines; nos mains sont gourdes; nos gambes r'fusent d&eacute; port&eacute; note pouore corps us&eacute;, et j&eacute; s'sa un grand soulag'ment quand j'pouorons &agrave; la fin dormi du r'pos et n'&ecirc;tre pus &agrave; la vaie d'persounne.<br/>
<br/>
Ch'qu&eacute; ch'est qu&eacute; d'nous, tout d'm&egrave;me! Apr&egrave;s av&eacute; travailli cuothageusement toute sa vie, et fait d'san mus pour les siens  s&eacute; senti vielli et s'app&eacute;rch&eacute;v&eacute; qu'les siens pour tchi nous a n&eacute;gr&eacute; toute sa vie voudraient vos vaie hors.<br/>
<br/>
Mais ch'n'est pon pour m&eacute; pliaindre qu&eacute; j'vos &egrave;scris cheunchin. La&iuml;esse nos est ben bon, et not' belle-fille n'a jamais r&eacute;fus&eacute; d'nos dounn&eacute; eunne tass&eacute;e d't&eacute;e quand j'allons les vaie  pas souvent, car y's ont lus travas a faithe, chez jeunes gens, et nou comprend qu'ch&egrave;st pas sans peine et embaras qu'nou d&egrave;shalle eunne couplye d&eacute; tasses pour dounn&eacute; &agrave; b&eacute;the &egrave;s viers quand y vennent tchiq'fais vos vaie.<br/>
<br/>
Not' La&iuml;esse est un buon fils, allez! Et si n'peut pon nos payi, ch'est pars' qu&eacute; l'fermage n&eacute; paie pus achten, coumme ou savez bin. Oh! j'sai bin qu'si pouvait y'n nos laissait pon enhann&eacute;! Car ch'est un ben buon gar&ccedil;on qu'man fils La&iuml;esse; mais quand nou n'peut pon nou n'peut pon; et ch'est tout naturel qu'les jeunes gens pensent a yeux en preumi. V'la tchi nos met un mio &agrave; la g&ecirc;ne d&eacute; n'pont r'ch&eacute;v&eacute; d'fermage de li, mais; pour tch&egrave;que qu&eacute; nou s'priv'thait si ch&eacute; n'tait pon pour les siens? Coumme j'disais &agrave; Bram l'aut' jour qui s'piaignait d'n'av&eacute; pon d'sous pour accat&eacute; du tch&eacute;rbon: Bah! man Bram! J'nos cuoch'ons ov les poules, et pis, en mettant tuos mes cotillions sus l'liet &#8230; tu verras coumme j'&eacute;thons caud &#8230; coumme des p'tits mou&eacute;ssons. Et pis, tu sai, &agrave; mangi d'la viande tuos les jours, v'la tchi g&acirc;te la digestion. Tu verras coumme j'sait faithe d&eacute; buons fricots ov des poum'terre r&egrave;scauf&eacute;es et d'la margarine.<br/>
<br/>
Not' belle-fille nos est ben buonne &eacute;tout, n'y'a pas &agrave; dithe. Tr&egrave;s fais d&egrave;j&agrave;, d'pis qu&eacute; j'soummes ichin, ou nos a envi&eacute; d'la caboche  dans les temps qui n'y'a pas d'passe au marchi  et oquo la derni&eacute; fais que j'f&ucirc;mes &agrave; Porte Inf&eacute; (qu'y's ont r'b&acirc;tisi d&eacute;pis qu'chest yeux qui sont les ma&icirc;tres) ou m'dounni un cotillion d'fliannet qu'&eacute;tait trop shabi pour yi &agrave; port&eacute;.<br/>
<br/>
Coumme j'vos l'disais, man fils La&iuml;esse est bin bon &agrave; ses pathents. Y nos paiethait si pouvait, chu chier &egrave;sfant, mais tches qu'ou voullez? Y n'a rin fait sus ses patates ch't'ann&eacute;e, et sus ses toumates qu'il avait sp&eacute;tchul&eacute; d'sus; j'a tait eunne grande perte &agrave; chin qui nos a dit &#8230; et pis l'R&acirc;t d'p&acirc;raisse qu'est achteu &agrave; trente sous par quartchi! Ch'est coumme m&eacute; disait ma belle-fille quand j'lis dounni la montre qu&eacute; man Bram m'avait dounn&eacute; pour m'n'engagement. T&acirc;chis d'coy&eacute; ma belle-m&egrave;the, car j'avons b&eacute;soin d'grand chose &agrave; votre &agrave;ge. Ou n'd&eacute;vez pon av&eacute; b&eacute;soin d'grand chose &agrave; votre &acirc;ge. Ou n'en avez pas pour longtemps sus la terre, et quand ben m&ecirc;me ou mang'aites tchiq'fais vot' pain sans beurre dessus &#8230; pensez &agrave; vos &egrave;sfants qu'on b&eacute;soin d'mettre de c&ocirc;t&eacute; pour pus tard.<br/>
<br/>
Tchiq'fais j'plieuthons, man pouore Bram et m&eacute;, quand j'nos sentons pus abatus que d'cuotume &#8230; mais ch'est un grand soulag'ment pour nous d'sav&eacute; qu'j'avons d'si buons &egrave;sfants. Tch&egrave;s qu'il en est, apr&egrave;s tout, si deux pouores viers infirmes ont tchiq'fais fret ou fain? J&eacute; s'sa b&eacute;t&ocirc;t fini, et not' chier La&iuml;esse pen'sa &agrave; vn&eacute; vaie not' tomb&eacute; si s'adounne qui passe aupr&egrave;s du chimtch&egrave;the et qui n'sait pon trop pr&ecirc;ssi.<br/>
<br/>
Et achteu, &agrave; b&eacute;t&ocirc;t man buon Mess Bisson. J'vos r'm&eacute;rcions hardi d'nos envi&eacute; la gazette pour rin. Y'a un vaisin, un p&ecirc;tcheux, qui nos est ben bon, et qui nos dounne souvent d'biaux fricots d'peurves, qui nos la liet l's&eacute;  car j'n'y viyons pus fort et j'ai d'pichi mes leunnettes.<br/>
<br/>
J'ai grand r'gr&eacute;t d&eacute; n'pou&eacute; pus ouvr&eacute; achteu, car La&iuml;esse s'pliaint qu'il est &agrave; cour' d&eacute; cauches; mais mes mains n'en peuvent plus, ch'est inutile. J'&egrave;sprouv'thai &agrave; coy&eacute; sus tchiq'chose  l'Buon Djieu m'ditha sus tchi  pour y'en acc&acirc;t&eacute; eunne buonne caude pathe pour s'en Nou&eacute;.<br/>
<br/>
<br/>
<i><a href="brambilo.html">Nancy Bilo.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="panpheque1.html">Laiesse est un panph&egrave;que</a><p>
<li><a href="panpheque2.html">Chu Panph&egrave;que</a><p>

<li><a href="neucheslaiesse.html">Les Neuches de La&iuml;esse</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/nancybilo.html by HTTrack Website Copier/3.x [XR&CO'2014], Tue, 15 Jul 2025 13:57:33 GMT -->
</HTML>

