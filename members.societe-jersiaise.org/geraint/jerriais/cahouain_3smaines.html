<HTML>

<!-- Mirrored from members.societe-jersiaise.org/geraint/jerriais/cahouain_3smaines.html by HTTrack Website Copier/3.x [XR&CO'2014], Tue, 15 Jul 2025 13:46:29 GMT -->
<HEAD>
<TITLE>Duthant les derni&eacute; treis s'maines</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Duthant les derni&eacute; treis s'maines</h2></font></center><p>


 Duthant les derni&eacute; treis s'maines, je n'avons pas qu&acirc;si fait aut'e chose, notre jeune fille et m&eacute;, que d'vendre des formes pour des affid&acirc;vits par sus l'conteux.<br/>
 <br/>
 J'en fit la r'merque &agrave; un moussieu qu'est vers&eacute; dans l's affaithes de taxation, et j'li d'mandi comment qu'chenna s'faisait qu'&agrave; chute saison ichin touos l's ans, i' y avait une telle demande pour ches dotch&ucirc;ments-l&agrave;. Est che que les Comit&eacute;s en font un jeu, et lus amusent &agrave; taxer les gens mal-&agrave;-propos pour aver l'fanne de les vaie v'nin lus pliaindre?<br/>
 <br/>
 &quot;Oh!&quot; qu'i' m'ra&icirc;ponni, &quot;i'y a p't-&ecirc;tre bain un p'tit mio de ch'la, mais man pouore Caouain, i' n'faut pas qu'tu penses que touos les affid&acirc;vits qui sont accat&eacute;s ichin sont envi&eacute;s &egrave;s Conna&icirc;tablyes! I' n'y en a pas seulement la maintchi! Tu vai, ch'est bain a&icirc;si pour un homme de s'en v'nin ichin dans vot'e bureau faithe la plia&icirc;gnole, et blaguerder les membres du Comit&eacute;, accater un affid&acirc;vit, et s'vanter comment qu'i' s'en va vos arrangi l'Conna&icirc;tablye et touos l's individus qu'ont compliot&eacute; ensemblye pour le hauchi d'une tchinzaine de quartchers. Mais quand i' s'agit d'aller s'plianter d'vant un Juge, et l'ver la main drouaite en juthant solennellement que nou n'poss&egrave;de qu'un certain montant d'mobilyi, ch'est une diff&eacute;thente affaithe.<br/>
 <br/>
 &quot;I'faut &ecirc;tre bain seux que nous est &agrave; affirmer la v&eacute;thit&eacute;, ou bain av&egrave;r assez d'apliomb pour en ristchi les cons&eacute;quences, si ch'est autrement, car tu vai, un homme qui juthethait un faux affid&acirc;vit pouorrait bain aver &agrave; passer d'vant l's Assises et p't'&ecirc;tre attraper uncouplye d'ann&eacute;es d'prison.&quot;<br/>
 <br/>
 I'n'y avait pas djaix minutes que chu moussieu-l&agrave; &eacute;tait sorti que Ma&icirc;t'e Cli&eacute;ment d'Caen vint nouos prouver la v&eacute;thit&eacute; de tout ch'qu'i v'nait d'nos dithe.<br/>
 <br/>
 &quot;Bonjour Mess de Caen.&quot;<br/>
 <br/>
 &quot;Bonjour! J'sis v'nu cherchi un affid&acirc;vit!&quot;<br/>
 <br/>
 Notre demou&acirc;iselle li en passi iun et l'bouonhomme la payi.<br/>
 <br/>
 &quot;Le Chef est-i' la?&quot; s'fit Ma&icirc;t'e Cli&eacute;m.<br/>
 <br/>
 &quot;Oui dja! Il est &agrave; &ecirc;crithe dans sa p'tite office.&quot;<br/>
 <br/>
 Le bouonhomme ne s'fit pas inviter mais entri tout grand, sans tapper, une chose que l'Chef ne peut pas souffri sus autchun compte. Je pensais qu'i s'en allait y aver du brit, mais nouffait, le Boss le r'chu assez amicalement.<br/>
 <br/>
 M&eacute;, je m'en fus coller m'n ouotheille au creux d'la cli&egrave; et v'chin la conversation que j'entendi.<br/>
 <br/>
 Le Chef. &#8211; &quot;Eh bain, Ma&icirc;te Cli&eacute;m, tch'est qu'i' y a qui n'va pas bain?&quot;<br/>
 <br/>
 &quot;I'y a que j'sis v'nu cherchi un affid&acirc;vit! Savous-bain que ches pe&ucirc;les-l&acirc; de d'sus l'Comit&eacute; de Taxation veinnent de m'hauchi de tchinze quartchers! Chute feis je m'en vais d'vant un Juge, par exemplye! Je m'en vais montrer au Couna&icirc;tablye et &agrave; ches oua&icirc;siaux-l&agrave; si ch'est qu'nou peut s'fichi de Cli&eacute;ment d'Caen d'la mani&eacute;the!&quot;<br/>
 <br/>
 &quot;Ous &ecirc;tes tout-&agrave;-fait libre de l'faithe, sans doute, mais avous bain r&eacute;fl&eacute;chi &agrave; chein qu'ous allez faithe?&quot;<br/>
 <br/>
 &quot;I' n'est pas qu'faithe de r&eacute;flexions!&quot; s'&ecirc;cryi l'bouonhomme, &quot;je paie d&ecirc;j&agrave; trente quartchers de mobilyi, qu'est de la maintchi trop, et i' veulent me tapper &agrave; quarante chinq! Ah! du b&eacute; &#8211; daimme si j'paie un quartchi d'pus que je n'fais achteu!&quot;<br/>
 <br/>
 &quot;Ne vos excitez pas, Mess de Caen,&quot; se fit l'Chef, &quot;mais examinons don la chose un mio.&quot;<br/>
 <br/>
 Et i' prins san crayon et un morc&eacute; d'papi.<br/>
 <br/>
 &quot;Combain qu'ou gardez de ch'vaux?&quot;<br/>
 <br/>
 &quot;J'n'ai qu'l&agrave; Cocotte, et ou n'est pas jeune acheteu, y a b&ecirc;t&ocirc;t vingt ans que j'l'ai.&quot;<br/>
 <br/>
 &quot;Bon, pas grand valeur alors, une tchinzaine de louis?&quot;<br/>
 <br/>
 &quot;Oh! wait a bit, dja! Je n'la vendrais pour quarante!&quot;<br/>
 <br/>
 Le Chef mins bas un chiffre sus san papi.<br/>
 <br/>
 &quot;Des b&ecirc;tes-&agrave;-cornes, ous en avez sans doute?&quot;<br/>
 <br/>
 &quot;Vaithe, chinq vaques et deux g'niches.&quot;<br/>
 <br/>
 &quot;Des bricoles, probablye, ch'est-&agrave;-dithe des vaques &agrave; lait ordinaithes.&quot;<br/>
 <br/>
 &quot;Que tchi? I'sont toutes du &quot;Gamboge,&quot; g&acirc;sd&eacute;ouelle! J'en ai r'fus&eacute; chent louis la pi&egrave;che!&quot;<br/>
 <br/>
 Le Chef sou&ocirc;rit un mio et fit une autre merque sus l'papi &quot;Combain d'cass&eacute;es d'patates?&quot;<br/>
 <br/>
 &quot;Vingt-six chents, mais ch'n'est pas du mobilyi chenna, ch'est pour mettre &acirc; pouorri dans la terre!&quot;<br/>
 <br/>
 Le Boss ra&icirc;ponni, &quot;Le Comit&eacute; ne s'otchupe pas de tch'est qu'ous allez en faithe, ou'l' avez siez-vous n'estche pas?&quot;<br/>
 <br/>
 &quot;Vaithe, mais... &quot;<br/>
 <br/>
 &quot;Faut les mettre &agrave; un &ecirc;tchu la casse.&quot;<br/>
 <br/>
 &quot;Ecoutez Moussieu, je n'sais pas pourtchi qu'ous &ecirc;tes &agrave; abafouer man fait comme chenna. D'la pliante comme la meinne vaut treis chelins!&quot;<br/>
 <br/>
 &quot;Exactement,&quot; s'fit l'Chef, &quot;mais au point d'veue de Taxation, you know.&quot;<br/>
 <br/>
 &quot;Ah vaithe, ch'est vrai, i'n'faut pas crier trop haut.&quot;<br/>
 <br/>
 Le Boss, sans que l'vi s'en aperchusse, le fit &ecirc;valuer van, hernais, tch&eacute;thues, enfin tous san montage de ferme, jusqu'&agrave; treis tonniaux d'gua&icirc;no qui sont souos l'shed.<br/>
 <br/>
 Oppr&egrave;s aver mins tout bas, i'li dit comme chenna!<br/>
 <br/>
 Et des valeurs, Ma&icirc;te Cli&eacute;m! Ou n'&ecirc;tes pas sans aver des sous d'pliaichis d'une carre et d'l'autre. Tout l'monde sait bain qu'ous avez des shares dans l'Gaz.<br/>
 <br/>
 Vaithe, j'vos les vendrai s'ou voulez!<br/>
 <br/>
 Peut-&ecirc;tre bain, mais ne nos &ecirc;cartons pas d'la tchestion. Ous avez &eacute;ttou un certain montant &agrave; la Banque.<br/>
 <br/>
 Sans doute, mais j'ai oquo &agrave; apprendre que chenna concerne mes vaisins!<br/>
 <br/>
 Du tout, mais ou viyiz, si l'Comit&eacute; n'est pas inform&eacute;, i'faut qu'i' d'vine. Et pis, chennechin est entre nous, je vos vi l'autre jour dans la Banque Massiot, et je m'douti bain qu'ous &eacute;tiez &agrave; faithe tchique bouanne transaction.<br/>
 <br/>
 Je n'me trompais pas j'sis seux.<br/>
 <br/>
 Nan, comme i' s'adonne: Avec l'&ecirc;change au taux qu'il est j'en profiti pour mettre un couplye d'chents louis dans l'Cr&eacute;dit National.<br/>
 <br/>
 Magnifique! Et je suppose qu'un rus&eacute; vier financier comme vous n'a pas laissi le &quot;Cin&eacute;ma West&quot; se pr&eacute;senter sans y aver souscrit lib&eacute;ralement?<br/>
 <br/>
 &quot;Oh, l&agrave;, j'y ai prins treis chents actions ordinaithes, et je m'attends qu'i' s'en vont payi bain cheuses-l&agrave;. Tch'est qu'ous en criyez, vous?&quot;<br/>
 <br/>
 Le chef ra&icirc;ponni qu'il 'tait de ch'tte opinion-l&agrave; ettou, et oppr&egrave;s aver fait un rapide calchul i' dit &agrave; Ma&icirc;t'e Cli&eacute;m, &quot;Mess de Caen, inutile de vos asseuther que je respecte les confidences qu'ou v'nez de m'faithe, et i' n' y a pas d'dangi que j'p&acirc;le &agrave; tchi qu'che sait de votre situation financi&egrave;re, mais faites m&eacute; l'pliaisi d'&eacute;tudier pour un moment chute liste ichin. Ous allez vaie que si votre Comit&eacute; vos avait mins &agrave; quatre vingt quartchers, &agrave; la pliaiche de quarante chinq, ous en r'path&eacute;thiez oquo &agrave; raide bouan marchi&quot;<br/>
 <br/>
 Je n'resti pas &agrave; en &ecirc;couter pus long, mais i'restithent oquo un p'tit quart d'heuthe &agrave; p&acirc;ler ensemblye, et b&eacute;t&ocirc;t v'l&agrave; la porte qu'ouvre et Ma&icirc;t'e Cli&eacute;m qui sort. I dit &agrave; Miss Chose en li s'offrant s'n affid&acirc;vis: &quot;Je trouve qu'oppr&egrave;s tout, je n'aithai pas besoin d'chu papi ichin, donnez-m&eacute; en cas, un patch&egrave;t d'enveloppes &agrave; la pliaiche.&quot;<br/>
 <br/>
<i><a href="gwdec.html">Caouain</a></i><br/>
<i> 17/2/1923</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
  
<li><a href="cahouain_tonmates.html">Mait'e Cli&eacute;ment d'Caen est bain d&ecirc;termin&eacute; de jamais n'cra&icirc;tre d'aut'es tomates</a><p>
<li><a href="cahouain_strike.html">Ma&icirc;t'e Cli&eacute;ment d'Caen &eacute;tait &agrave; s'r&ecirc;joui l'aut'e jour que la &quot;strike&quot; &eacute;tait finie</a><p>
<li><a href="cahouain_cliemenragi1927.html">Sou voulez faithe Ma&icirc;t'e Cli&eacute;ment d'Caen enragi</a><p>
<li><a href="dcaen1938.html">Quand Ma&icirc;t'e Cli&eacute;ment d'Caen v&icirc;nt hier cherchi s'n Almonas</a><p><b></b>
<li><a href="cahouain_wireless.html">Ma&icirc;t'e Cli&eacute;ment d'Caen et l'wireless</a><p>
<li><a href="wireless.html">Wireless</a><p>
<li><a href="setheetrantchille.html">Une Seth&eacute;e Trantchille</a><p>
<li><a href="amuser1926b.html">Pour vos amuser</a><p>
<li><a href="amuser1926a.html">Pour vos amuser</a><p>
<li><a href="bestman.html">L&eacute; &#147;best man&#148; &egrave;s neuches</a><p>
<li><a href="noue/cliementdcaen.html">Nou&eacute; siez Cli&eacute;ment d'Caen!</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_3smaines.html by HTTrack Website Copier/3.x [XR&CO'2014], Tue, 15 Jul 2025 13:46:29 GMT -->
</HTML>

