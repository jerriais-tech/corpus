<HTML>

<!-- Mirrored from members.societe-jersiaise.org/geraint/jerriais/viertempsadlm.html by HTTrack Website Copier/3.x [XR&CO'2014], Tue, 15 Jul 2025 14:00:38 GMT -->
<HEAD>
<TITLE>L&eacute; Vi&egrave;r Temps</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Vi&egrave;r Temps</h2></font></center><p>

<font size="-1"><i>Chein tchi siet est eune traduction, &agrave; tchiquechose pr&egrave;s, d'un mangni&#64257;que discours donn&eacute; l&eacute; 14 d'mar, 1956, &agrave; la Soci&ecirc;t&eacute; J&egrave;rriaise &agrave; Londres par un J&egrave;rriais tchi s'est hardi dist&icirc;ndgi ava&ucirc; l's ann&eacute;es - en souv'n&icirc;n d'ses p'tits jours siez li en &Ecirc;gypte &agrave; La Trinnet&eacute;, un discours tchi fournit eune connaissance &icirc;nt&icirc;nme et amusante d'la vie d'campangne bein diff&eacute;thente d&eacute; y'a un coupl'ye d'g&eacute;n&eacute;th&acirc;tions en J&egrave;rri. I' faut dithe &eacute;tout, dgia, qu&eacute; j'avons ieu &agrave; mettre chutte traduction sustout en St. Ouonnais, ouaithe qu&eacute; Moussieu d'la Mathe li-m&ecirc;me p&acirc;le sans doute l&eacute; Trinnetais, et ch'la fanmeusement. La v&egrave;rsion Anglia&icirc;che fut publi&eacute;e dans l'bullet&icirc;n d'la &quot;Jersey Society in London&quot; en date du 13 d'avri, 1956. - <a href="lemaistre.html">R&eacute;dacteu</a>.</i> <br/></font>
<br/>


 <br/>
<br/>
<img src="delamare.jpg" width="106" height="150" alt="" title="Arthur de la Mare" align="right" />
J'avais tr&eacute;jous ieu id&eacute;e qu&eacute; si janmais l'privil&egrave;ge m'&eacute;tait donn&eacute; d&eacute; p&acirc;ler &agrave; eune audience d&eacute; la &quot;Jersey Society in London&quot; j't&acirc;ch'chais d'rappeler et d'ram'ner &agrave; vie ches jours pus he&ucirc;theurs d&eacute; nouos p&eacute;thes et grand-p&eacute;thes en J&egrave;rri quand les manni&eacute;thes, les habitudes et les cou&ocirc;teunmes du J&egrave;rriais n'avaient pon 'couo 't&eacute; enga&ucirc;m&eacute;es par toute la folyie d'ches dreines ann&eacute;es dans l'&Icirc;le au nom sacr&eacute; du progr&egrave;s et d'la d&eacute;mocratie. D&eacute;pis qu'ch'est 'ch&icirc;n l&eacute; souaixanti&egrave;me anniv&egrave;rsaithe d&eacute; la Soci&ecirc;t&eacute;, et don eune occ&acirc;sion pouor des m&eacute;mouaithes et des r&eacute;miniscences, chein qu' j'ai &agrave; dithe &agrave; ces s&eacute; s'en va &ecirc;tre entouor &quot;L&eacute; Vi&egrave;r Temps&quot; - les bouons vi&egrave;rs jours tchi, bein seux et comme d&eacute; raison, &eacute;taient miyeurs qu&eacute; les cheins d'&agrave; ch't heu. <br/>
<br/>
J'esp&eacute;the qu'ou n'&ecirc;tes pon v'nus 'ch&icirc;n &agrave; ces s&eacute; pouor ou&iuml; un discours savant. Chein qu'j'ai &agrave; dithe n&eacute; s'en va pon &ecirc;tre savant ; j&eacute; crains qu&eacute; v'l&agrave; tchi n's'en va m&ecirc;me pon &ecirc;tre hardi &ecirc;di&#64257;ant, mais j'esp&eacute;the qu&eacute; ch'la s'en va vouos amuser, et p't-&ecirc;tre ralleunmer dans c&egrave;rtains d'vous eune &ecirc;t&icirc;nchelle d'ennion et d'envie pouor un p&acirc;ss&eacute; tch'a, h&eacute;las, dispathu &agrave; ch't heu pouor tout janmais et tch'est rappel&eacute; dans la m&eacute;mouaithe d&eacute; rein qu'bein p'tit d'J&egrave;rriais. <br/>
<br/>
Eh bein, m&eacute; v'l&agrave; &agrave; vouos d'v&icirc;ther comme &eacute;tant un J&egrave;rriais, mais y'a souaixante ou septante ans l&eacute; mot &quot;J&egrave;rriais&quot; &eacute;tait trop large pouor s&icirc;ngni&#64257;er grand'chose. Si, par exempl'ye, ou v&eacute;niez comme m&eacute; des p&acirc;raisses du nord-&ecirc;t ou pouviez &agrave; peine pr&eacute;tendre &ecirc;t' d&eacute; la m&ecirc;me airage, d&eacute;vrai, ou n'&eacute;thiez pon voulu pr&eacute;tendre &ecirc;t' d&eacute; la m&ecirc;me airage, comme, dithons, ches races-la lointaines d&eacute; Grouville ou St. Louothains. Quant &egrave;s St. Ouounnais, muchis l&agrave;-bas dans l'tout but d'l'&icirc;le, qu&acirc;si &agrave; mi&eacute;-c'm&icirc;n pouor Dg&egrave;rn&eacute;sy, il' 'taient &quot;gris ventres&quot; - et ch'la ch'tait assez pouor les mettre &agrave; bein pr&egrave;s du rang des natifs du fond d'l'Afrique ou d'chu pays &ecirc;louongni, la Chinne. <br/>
<br/>
Y'a tchique temps chu St. Martinnais &ecirc;minnent, l&eacute; R&eacute;v. George Whitley, &#64257;t un discours &agrave; la Soci&ecirc;t&eacute; au sujet d'sa jann&egrave;che dans sa p&acirc;raisse d&eacute; naissance - et ch'tait un bein bou&ocirc;n discours. J&eacute; n'peux pon &ecirc;prouver &agrave; faithe si bein, ouaithe qu&eacute; j'veinge, si j'peux l'dithe auve resp&eacute;, d'eune miyeu p&acirc;raisse. J&eacute; donne bein seux &agrave; St. Martin fort&eacute;ment la deuxi&egrave;me pliaiche. Les gens d'il&agrave; ont longtemps &ecirc;prouv&eacute;, et auve p&egrave;rs&eacute;v&eacute;thance, &agrave; copier lus va&icirc;th&icirc;ns d'La Trinnet&eacute;. Mais j&eacute; sis bein seux en m&eacute;-m&ecirc;me qu&eacute; La Trinnet&eacute; est la preunmi&eacute; p&acirc;raisse, n&eacute; p&egrave;rmettant autcheune autre dans toute l'&Icirc;le d'en appraichi en rivalit&eacute;. Et pouortchi? Car ch'est dans La Trinnet&eacute; qu'ou trouv'thez &Ecirc;gypte. <br/>
<br/>
Les cheins tchi n'connaissent pon &Ecirc;gypte n&eacute; connaissent pon J&egrave;rri, l&eacute; J&egrave;rri auve eune tradition et eune histouaithe tchi l&icirc; donn&icirc;drent eune r&eacute;put&acirc;tion, eune telle r&eacute;put&acirc;tion tch'est &agrave; ch't heu &agrave; l'd&ecirc;truithe bein vite. Ch'tait t&ocirc;t aupr&egrave;s mil neuf chent v&icirc;ngt, ch'la &eacute;tant aussi liain comme ma m&eacute;mouaithe peut aller, qu&eacute; nou c'menchit &agrave; s'aviser d'l'avanchement &agrave; grands pas du bouleversement tch'a transform&eacute; l'&icirc;le. Et d&eacute;pis ches p'tits jours-l&agrave; &Ecirc;gypte a 't&eacute; pouor m&eacute; un r'fuge, pas seulement d'la laideu tch'a g&acirc;t&eacute; bein des parties d'l'&icirc;le, mais &eacute;tout un r'fuge d&eacute; la nouvelle manni&eacute;the d&eacute; vivre, et &ecirc;trange, tch'a assailli et d&ecirc;truit tant d'nouos &icirc;nstitutions. <br/>
<br/>
<div align="center"> * * * </div><br/>
<br/>
&Ecirc;gypte avait d'la magie sus m&eacute; d&eacute;pis mes p'tits jours. J&eacute; pense bein qu&eacute;, &agrave; l'&ecirc;cole, les autres attendaient aussi &icirc;mp&acirc;tiemment qu'm&eacute; pouor la clioche d&eacute; quatre heuthes ; mais avaient-i' comme m&eacute;, dgia, un monde &agrave; ieux-m&ecirc;mes dans tchi dispatha&icirc;tre jusqu'&agrave; huit heuthes et d'mie du lend'main mat&icirc;n? C&egrave;rtains d'mes compangnons d'cl&acirc;sse n'allaient qu'jusqu'&agrave; l'&Eacute;glyise d&eacute; La Trinnet&eacute;, d'autres, un mio pus chanceurs, jusqu'&egrave;s Crouaix, deux'trais m&ecirc;me allant jusqu'au bord du Tas d'Geon ou &egrave;s Pliatons, mais rein qu'nous d'&Ecirc;gypte pouvaient marchi jusqu&eacute; dans l'fond d'la vall&eacute;e. Sus un sens, j'pense bein, j'&eacute;tchions aff&ecirc;tchis. I' n'nouos' en'tait pon d'rein d'aver &agrave; r'marchi en r'v&eacute;nant d'l'&ecirc;cole auve nouos anm&icirc;ns du T&egrave;rrain, mais j'tions contents d'&ecirc;t' d&ecirc;barrass&eacute;s des dreins d'ieux un co arriv&eacute;s au Tas d'Geon. Ila, quand l's autres &eacute;taient hors, j'restions un p'tit br&icirc;n &agrave; r'garder ava sus nouot' siez-nous, et j&eacute; sis seux qu&eacute; l's avant-gardes env'y&eacute;s par les enfants d'Isra&euml;l pouor &ecirc;pier la t&egrave;rre prom&icirc;nse n&eacute; s'sent&icirc;drent janmais pus &ecirc;lev&eacute;s en extase qu&eacute; j&eacute; n'fa&icirc;thions ch&acirc;que jour comme j'&egrave;rprannions ava&ucirc; &Ecirc;gypte. <br/>
<br/>
I' n'y'a dg&eacute;the d&eacute; borde&ucirc;the g&eacute;ographique quant &agrave; &Ecirc;gypte comme i' y'&eacute;thait pouor eune v&icirc;ngtaine, mais ses l&icirc;nmites sont tout d'm&ecirc;me bein connues. V'l&agrave; tchi c'menche &agrave; l'&ecirc;st &agrave; V&icirc;cart, et pis amont la falaise &agrave; La Pi&egrave;rre d&eacute; la Fa&icirc;telle (ou La Rocque &agrave; la F&eacute;e), &agrave; cou&ocirc;rre sus l'lis du Tas d'Geon, bordant la boua&icirc;s'sie tch'appartcheint &agrave; ch't heu au &quot;Jersey National Trust&quot; et qu'j'ai entendu appel&eacute;e &quot;la boua&icirc;s'sie d's &Ecirc;tats&quot;, mais tchi s'sa tr&eacute;jous pouor m&eacute; &quot;la boua&icirc;s'sie &agrave; Moussieu Aubin&quot;. D&eacute; la si&ecirc;thant la route allant ou&ecirc;st &agrave; La Ge&ocirc;ni&eacute;the, pis couothant sus l'lis &ecirc;st des Pliatons jusqu'au haut d'la cache tchi m&egrave;ne &agrave; la f&egrave;rme d'haut. Nou dit acouo &quot;La cache &agrave; Jean Gibaut&quot;, ouaithe tch'i' y'ait &agrave; ch't heu eune quarantaine d'ann&eacute;es d&eacute;pis qu'chu brave homme cach&icirc;sse sa jeunment pouor la dreine fais ava&ucirc; chutte raide ruette. Ich&icirc;n les l&icirc;nmites d'&Ecirc;gypte s'en vont d&egrave;rch&eacute; ou&ecirc;st, si&ecirc;thant l&eacute; lis nord des Pliatons ava jusqu'&agrave; la m&eacute; au Long' &Ecirc;tchet entre L&eacute; Havre Giffard et La Belle Hougue, et l'tou d'la T&ecirc;te (d&eacute; La Belle Hougue) sus la c&ocirc;te, p&acirc;ss&eacute; La Fontaine &egrave;s Mittes &agrave; s'&egrave;rtrouver au P'tit Port et &agrave; V&icirc;cart. N&eacute; v'l&agrave; l't&egrave;rrain d'&Ecirc;gypte. Ch'est eune t&egrave;rre sainte. &quot;Va don, va don, man vi&quot;, comme m&eacute; d&icirc;thait Jean Bliampid, d'La P&egrave;s'sie, quand en s'prom'nant l&eacute; d&icirc;nmanche l'arl&eacute;v&eacute;e i' m'd&ecirc;nichait dans les fonds p&egrave;rdus d'&Ecirc;gypte, &quot;Tu d'veindras sauvage, man &#64257;staud! Pouortchi qu'tu n'vais pon jusqu'au Monument &egrave;s Crouaix (Monument L'Vesconte) auve les gas pouor vaie ch'tch'i' s'p&acirc;sse?&quot; Mais chein tchi s'p&acirc;ssait sus la grand'route n&eacute; m'attithait dg&eacute;the : j'avais &Ecirc;gypte. Wordsworth d&icirc;thait qu&eacute; l'Ciel est l'tou d'nous dans nouos p'tits jours. N'&icirc;mporte ch'tch'i' y'ait &agrave; m'attendre ich&icirc;n ou au d'l&agrave;, j&eacute; peux au mains r'cli&acirc;mer qu&eacute;, en v&eacute;thit&eacute; aussi bein comme en fantaisie d'Wordsworth, j&eacute; p&acirc;ssis ma jann&egrave;che au Paradis. Et si j&eacute; d'vais chu bonheu d'jann&egrave;che &agrave; m'n envithonnement j'l&eacute; d'vais &eacute;tout &agrave; man p&eacute;the. Veuvyi quand j'n'avais, m&eacute; l&eacute; pus janne des avi&egrave;rs, qu&eacute; quatre ans, i' fut forchi par les circonstances &agrave; d&ecirc;vouer p't-&ecirc;tre pus d'soin &agrave; ses &ecirc;fants qu'un p&eacute;the n'&eacute;thait ordinnaithement &agrave; faithe, et i' pr&icirc;nt sus li-m&ecirc;me chutte responsabilit&eacute; d'extra atout un d&ecirc;vou&ecirc;ment et un enthousiasme tchi nouos l'f&icirc;drent l'aimer hardi. Il avait 't&eacute; n&eacute; en &Ecirc;gypte et, connaissant chu t&egrave;rrain comme sa pouchette, en'tait tout &ecirc;pr&icirc;ns, pas seulement pa'ce qu'eune partie li'appart&eacute;nait et avait appart&icirc;nt &agrave; san p&eacute;the et san grand-p&eacute;the d&eacute;vant li, mais &eacute;tout pa'ce qu&eacute;, comme i' l'd&icirc;thait souvent, ch'tait l'vrai J&egrave;rri  - l&eacute; vrai J&egrave;rri tchi n'avait pon 'couo 't&eacute; touchi par l&eacute; d&ecirc;&#64257;dguthement d&eacute; tchi qu'bein d'autres parties d'l'&Icirc;le avaient d&ecirc;j&agrave; souff&egrave;rt, et qu'chein qu'c&egrave;rtains s&eacute; plia&icirc;thent &agrave; appeler l&eacute; &quot;d&ecirc;veloppement&quot; et l'&quot;progr&egrave;s&quot;. <br/>
<br/>
J&eacute; m'rassouveins, comme si ch'tait hi&egrave;r, les s&eacute;th&eacute;es d'hiv&eacute; confortabl'yes au pid du feu d'f&egrave;rme. Man p'p&egrave;e &eacute;tait un grand raconteux, et ch'tait en &Ecirc;gypte qu&eacute; j'ouiyais, ext&acirc;si&eacute; et auve admith&acirc;tion, ches vielles sc&egrave;nes du &quot;Tchian du Bou&ocirc;lay&quot;, &quot;La Blianche Danme&quot;, &quot;L'Enfa&ucirc;t&ocirc;m&eacute;e&quot;, &quot;Blianc Lap&icirc;n&quot;, &quot;Trais louis tch&icirc;nze&quot;, &quot;Jean du but d'&agrave; bas&quot; (connu &eacute;tout comme &quot;Jean d' l'aut' but&quot;) et un tas d'autres p&egrave;rsonnages, r&ecirc;els et &icirc;nmaginnaithes, tch'ont enrichi nouos traditions et nouot' folklore. Y'avait d's histouaithes violentes d&eacute; fraude, d&eacute; bord&eacute;es d'vraiqu'thie, d&eacute; jours d&eacute; Grand' R'veue d'la Milice et, sustout, d'&ecirc;lections aidgu&euml;s entre les Rouoges et les Blius. J'tions tr&eacute;jous seux d'aver eune s&eacute;th&eacute;e ann&icirc;nm&eacute;e quand man p'p&egrave;e prannait sa tcha&icirc;the, alleunmait sa pipe et c'menchait : &quot;La bord&eacute;e qu'Ph'lippe d&eacute; Ste. Crouaix pr&icirc;nt pouor Chent'nyi...&quot; <br/>
<br/>
<div align="center"> * * * </div><br/>
<br/>
P't-&ecirc;tre qu&eacute; d&eacute; toutes ches histouaithes, la cheinne tchi fa&icirc;thait l'pus d'&ecirc;ffet sus m'n &icirc;nmaginn&acirc;tion d'jann&egrave;che &eacute;tait l'conte du &quot;Tchian du Bou&ocirc;lay&quot;. Chu monstre d&eacute; tchian d&eacute; n'y'a pon fort pus d'ch&icirc;nquante ans tch'&eacute;tait la terreur du nord d&eacute; La Trinnet&eacute; m&eacute; troubliait gentiment d'la m&ecirc;me manni&eacute;the qu&eacute; l'naviguant tchi n'avait qu'un' yi troubliait l&eacute; janne Hawkins dans &quot;Treasure Island &quot;! Tchiquefais j'pensais en li comme &eacute;tant gros comme un boeu, atout des cornes &eacute;tout; tchiquefais il avait d'grand's dents aussi longues comme les d&eacute;s d'eune fourtchette &agrave; fain et un ronnement comme d&eacute; l'&ocirc;rage. Mais tch'i' pr&icirc;nsse eune forme ou l'autre, d&eacute; faichon ou d'manni&eacute;thes - et y'en avait d'bein des sortes - y'avait un trait tchi n'changeait janmais, et ch'tait tch'i' tra&icirc;nait tr&eacute;jous eune longue cha&icirc;ne, attachie &agrave; san colyi, tchi cly&icirc;ncaillait et r'b&icirc;ndait l&eacute; long des rues pi&egrave;rreuses, quand chu tchian s'n allait galva&ucirc;dant sus ses courses myst&eacute;thieuses dans l'fond d'la niet, &ecirc;pe&ucirc;thant t&egrave;rribli&eacute;ment l&eacute; chein tchi s'trouvait par les c'm&icirc;ns sus l'tard. L&eacute; Tchian du Bou&ocirc;lay t'nait eune pliaiche &icirc;mportante dans la vie du monde car, ouaithe qu&eacute; nou n'e&ucirc;sse janmais ou&iuml; tch'il avait mordu tchitch'un, y'avait un fliotchet d'gens tch'&eacute;taient pr&ecirc;ts &agrave; juther tch'il' avaient veu chu monstre d'fant&ocirc;me, et en avaient 't&eacute; d'pi&eacute;the. L&eacute; tchian et la cha&icirc;ne vouos donnaient eune telle &ecirc;pouvante... Eune fais qu'nou-s-avait ou&iuml; la cha&icirc;ne, m&ecirc;me au liain, il 'tait &icirc;mp&ocirc;ssibl'ye d'&ecirc;capper &agrave; chutte t&egrave;rribl'ye appathition. Sa langue et ses pids n&eacute; pouvaient bouogi; nou s'trouvait comme paralys&eacute;, n&eacute; pouvant ni s'sauver ni crier au s'cours, la cly&icirc;ncaill'lie affre&ucirc;the d&eacute; la cha&icirc;ne s'appraichant d&eacute; pus en pus. Un co l'tchian arriv&eacute;, i' s&eacute; m'ttait &agrave; cou&ocirc;rre l&eacute; tou d'vous et, pus pr&egrave;s, pus pr&egrave;s, pus pr&egrave;s jusqu'&agrave; qu'la cha&icirc;ne s'en v&icirc;nsse tou&ocirc;ngnoler &agrave; vouos pids. Si la vict&icirc;nme 'tait eune femme ou s'&ecirc;vannissait en entendant la cha&icirc;ne ; ch'la n's&egrave;rvait don rein comme t&ecirc;moignage, du moment qu'ou n'viyait janmais chu fant&ocirc;me. Mais m&ecirc;me l&eacute; pus vaillant corps d&eacute; parmi l's hommes, s'il avait l'malheu d&eacute; rencontrer l'tchian - nou l'trouvait d'amors l&eacute; lend'main au mat&icirc;n, barb&eacute;lue&ucirc;tant, &ecirc;tendu l&eacute; long du r'li&eacute;, et i' n'&egrave;r&eacute;tait pon l'm&ecirc;me pouor longtemps aupr&egrave;s. <br/>
<br/>
D&eacute; nouos jours nou s'attend tch'i' y'ait d's explyic&acirc;tions raisonnabl'yes entouor patheilles appathitions comme l&eacute; Tchian du Bou&ocirc;lay. Eh bein, j'sis pr&ecirc;t &agrave; accepter eune explyic&acirc;tion raisonnabl'ye. Eune explyic&acirc;tion, par exempl'ye, est qu&eacute; dans chu temps-la l'ieau-d'vie &eacute;tait &agrave; bein bou&ocirc;n marchi, et nou n'avait pon l'habitude d&eacute; mettre d&eacute; l'ieau d'dans. Ch'la pou&ocirc;rrait explyitchi la v&icirc;sion du tchian pouor les hommes. Mais comme tchi, dgia, explyitchi l'affaithe quant &egrave;s femmes? Ma f&eacute;, pe't-&ecirc;tre qu&eacute; y'a eune bouonne raison ich&icirc;n &eacute;tout. Car y'avait des femmes tch'&eacute;taient tchuthie&ucirc;thes assez d&eacute; vouler saver comme tchi qu'lus hommes p&acirc;ssaient lus s&eacute;th&eacute;es, et c&egrave;rtaines avaient m&ecirc;me si p'tit d'jugement tch'il' &eacute;thaient sorti la niet &agrave; ch&egrave;rchi pouor ches t&ecirc;touongnes d'hommes. V&eacute;the, mais la Providence pouvait y mettre la main, et ches danmes si tchuthie&ucirc;thes, tout en r&ocirc;dant les rues souotre lus hommes, ristchaient d'rencontrer l'Tchian du Bou&ocirc;lay. Comme ch'la il' apprannaient la pus fame&ucirc;the l&eacute;&ccedil;on pouor l&eacute; restant d'lus jours, qu&eacute; n'&icirc;mporte o&ugrave;'est qu's&eacute;n homme p&ucirc;sse &ecirc;tre la pliaiche &agrave; eune femme &eacute;tait siez lyi! <br/>
<br/>
<div align="center"> * * * </div><br/>
<br/>
Y'avait, j&eacute; crai, eune aut' raison et p't-&ecirc;tre m&ecirc;me pus pratique pouor qu&eacute; y'e&ucirc;sse un Tchian du Bou&ocirc;lay. Il 'tait eune n&eacute;cessit&eacute; bein utile. Ou savez bein qu&eacute; dans ches temps-l&agrave; l'agritchultuthe n'&eacute;tait pon si prosp&eacute;the comme oulle est d&eacute;v'nue d'pis, et bein des gens d'campangne trouvaient qu&eacute; v'l&agrave; tchi lus conv'nait et qu'ch'&eacute;tait m&ecirc;me n&eacute;cessaithe d'augmenter lus r'v&eacute;nu, sustout duthant l'hiv&eacute;, en s'otchupant dans chein qu&eacute; j'peux appeler l&eacute; commerce d'&icirc;mport&acirc;tion mais pas of&#64257;ciellement. L&eacute; J&egrave;rriais est un &icirc;nd&eacute;pendant, et nouos anch&ecirc;tres trouvaient ch'la hardi mala&icirc;thi &agrave; comprendre, s'i' voulaient par exempl'ye &icirc;mporter eune p&eacute;tite quantit&eacute; dg'ieau-d'vie d'la France et la vendre dans l'&Icirc;le pouor chein tch'i' pouvaient en aver, tch'est qu'v'l&agrave; tch'avait absolument &agrave; faithe auve les Fonctionnaithes pouor la Collecte &agrave; Sa Majest&eacute;. Il' 'taient pouor l&eacute; commerce libre, et ch'la, comme &agrave; ch't heu, entendait dithe tch'i' n'y'e&ucirc;sse pon d'emp&ecirc;chement emb&ecirc;tant ni d'emm&egrave;rli&#64257;cot'tie par l&eacute; Gouv&egrave;rn&eacute;ment. J&eacute; n'd&eacute;vons pon d&ecirc;n&icirc;ngrer nouos anch&ecirc;tres &agrave; cause d&eacute; lus actions quant &agrave; la fraude. Faithe la fraude &eacute;tait consid&eacute;th&eacute; un m&ecirc;tchi tout &agrave; fait honorabl'ye, et j&eacute; m'rassouveins qu&eacute; dans ma jann&egrave;che man resp&eacute; pouor les vi&egrave;rs braves d&eacute; la p&acirc;raisse 'tait hardi pus fort si j&eacute; v'nais &agrave; saver, comme i' s'adonnait souvent, tch'il' avaient 't&eacute; fraudeurs aut'fais. V'l&agrave; tchi mouontrait, pour eune chose, tch'il' 'taient hommes pr&ecirc;ts &agrave; prendre des d&ecirc;marches positives contre l'autorit&eacute; &ecirc;tablyie et, comme ou l'savez, l'opposition &agrave; l'autorit&eacute; &ecirc;tablyie est acouothe ieune des qualit&eacute;s qu'un J&egrave;rriais admithe l&eacute; pus. <br/>
<br/>
La fraude, don, &eacute;tait un comm&egrave;rce honorabl'ye, et d&eacute; toutes les parties d'l'&Icirc;le la c&ocirc;te du nord-&ecirc;t, bein p'tit peupli&eacute;e et tout pr&egrave;s d'la France, s&eacute; trouvait la miyeu pliaiche pouor tra&#64257;tchi. Le h&acirc;vre du Bou&ocirc;lay et l's aut's h&acirc;vres &agrave; sa gauche ou &agrave; sa drouaite, pus p'tits, s&egrave;rvaient d'centre pouor l&eacute; comm&egrave;rce. Mais ouaithe qu&eacute; l&eacute; lieu f&ucirc;sse id&eacute;al, d&eacute; par sa solitude, et ouaithe qu&eacute; la pus grand' partie des gens d'&agrave; l'entou f&ucirc;ssent en faveur, si pas otchup&eacute;s d&eacute; fait ieux-m&ecirc;mes dans l'm&ecirc;tchi, y'avait tr&eacute;jous l'dangi d&eacute; tchique tra&icirc;tre contep&egrave;te, et il 'tait don prudent d&eacute; s'asse&ucirc;ther qu&eacute; quand i' s'fa&icirc;thait d'la fraude la niet les gens tchi n'avaient qu'faithe d'&ecirc;tre par les c'm&icirc;ns f&ucirc;ssent d'sencouothagis d&eacute; y'&ecirc;tre. L&eacute; Tchian du Bou&ocirc;lay 'tait don bein utile, car du moment tch'il avait 't&eacute; dit tch'il 'tait &agrave; r&ocirc;der les cheins tch'avaient affaithe au Bou&ocirc;lay portaient toute chance d&eacute; condithe lus comm&egrave;rce sans &ecirc;t' fort badr&eacute;s. <br/>
<br/>
La Providence s'en m&ecirc;lait, tchiquefais, dans ches affaithes, d'amors du c&ocirc;t&eacute; des fraudeurs. Eune exempl'ye d&eacute; ch'la fut l'd&eacute;c&egrave;s bein r'grett&eacute; d&eacute; Fra&icirc;nque Desclios, un p&ecirc;tcheux du Bou&ocirc;lay hardi respect&eacute;. Fra&icirc;nque &eacute;tait mort, comme touos bouons p&ecirc;tcheurs daivent l'&ecirc;tre, atout ses bottes &egrave;s pids. Il avait tch&eacute;e ho' l'bord dans l'h&acirc;vre et, en avalant eune bouaisson tchi n'l&icirc; conv'nait pas, i' fut n'y&eacute;. Nou r'p&ecirc;tchit san corps et les pr&eacute;path&acirc;tis f&ucirc;drent faits pouor l'ent&egrave;rrement. I' fut d&eacute;cid&eacute; qu'sa ca&ucirc;minne, au bas du mont, &eacute;tait trop p'tite et &icirc;nc'mode pouor san corps &agrave; y rester, en veue d'tout l'monde comme &eacute;tait la cou&ocirc;teunme, et d'm&ecirc;me i' fut accord&eacute; qu&eacute; l'c&ocirc;ffre es'sait emport&eacute; tout drait siez l'entr&eacute;pranneux, et qu&eacute; ses anm&icirc;ns veindraient la l'vaie d'vant l'ent&egrave;rrement. Un nombre d'm&ecirc;ssieux, don, en tappeurs et c&acirc;thaques d'ent&egrave;rrement, s'en f&ucirc;drent solonnellement atout h&egrave;rnais et j'va ava&ucirc; La Tchithi&eacute;the du Bou&ocirc;lay, et s'en r'v&icirc;ndrent tout aussi solonnellement amont auve l&eacute; c&ocirc;ffre couv&egrave;rt d'un grand ni&egrave;r drap, siez l'entr&eacute;pranneux o&ugrave;'est qu'l&eacute; parleux avait 't&eacute; appr&ecirc;t&eacute; pouor les restes mortels du Fra&icirc;nque. Mais souos chu grand nier drap dans l'h&egrave;rnais n' y'avait pon qu'un c&ocirc;ffre, mais deux. Iun fut aussit&ocirc;t emport&eacute; dans l'parleux, et l'autre s&eacute; trouvit d&eacute;pos&eacute; dans les b&acirc;tisses en dri&eacute;the siez l'entr&eacute;pranneux, tchi s'adonnait &agrave; &ecirc;tre &eacute;tout l&eacute; centre d&eacute; distribution des marchandises d&eacute; fraude du Bou&ocirc;lay. Tout fut bein ; les gens v&icirc;ndrent payi lus resp&eacute;s &agrave; iun d'ches c&ocirc;ffres et p&egrave;rsonne n&eacute; s'avis&icirc;drent d'l'autre. L'ent&egrave;rrement eut lieu un jour ou deux aupr&egrave;s. Ch' fut un bel ent&egrave;rrement, et les v&egrave;rtus du d&eacute;funt f&ucirc;drent hardi louangis. Ch&eacute; n'tait rein qu'aupr&egrave;s, quand tout l'monde s'en'taient r'all&eacute;s satisfaits d'eune t&acirc;che bein accomplyie, tch'i' fut d&ecirc;couv&egrave;rt tch'i' y'avait ieu eune malheutheuse m&ecirc;pr&icirc;nse et qu&eacute; l'mauvais c&ocirc;ffre avait 't&eacute; ent&egrave;rr&eacute;. Eh bein, l&eacute; Trinnetais est homme pratique. Chutte niet-l&agrave; i' fut seu qu&eacute; l'Tchian du Bou&ocirc;lay s&eacute; trouvait partitchuli&eacute;thement dans l'entouothage du ch&icirc;nm'tchi&eacute;the. <br/>
<br/>
<div align="center"> * * * </div><br/>
<br/>
L&eacute; Tchian du Bou&ocirc;lay &eacute;tait don, comme j'vouos dis, eune affaithe bein utile, et i' faut dithe qu&eacute; ch'tait raide bein pens&eacute; d'la part des nordgiens d&eacute; l'aver &icirc;nvent&eacute;. Les aut's parties d'l'&icirc;le, tchi n'pouvaient dg&eacute;the s&eacute; vanter d'aver eune patheille affaithe dans un va&icirc;thinn&eacute; ou autre, d'vaient s'contenter des s&egrave;rvices d&eacute; la Blianche Danme. Ch'tait eune appathition &eacute;tout, lyi, envelopp&eacute;e dans un l&icirc;ncheu, tchi &#64257;lait d'la m&ecirc;me manni&eacute;the par les campangnes au mitan d'la niet, m'ttant l'&ecirc;pouvante partout sus c'm&icirc;n. <br/>
<br/>
Eune autre acouo &eacute;tait l'Enfa&ucirc;t&ocirc;m&eacute;e. Chutte danme 'tait Anglia&icirc;che, tchi d'meuthait &agrave; St. H&eacute;lyi, mais oulle 'tait en bouons rapport auve un coronel Britannique tchi d'meuthait tout seu dans eune ca&ucirc;minne souos nouot' f&egrave;rme en &Ecirc;gypte. I' patha&icirc;t tch'i' s'&eacute;tait r'tith&eacute; l&agrave; pouor &ecirc;capper &egrave;s cons&eacute;quenches d'un duel dans tchi il avait pr&icirc;ns part en France. En autchun cas, chutte danme, li'ayant payi visite un jour, &egrave;rsortit d'sa ca&ucirc;minne &agrave; la breune d&eacute; niet - ch'tait duthant l'hiv&eacute; - pouor &egrave;rmarchi &agrave; St. H&eacute;lyi. Oulle arrivit jusqu'&agrave; l'&Eacute;glyise d&eacute; La Trinnet&eacute;, la n&eacute;the niet s'&eacute;tant faite par chu temps-l&agrave;, et, pensant qu&eacute; ch'tait p't-&ecirc;tre eune raccourche, entrit dans l'ch&icirc;nm'tchi&eacute;the. Oulle y restit toute la niet, s'promena&ucirc;dant parmi les tombieaux, n&eacute; pouvant absolument en r'sorti. Ou fut r'trouv&eacute;e l&eacute; lend'main au mat&icirc;n, marchant acouo l'tou du ch&icirc;nm'tchi&eacute;the, et par chu temps-l&agrave; ayant compli&egrave;tement p&egrave;rdu la raison. P'tit d'temps aupr&egrave;s ou &#64257;nnit ses jours affol&eacute;e. Mais longtemps aupr&egrave;s sa mort ou marchait toutes les nyits comme un r'v&eacute;nant &agrave; l'entou du ch&icirc;nm'tchi&eacute;the, ch&egrave;rchant en vain comme tchi en r'sorti. <br/>
<br/>
Mais n&eacute; v'l&agrave; tch'i' m'faut acouothe eune fais &icirc;nsister sus l'caract&eacute;the pratique du Trinnetais. Eune histouaithe comme la cheinne d&eacute; l'Enfa&ucirc;t&ocirc;m&eacute;e est bouonne en lyi-m&ecirc;me, mais vaut bein mus si ch'est qu'nou peut en haler tchique avantage en la racontant. Quand j'avais dgiex ans, et allais &agrave; l'&ecirc;cole d&eacute; La Trinnet&eacute; tch'est, comme ou l'savez, just&eacute;ment souos l'&Eacute;glyise d&eacute; La Trinnet&eacute;, mes anm&icirc;ns et m&eacute;, j'avions &agrave; p&acirc;sser un gard&icirc;n &agrave; pommes tchi touchait l'ch&icirc;nm'tchi&eacute;the et tch'appart&eacute;nait &agrave; un bou&ocirc;n et brave f&egrave;rmyi, Jean Dorey. La pus grand' partie d'nous avaient des pommes siez ieux, mais les cheinnes &agrave; Mess Dorey avaient un attrait partitchulyi pouor nous et, ayant au preunmyi abord pr&icirc;ns la pr&eacute;caution d&eacute; nouos asse&ucirc;ther qu&eacute; j'pouvions tche&ucirc;rre pus vite qu&eacute; li, j&eacute; pr&icirc;nmes l'habitude, d'allant et d&eacute; v'nant &agrave; l'&ecirc;cole, d&eacute; l'd&ecirc;barrasser d'eune partie d'sa r&eacute;colte. Mess Dorey &#64257;t bein d's &ecirc;fforts pouor nouos attraper mais nouos tactiques militaithes &eacute;taient bein sup&eacute;rieures &egrave;s siennes et l'affaithe ch&acirc;que jour allait qu&acirc;si tr&eacute;jous en nouot' faveu. Enf&icirc;n, va&icirc;ntchu dans chein qu&eacute; j'pou&ocirc;rrais appeler les hostilit&eacute;s normales, Mess Dorey &ecirc;prouvit eune dg&egrave;rre psychologique. Et l&agrave;, j'dais dithe, i' r&ecirc;ussit compli&egrave;tement. Eune f&icirc;n d'arl&eacute;v&eacute;e en nouos en r'v&eacute;nant d'l'&ecirc;cole j&eacute; l'rencontr&icirc;nmes comme par hasard en d'houors d&eacute; sa h&ecirc;mie d'f&egrave;rme. J'l'&egrave;rgard&icirc;nmes auve pr&eacute;caution, et &agrave; l'&ecirc;cart, mais i' n'pathut pon nouos en vouler et i' s'm&icirc;nt &agrave; nouos d'v&icirc;ther. I' nouos d'mandit si j'avions ou&iuml; paler d'la femme enfa&ucirc;t&ocirc;m&eacute;e. J'l&icirc; d&icirc;nmes qu&eacute; oui mais i' s'm&icirc;nt quand m&ecirc;me &agrave; nouos r&eacute;p&eacute;ter l'histouaithe, d'eune manni&eacute;the, dgia, qu&eacute; j'n'avions pon ou&iuml; d'vant. I' nouos dit qu&eacute; d'vant aller dans l'ch&icirc;nm'tchi&eacute;the oulle avait croua&icirc;si san propre gard&icirc;n et avait vol&eacute; des pommes. Comme punnition du Ciel pouor chu d&eacute;lit, i' nouos c&egrave;rtifyit, oulle eut &agrave; &egrave;rrer parmi les tombieaux toute la niet, et en f&icirc;n d'compte en p&egrave;rdit la raison. La ruse &agrave; Mess Dorey &#64257;t s'n &ecirc;ffet ; dor&eacute;navant j'mang&icirc;nmes nouos propres pommes et j'n'appraich&icirc;nmes pon d'san gard&icirc;n. Nou dit qu&eacute; l'dgi&acirc;tre peut r'citer les saintes &Ecirc;crituthes &agrave; san profit, mais i' faut un Trinnetais pouor tou&ocirc;nner l'histouaithe du p&eacute;ch&eacute; originel &agrave; seule f&icirc;n d&eacute; prot&eacute;gi sa propri&ecirc;t&eacute;. <br/>
<br/>
* * * <br/>
<br/>
Les cheins parmi vous tchi li&ecirc;sent l&eacute; &quot;Weekly Post&quot;, et j'pense qu'ou l'faites tous, &eacute;thont veu dreinement des portraits, pr&icirc;ns au c'menchement d'chu si&egrave;cl'ye, d&eacute; &quot;La grand' tch&eacute;thue&quot;. V'l&agrave; tchi vouos &#64257;t p't-&ecirc;tre d'la peine, comme &agrave; m&eacute;, d&eacute; penser qu&eacute; la pliaiche o&ugrave;'est qu'ches portraits f&ucirc;drent pr&icirc;ns n'y'a qu 'ch&icirc;nquante ans, et tch'&eacute;tait dans chu temps-l&agrave; d&eacute; bouonne t&egrave;rre labouothabl'ye, est &agrave; ch't heu un district en d'houors d&eacute; la Ville triste et sans bieaut&eacute;. Mais ches portraits m&eacute; rapp'l&icirc;drent d'eune manni&eacute;the hardi vivante des histouaithes d&eacute; ches tch&eacute;thuethies qu&eacute; j'soulais ou&iuml; quand j'tais mousse. La f&egrave;rm&eacute;thie, dans chu temps-l&agrave;, n'&eacute;tait pon un comm&egrave;rce ; ch'tait eune manni&eacute;the d&eacute; vivre, et dans tout ch'la la saison d'la tou&ocirc;nn'nie 'tait eune raide &icirc;mportante partie d'chutte vie. Pisqu&eacute; la pus grand' partie des f&egrave;rmi&egrave;rs n&eacute; poss&eacute;daient qu'deux j'vaux au tout pus, et qu'pouor la grand' tch&eacute;thue il en fallait au mains neuf au clios, v'l&agrave; tchi s'fa&icirc;thait eune affaithe d&eacute; va&icirc;th&icirc;ns, plusieurs d&eacute; ieux ensembl'ye &agrave; s'entr'a&icirc;dgi. Y'avait eune grand' rivalit&eacute; quant &agrave; la pus belle li&eacute;e, les j'vaux les pus &#64257;nnement gard&eacute;s et les tchuivres les mus &ecirc;tchuth&eacute;s, comme &eacute;tout pouor les grand's s&eacute;th&eacute;es, l&eacute; r&ecirc;villon tchi si&ecirc;thait la journ&eacute;e d' tou&ocirc;nn'nie. <br/>
<br/>
Nouos anch&ecirc;tres &eacute;taient hommes pus dueurs qu&eacute; nous. Aupr&egrave;s aver sieu la tch&eacute;thue dans la raie toute la journ&eacute;e i' n'en pensaient pon mains d'aver eune bord&eacute;e l's&eacute; tchi duthait jusqu'&egrave;s p'tites heuthes - et i' fa&icirc;thaient ch'la qu&acirc;si jour aupr&egrave;s jour pouor des s'maines &agrave; la fais. Il est vrai qu&eacute; dans les clios i' soulaient s'forti&#64257;er contre la lassitude, car iun d's hommes avait la t&acirc;che d'aller sans c&ecirc;sse l&eacute; tou du clios &agrave; j'va, au sens contraithe d&eacute; la tch&eacute;thue, portant eune petite b&acirc;rritchie dg'ieau-d'vie. La cou&ocirc;teunme et la courtoua&icirc;thie l'oblyigeaient d'en offri &agrave; ch&acirc;que rencontre d&eacute; la tch&eacute;thue, en &ecirc;ffet eune fais ch&acirc;que riage et, suffit qu'en J&egrave;rri les raies sont courtes, ch'tait r'm&egrave;rquabl'ye tchi' rest&icirc;ssent aussi draites comme i' fa&icirc;thaient, Mais, comme j'ai dit, dans ches temps-l&agrave; les hommes &eacute;taient d's hommes. <br/>
<br/>
Dans les vi&egrave;rs temps la tch&eacute;thuethie avait hardi &agrave; faithe entouor les &ecirc;lections. Tout d'abord ou n'v&egrave;rrez pon tous la connexion mais j'explyiqu'thai ch'la pus tard. Et l's &ecirc;lections - j'veurs dithe d&eacute; vraies &ecirc;lections, pas les cheinnes d&eacute; lait et dg'ieau tchi p&acirc;ssent comme &ecirc;lections au jour d'aniet - &eacute;taient absolument l&eacute; sang d'la vie des Trinnetais. A La Trinnet&eacute; j'avions deux partis, les Rouoges et les Blius. Dans chu pays-chin, ches couleurs &eacute;thaient eune s&icirc;ngni&#64257;c&acirc;tion politique, mais j'n'ai pon b&eacute;soin d'dithe qu&eacute; dans ches temps-l&agrave; en J&egrave;rri telle chose comme la <i>politique de gauche</i> &eacute;tait tout &agrave; fait &icirc;nconnue. Tout l'monde, comme d&eacute; raison, 'taient cons&egrave;rvateurs, et l'&ecirc;lection n&eacute; s'fa&icirc;thait rein qu'pouor d&eacute;cider tch'est tch'&eacute;tait les pus cons&egrave;rvateurs des cons&egrave;rvateurs. Et ch'la s'd&eacute;cidait, pon comme a ch't heu &agrave; cause d&eacute; souo-d&icirc;thant opinnions politiques, mais d'apr&egrave;s la fanmil'ye dans tchi nou-s-&eacute;tait n&eacute;s ou, si ch'est qu'ou n'aviez pon ieu la chance d'&ecirc;tre n&eacute;s dans eune vielle fanmil'ye d&eacute; p&acirc;raisse, sus la base de chein qu'ou pouviez aver pouor vouot' vouaix. <br/>
<br/>
Et ne v'l&agrave; o&ugrave;'est tch'en v'nait la tou&ocirc;nn'nie. Dans l'couothant d's ann&eacute;es i' dait y'aver ieu des chentaines d&eacute; vr&eacute;gies d't&egrave;rre tou&ocirc;nn&eacute;es en J&egrave;rri en &ecirc;change pouor des vouaix dans l's &ecirc;lections d'p&acirc;raisse. Si ch&eacute; n'tait la saison d'la tou&ocirc;nn'nie quand s'adonnait l'&ecirc;lection, eh bein, d'autres travaux d'saison ou des marchandises pouvaient &ecirc;tre utiles - eune c&acirc;l&eacute;e d&eacute; p'tits couochons, eune g&eacute;niche m&eacute;the, eune vieillotte de fain, eune cli&ocirc;s&eacute;e d'navets - toutes ches choses-l&agrave; v'naient bein c'modes &agrave; bardginner pouor des vouaix. D&eacute; nouos jours ch'est d&eacute;v'nu la mode d&eacute; d&ecirc;n&icirc;ngrer ches vielles cou&ocirc;teunmes d'&ecirc;lection comme &eacute;tant des d&eacute;monstr&acirc;tions d&eacute; s&eacute;duction et d'corruption, mais en &ecirc;ffet il' avaient un bou&ocirc;n mio pus d'bou&ocirc;n sens et 'taient tout aussi honn&ecirc;tes comme chein tchi s'p&acirc;sse au jour d'aniet. &Agrave; ch't heu nouot' vouaix s'vend acouo, tout autant sans honte comme aut'fais; la seule diff&eacute;thence est qu&eacute; o&ugrave;'est tch'i' s'fa&icirc;thaient seux, d'vant donner lus vouaix, tchil' avaient ch'tch'i' voulaient, nous j'nouos la&icirc;ssons et' embli&ucirc;t&eacute;s par des prom&ecirc;sses tchi n'sont janmais gard&eacute;es. D&eacute;vrai, o&ugrave;'est qu'nouot' syst&egrave;me d'&agrave; ch't heu n&eacute; fait qu'des politiciens malhonn&ecirc;tes, tchi promettent la leune quand en &ecirc;ffet tout ch'tch'il' ont id&eacute;e d'donner est d'la tax&acirc;tion d'extra, l&eacute; ch&egrave;rcheux d'poste d&eacute; ches temps-l&agrave; avait &agrave; d'livrer chein tch'il avait prom&icirc;ns d'vant gaffer la vouaix. <br/>
<br/>
<div align="center"> * * * </div><br/>
<br/>
Eh don, en consid&eacute;thant chutte vielle mode d&eacute; condithe des &ecirc;lections, comme la fraude d&eacute; tchi j'ai p&acirc;l&eacute; d'vant, j&eacute; n'd&eacute;v&eacute;thions pon y penser atout des scrupules du jour d'aniet, mais p&ucirc;t&ocirc;t du point d'veue d&eacute; l'attitude pus solide et vigouotheuse mouontr&eacute;e env&egrave;rs les affaithes publyiques dans ches temps-l&agrave;. Mais i' n'faut dg&eacute;the s&eacute; la&icirc;ssi penser qu&eacute; toute vouaix &eacute;tait &agrave; vendre. Ch'n'&eacute;tait qu'les vouaix d&eacute; tchi nou n'tait pon seux, les vouaix pas prom&icirc;nses qu&eacute; nou ch&egrave;rchait &agrave; acater. Si ch'est qu'ous &eacute;tiez membre d'eune vraie fanmil'ye solide d&eacute; la p&acirc;raisse, ous &eacute;tiez n&eacute; sait un Rouoge ou un Bliu, et rein au monde n'&eacute;thait janmais changi ch'la. &quot;J&eacute; sis Rouoge dans l'&acirc;me!&quot; 'tait l'cri d'&ecirc;lection d'Jean L'Co d'R&ocirc;z&eacute;; &quot;j'aim'thais mus voter pouor un trou d'chour qu&eacute; d'voter pouor un Bliu!&quot;. Ah &ccedil;a, ch'la &eacute;tout m&eacute; patha&icirc;t du bou&ocirc;n sens. D&eacute; nouos jours j'n'aimons pas &agrave; admettre qu&eacute; j'votons Cons&egrave;rvateur, ou Lib&eacute;ral, ou Travailliste pa'ce qu&eacute; j'avons 't&eacute; n&eacute;s comme ch'la; j't&acirc;chons d'explyitchi nouot' vot'tie et d'trouver d's ardguments politiques pouor justifier la manni&eacute;the comme tchi j'avons vot&eacute;. Mais en &ecirc;ffet j&eacute; savons qu&eacute; ches ardguments n'veulent dithe rein, du moment qu&eacute; touos les partis s'entr&eacute;-volent lus d&ecirc;cliath&acirc;tions et lus programmes si ch'est tch'i' craient qu&eacute; ch'la lus aid'da &agrave; rester en contr&ocirc;le. Combein pus honn&ecirc;te, don, et en m&ecirc;me temps combein pus satisfa&icirc;thant, d&eacute; rayi toute l'hypocrisie et les faithe-accraithe et d&eacute; d&ecirc;cliather: &quot;J&eacute; sis Rouoge dans l'&acirc;me ; j'aim'thais mus voter pouor un trou d'chour qu&eacute; d'voter pouor un Bliu!&quot; <br/>
<br/>
Ah &ccedil;a, i' s'adonnait qu&eacute; &agrave; La Trinnet&eacute; au temps d&eacute; tchi j'p&acirc;lons, les Blius et les Rouoges 'taient bein &ecirc;gaux en forche. I' n'fallait souvent qu'eune vouaix ou deux d'un bord ou d'l'autre pouor tou&ocirc;nner l'&ecirc;lection. Ch'tait dans patheille occ&acirc;sion qu&eacute; Blianc Lap&icirc;n &#64257;t san fanmeux mauvais cartchul. Blianc Lap&icirc;n 'tait un Rouoge, mais dans chutte c&egrave;rtaine &ecirc;lection il avait ieu chicangne auve l&eacute; candidat du parti, et ouaithe tch'i' f&icirc;sse minne d&eacute; louoyaut&eacute; au parti i' s'accordit en s&eacute;gret l&eacute; jour d&eacute; d'vant d&eacute; supporter les Blius. Un &ecirc;pieux des Rouoges parmi les Blius d&ecirc;couvrit chennech&icirc;n et p&acirc;ssit bein vite les nouvelles &egrave;s cheins &agrave; la t&ecirc;te d&eacute; san parti. N'y'avait pon d'temps &agrave; p&egrave;rdre ; la s&eacute;th&eacute;e 'tait d&ecirc;j&agrave; bein avanchie et l'&ecirc;lection 'tait pouor l&eacute; pr&eacute;chain mat&icirc;n. Nou fit vite un cartchul quant &egrave;s chances du lend'main; les vouaix qu'nou savait &ecirc;tre pouor un c&ocirc;t&eacute; ou l'autre f&ucirc;drent compt&eacute;es, et les cheinnes pas prom&icirc;nses souongneusement sou&ocirc;b's&eacute;es. N'y'avait pon d'doute; la d&eacute;cision s&eacute; f'thait atout la vouaix &agrave; Blianc Lap&icirc;n, et d'pis qu&eacute; nou n'pouvait pon s'&#64257;er tch'i' vot'tait pouor san propre parti i' fallait l'emp&ecirc;chi d'voter du tout. Chutte t&acirc;che &eacute;tait assez s&icirc;mpl'ye; les farceurs f&ucirc;drent tout d'un co appel&eacute;s et nou lus sugg&eacute;thit qu'eune farce conv'nabl'ye pouor chutte s&eacute;th&eacute;e-la es'sait d'rompre dans la maiethon &agrave; Blianc Lap&icirc;n et d'prendre touos ses habits. Pouor s'asse&ucirc;ther qu&eacute; ch'la f&ucirc;sse fait comme i' faut y'&eacute;thait eune r&ecirc;compense pouor ch&acirc;que articl'ye d&eacute; ses habits produite d&eacute;vant l'jour l&eacute; lend'main au mat&icirc;n. Blianc Lap&icirc;n 'tait au liet quand i' romp&icirc;drent dans la maiethon, et i' n'l&icirc; la&icirc;ss&icirc;drent &#64257;stuthe d&eacute; hardes autr&eacute;ment qu'sa c'm&icirc;nsole tch'il avait sus l'dos. Souos les circonstances Blianc Lap&icirc;n trouvit ch'la &icirc;nc'mode d'aller r'corder sa vouaix l'pr&eacute;chain jour, et l'candidat des Rouoges g&acirc;ngnit l'&ecirc;lection. Mais il 'tait l'miyeu homme, et ses supporteurs avaient bein seux bouonne raison d&eacute; s'asse&ucirc;ther tch'i' n'sub&icirc;sse pon l'&icirc;njustice d&eacute; p&egrave;rdre. <br/>
<br/>
Les farceurs fa&icirc;thaient partie d'eune aut' vielle cou&ocirc;teunme honor&eacute;e. Dans ches temps-l&agrave; n' y'avait pon d't&eacute;l&eacute;vision, pas d'radio, pas d't&eacute;l&eacute;phone, pas d'cinn&eacute;ma. Les jannes gens avaient &agrave; faithe lus div&egrave;rtissement et, pouor les jannes hommes, d'amors ch'la voulait dithe joindre eune dga&icirc;ngue d&eacute; farceurs. D'aver 't&eacute; un farceux dans sa jann&egrave;che donnait hardi la m&ecirc;me dist&icirc;nction comme d'aver 't&eacute; un fraudeux. Car dans lus farces y'avait eune esp&egrave;ce d'&egrave;rsembliance &egrave;s cheinnes d&eacute; Robin Hood. Ch'tait rare tch'il' 'taient m&ecirc;chants, et d'habitude l&eacute; vict&icirc;nme avait d'mand&eacute; pouor. Les farces contre li 'taient, comme tchi dithait, du bouon accord des gens d'&agrave; l'entou, pa'ce tch'i' fa&icirc;thait d'san tchian ou tch'il 'tait trop grand pouor ses bottes, tch'il 'tait d&icirc;ngne d&eacute; m&ecirc;pris ou dg&eacute;the pr&ecirc;t &agrave; a&icirc;dgi. Ch'tait rare tch'i' li f&icirc;ssent (les farces) d&eacute; ma s&eacute;thieux, mais i' s&egrave;rvaient &agrave; l'rabattre un mio et &agrave; l&icirc; ram&eacute;mouaither qu&eacute; m&ecirc;me les pus hauts jutchis peuvent tchiquefais s'faithe patha&icirc;tre riditchules. Nou 'tait tr&eacute;jous pr&ecirc;ts &agrave; faithe eune r&icirc;sel&eacute;e des candidats pouor eune poste publyique, et i' savaient bein qu&eacute; s'il' 'taient &ecirc;lus il' &eacute;thaient un bou&ocirc;n mio d'farc&eacute;thie &agrave; subithe. <br/>
<br/>
Un manque &agrave; san d'ver, point d'veue social - il 'tait probabl'ye qu&eacute; les farceurs &eacute;thaient lus r'venge. Un c&egrave;rtain cas &eacute;tait l&eacute; chein d'P&egrave;rruque. P&egrave;rruque fit l'p&eacute;ch&eacute; &icirc;mpardonnabl'ye d&eacute; mander ses va&icirc;th&icirc;ns &agrave; li'a&icirc;dgi &agrave; tou&ocirc;nner sans lus offri aupr&egrave;s l'hospitalit&eacute; traditionnelle d&eacute; la s&eacute;th&eacute;e. I' n'&#64257;t que d'les renv'yer &agrave; la breune d&eacute; niet en lus d&icirc;thant d&eacute; n'mantchi pon d'&egrave;rv&eacute;n&icirc;n d'bouonne heuthe l&eacute; mat&icirc;n en r'v&eacute;nant pouor continnuer l'travas. Chutte manni&eacute;the d'agi n&eacute; pliut pon &egrave;s va&icirc;th&icirc;ns; il' app'l&icirc;drent les farceurs. I' fut d&eacute;cid&eacute; qu&eacute; P&egrave;rruque en donn'nait iun, un fest&icirc;n, chutte s&eacute;th&eacute;e-l&agrave; et qu&eacute; li-m&ecirc;me es'sait un &icirc;nvit&eacute; ouaithe qu'&agrave; contre gr&eacute;. Preunmi&eacute;thement, deux ou trais forts m&acirc;t&icirc;ns f&ucirc;drent env'y&eacute;s &agrave; enlever P&egrave;rruque, et i' fut li&eacute; et m&icirc;ns dans un tchu&eacute; qu&eacute; nou poussit &agrave; fliot dans l'mitan d'san vivyi &agrave; l'ancre. Pis nou &#64257;t eune fou&eacute;e au bord du vivyi et nou-s-env'yit d&ecirc;li&ecirc;ment des messagi&egrave;rs partout annon&ccedil;ant qu'P&egrave;rruque s'n allait donner un parti et &icirc;nvitant touos les cheins tchi pouvaient y v'n&icirc;n. I' n'p&egrave;rd&icirc;drent pon d'temps &agrave; v'n&icirc;n, atout lus violons, accord&eacute;ons et aut's ram&acirc;ss'sies pouor la bord&eacute;e et, ayant trouv&eacute; o&ugrave;'est tch'&eacute;tait la d&ecirc;pense siez P&egrave;rruque, tch'&eacute;tait bein approvisionn&eacute;e d'mangeaille et d'bouaisson, il' e&ucirc;drent un fanmeux parti au bord du vivyi auve P&egrave;rruque dans san tchu&eacute; &agrave; les r'garder en futhie et &icirc;ncapabl'ye d'rein y faithe. Sans doute qu&eacute; parmi la bande i' y'avait un po&egrave;te, et du coup i' s'm&icirc;nt &agrave; composer des v&egrave;rsets en honneu d'l'occ&acirc;sion atout d'la musique &agrave; propos. Ch'la fut appel&eacute; &quot;La Chanson du Tchu&eacute;&quot;, chanson tchi restit r'nomm&eacute;e pouor des ann&eacute;es aupr&egrave;s. <br/>
<br/>
Ches deux'trais contes n'&eacute;thont donn&eacute; qu'eune id&eacute;e &icirc;ncompli&egrave;te d&eacute; ches jours-l&agrave; si he&ucirc;theurs hors &agrave; ch't heu &agrave; tout janmais. Mais j'esp&eacute;the qu&eacute; au mains v'l&agrave; tch'&eacute;tha s&egrave;rvi &agrave; vouos mettre &agrave; penser &agrave; vouos propres souv'n&icirc;ns et m&eacute;mouaithes du vi&egrave;r temps en J&egrave;rri. Comme la chose est, nus d'nous n&eacute; peuvent aver ches m&eacute;mouaithes longtemps, mais tandi tch'i' nouos restent j'avons en ieux un tr&eacute;sor muchi qu&eacute; j'pouvons d&ecirc;haler en s&eacute;gret pouor en joui quand j&eacute; n'pouvons pus supporter la veue des m&acirc;ts d't&eacute;l&eacute;vision sus Les Pliatons, des camps d'vacances &agrave; St. Ou&euml;n, d'un a&eacute;rodrome o&ugrave;'est qu'un temps fut d&eacute; braves hommes labouothaient lus t&egrave;rres, et d&eacute; Blackpool et Coney Island transport&eacute;s sus chein tchi fut aut'fais nouot' h&eacute;thitage. <br/>
<br/>

<i>Par Messire <a href="delamare.html">Arthur J. de la Mare</a> <br/></i>

<i>L&eacute; Bullet&icirc;n d'Quart d'An d&eacute; L'Assembli&eacute;e d'J&egrave;rriais</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfviertemps.html">L&eacute; bouan vi&egrave;r temps</a><p>
<li><a href="gdfvierstemps.html">En m&eacute;mouaithe des bouans vi&egrave;rs temps!</a><p>
<li><a href="tems.html">Le Tems passai et le tems present</a><p>
<li><a href="achteu.html">L&eacute; Temps d'Achteu</a><p>
<li><A HREF="viertemp.html">Viers Temps</A><p>
<li><a href="temppass.html">L&eacute; Temps Pass&eacute;</a><p>
<li><a href="passet.html">L&eacute; Temps Pass&egrave;t</a><p>
<li><a href="passai.html">Le passa&iuml;, le pr&eacute;sent, et l'av'ni.</a><p>
<li><a href="temps_passait.html">Le temps p&acirc;ssait</a><p>
<li><a href="vierstemps.html">Les bouans viers temps</a><p>
<li><a href="progres.html">Le Progr&egrave;s</a><p>
<li><a href="chiffres.html">Des chiffres du passer</a><p>
<li><a HREF="gdfprogres.html">L&eacute; progr&eacute;s</a><p>
<li><a href="gdfjep75.html">L&eacute; Passage du temps</a><p>
<li><a href="ptitsjours.html">En m&eacute;mouaithe d&eacute; mes p'tits jours</a><p>
<li><A HREF="100ans.html">Y'a chent ans</A><p>
<li><a href="memouaithes.html">M&eacute;mouaithes d'Aut'fais</a><p>
<li><a href="change100.html">Les changements q'ya yieu en Jerri</a><p>
<li><a href="gdfchange.html">Tchi changements!</a><p>
<li><a href="gdfchangements2.html">Tchi changements!</a><p>
<li><a href="reveelie.html">L&eacute; R&ecirc;ve</a><p>
<li><a href="pmgoodold.html">The Good Old Days</a><p>
<li><a href="gdf800.html">Ma jann&egrave;che m&eacute;morabl'ye</a><p>
<li><a href="jeunesse_laisney.html">Des Memouaithes De Ma Jeunesse</a><p>
<li><a href="gdfrsouvnous.html">Vouos en r'souv'n'-ous?</a><p>
<li><a href="gdfanciens.html">Si l's anciens r'v&eacute;naient!</a><p>
<li><a href="gdfjadis.html">L'Temps jadis</a><p>
<li><a href="gdfveindra.html">Aupr&egrave;s chu temps-ich&icirc;n il en veindra d'autre!</a><p>
<li><a href="gdffanmilyes.html">Les vielles fanmil'yes J&egrave;rriaises</a><p>


<li><a href="rmiedes.html">Les r'mi&egrave;des d&eacute; nouos vielles gens</a><p>
<li><a href="gdfpliantes2.html">Acouo des pliantes m&eacute;d'cinnales</a><p>
<li><a href="grand_tchethue2.html">La Grand' Tch&eacute;thue</a><p>
</UL>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/viertempsadlm.html by HTTrack Website Copier/3.x [XR&CO'2014], Tue, 15 Jul 2025 14:00:38 GMT -->
</HTML>

