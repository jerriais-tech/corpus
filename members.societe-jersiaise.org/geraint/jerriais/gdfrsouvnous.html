<HTML>

<!-- Mirrored from members.societe-jersiaise.org/geraint/jerriais/gdfrsouvnous.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>Vouos en r'souv'n'-ous?</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Vouos en r'souv'n'-ous?</h2><br/></font></center><p>


<font size="-1">San Antonio, Texas,<br/>
U.S.A.<br/>
L&eacute; 2 d'janvyi, 1971.<br/></font>
<br/>
Moussieu l'R&eacute;dacteu,<br/>
<br/>
Nou&eacute;, tchi veint d&eacute; s'p&acirc;sser, m'ram&eacute;mouaithe qu&eacute; ieune des vielles crianches quand j'tais mousse et qu'j&eacute; d'meuthais &agrave; La Mouaie &agrave; St. Br&eacute;lade 'tait qu&eacute; l&eacute; lavage d&eacute; famille n&eacute; s'faisait pon, mais 'tait r'm&icirc;ns, pour les tch&icirc;nze jours d&eacute;vant, et les tch&icirc;nze jours aupr&egrave;s Nou&eacute;. J'tais siez ma tante et marraine, Missis Fra&icirc;nque d'Aub&egrave;rt (n&eacute;e Le Feuvre), dans chu temps-l&agrave;, et eune grosse bouannefemme, Missis d&eacute; la C&ocirc;te, 'tait sa laver&ecirc;sse. Eune bouanne p&egrave;rsonne, chutte Missis d&eacute; la C&ocirc;te l&agrave;. Oulle tait tr&eacute;jous d'bouanne heunmeu ouaithe qu'oulle avait &agrave; gagni sa vie, et lyi et ma tante soulaient bavarder tout l'jour d&eacute; ch&acirc;que c&ocirc;t&eacute; du traie &agrave; laver. Il 'tait fait d'bouais, chu traie-l&agrave;, et nou n'en vait pon fort - si'en tout - par les c'm&icirc;ns &agrave; ch't heu tch'i' y'a des machinnes &agrave; laver. J&eacute; n'sai pon combein longtemps qu'la cou&ocirc;teunme d&eacute; n'pas faithe l&eacute; lavage tch&icirc;nze jours d&eacute;vant ou aupr&egrave;s Nou&eacute; duthit, mais ch'tait acouo la cou&ocirc;teunme quand j'm'en allit &agrave; la dg&egrave;rre (1914-18). Eune aut' dr&ocirc;le d&eacute; crianche des vi&egrave;rs temps, &eacute;tout, 'tait tch'i' n'fallait pon faithe l&eacute; lavage l&eacute; Jour d&eacute; l'An car ch'&eacute;thait 't&eacute; laver hors un membre d'la fanmile! Eune aut' crianche entouor l&eacute; Jour d&eacute; l'An 'tait qu&eacute; si nou-s-avait tchiquechose d&eacute; neu, comme habit, ch'tait bouanne chance d&eacute; l'mettre pour la preunmi&eacute; fais chu jour-l&agrave;, mais ch'tait mauvaise chance si ch'tait eune femme tch'&eacute;tait la preunmi&eacute;the &agrave; entrer dans la ma&icirc;son l&eacute; preunmi&eacute; jour d&eacute; l'an!<br/>
<br/>
Eune aut' crianche du temps jadis 'tait qu'nou pouvait s'laver les mains deux fais dans la m&egrave;me ieau, mais pas trais. Et i' n'fallait pon qu'deux p&egrave;rsonnes lav&icirc;ssent lus mains dans la m&egrave;me ieau en m&egrave;me temps, ou bein, si'en cas, i' fallait faithe eune crouaix dans l'ieau!<br/>
<br/>
J'allais dithe &quot;qu&acirc;si&quot; - mais nou peut dithe qu&eacute; toutes les fanmiles tchi d'meuthaient dans la campangne fa&icirc;thaient lus pain y'a eune huiptantaine d'ann&eacute;es, et j'm'&egrave;rsouveins tout &agrave; fait bein des bouannes g&acirc;ches &agrave; fou&eacute;e qu'ma grand'grand'm&eacute;the m&eacute; donnait &agrave; mangi quand ou fouangnait au M&eacute;nage &egrave;s Feuvres. Y'avait des crianches entouor l&eacute; pain &eacute;tout. Par exempl'ye, un pain mal fait, ayant eune t&ecirc;te ou aut' difformit&eacute;, 'tait s&icirc;ngne d'eune mort dans la fanmile d&eacute;vant longtemps! I' n'fallait pon mettre un pain sus la tabl'ye atout la partie entanm&eacute;e au haut. V'la tchi voulait dithe un na&ucirc;frage. Et i' n'fallait janmais j'ter du pain ou l'la&icirc;ssi p&egrave;rdre. L&eacute; pain est La Gangne d&eacute; Dgi, et i' fallait l'sauver tout pour donner si'en tout cas &egrave;s poules ou &egrave;s couochons. J'vouos asse&ucirc;the qu&eacute; j'n'ai janmais oubli&eacute; chutte dreine crianche-l&agrave; et qu&eacute; v'la tchi m'fait chose, m&egrave;me aujourd'aniet, d&eacute; vaie du pain anv'y&eacute; dans la route. Nou peut m&egrave;me dithe tch'il 'tait qu&acirc;si un objet d'v&eacute;n&eacute;th&acirc;tion par les anciens, l'pain. Les p&ecirc;tcheurs n&eacute; l'mentionnaient pon par san nom quand il' 'taient en m&eacute;, ni m&egrave;me l&eacute; fronment ni la flieu. I' l's appelaient &quot;La Gangne d&eacute; Dgi&quot; et l'Moul&icirc;n &agrave; Vent 'tait &quot;L'M&egrave;rtcheux&quot; ou &quot;L'Gangneux&quot;, car ch'tait d'l&agrave; qu&eacute; v'nait La Gangne d&eacute; Dgi.<br/>
<br/>
Il' 'taient sup&egrave;rstitieux, les p&ecirc;tcheurs. ch'tait probabli&eacute;ment viyant tch'i' gangnaient lus vie au p&eacute;thi du temps et d'la m&eacute;. I' n'disaient janmais tch'i' s'en allaient &quot;&agrave; la p&ecirc;que&quot; car i' n'taient janmais seux d'prendre du pa&icirc;sson, ch'est en tchi i' d&icirc;saient &quot;aller au bat&eacute;&quot;. I' n'fallait pon souhaiter bouanne chance &agrave; tchitch'un tchi s'y en aller, au bat&eacute;, car ch'&eacute;thait 't&eacute; li donner mauvaise chance &agrave; la pliaiche! Et en allant au bat&eacute;, s'i' viyait un cormouothan d'vant eune mauve &agrave; c'menchi, ch'tait bouanne chance. S'i' prannait eune bouochie au bat&eacute;, i' n'fallait pon prandre d'g&acirc;che &agrave; cor&icirc;nthe, car v'la tchi donnait mauvaise chance. I' n'fallait pon compter les pa&icirc;ssons d'sa p&ecirc;que d&eacute;vant arriver &agrave; t&egrave;rre, car en l'fa&icirc;sant ch'tait mauvaise chance et l'pa&icirc;sson tchit'tait &agrave; mordre. M&egrave;me la gr&egrave;ve 'tait l'objet d'crianches. Quand les gens allaient d'ssus, ch'tait bouanne chance d&eacute; gliainer un p'tit galot et d'l'&egrave;remm'ner siez ieux, ou bein eune p&eacute;tite v'lique ou eune p&eacute;tite pi&egrave;rre.<br/>
<br/>
Y'en avait d'toutes les sortes pour les g&ecirc;ner, les pouorres p&ecirc;tcheurs. I' n'fallait m&egrave;me pon tch'i' s&ucirc;ffl&icirc;ssent quand il' 'taient en m&eacute;, d&eacute; peux qu'ch'la apport&icirc;sse eune temp&ecirc;te. Mais y'avait eune crianche tch'i' n'fallait pon s&ucirc;fflier par d&eacute;dans ni n'tout, car ch'la pouvait amener du vent!<br/>
<br/>
Auve toutes ches crianches-l&agrave; &agrave; lus badrer la t&ecirc;te, j'm&eacute; d'mande comment qu'les pouorres p&ecirc;tcheurs du temps pass&eacute; m&ecirc;nageaient &agrave; gangni lus vie sans &ecirc;t' accabli&eacute;s d'craintes, car y'avait mme eune crianche qu&eacute; ch'tait au r'tchiyant d'la m&eacute; qu'eune p&egrave;rsonne mouothait, janmais au montant, et i' d'vaient y penser chaque fais tch'i' viyaient l'tchiyant en allant au bat&eacute;!<br/>
<br/>
<i><a href="lefeuvre.html">George d'La Forge</a></i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="astrologie.html">L'astrologie et les crianches</a><p>
<li><a href="gdfcrianches1.html">Vielles crianches</a><p>
<li><a href="gdfcrianches2.html">Acouo des crianches</a><p>
<li><a href="gdfcrianches3.html">Crianches et cou&ocirc;teunmes</a><p>
<li><a href="gdfcrianches4.html">Et acouo des crianches</a><p>
<li><a href="gdfcrianches5.html">L's annees et les crianches s&eacute; p&acirc;ssent</a><p>
<li><a href="gdfcrianches6.html">Crianches et cou&ocirc;teunmes</a><p>
<li><a href="gdfcrianches7.html">Crianches du temps jadis</a><p>
<li><a href="gdfmitheux.html">Crianches entouor un mitheux</a><p>
<li><a href="gdf60ans.html">En J&egrave;rri y'a souoxante ans</a><p>
<li><a href="gdf80ans.html">Y'a huiptante ans</a><p>
<li><a href="gdfchance3.html">&Agrave; la chance!</a><p>
<li><a href="gdftempspasse2.html">L'Temps Pass&eacute;</a><p>
<li><a href="gdfmemouaithes4.html">M&eacute;mouaithes du temps pass&eacute;</a><p>
<li><a href="gdfmemouaithes5.html">M&eacute;mouaithes du temps p&acirc;ss&eacute;</a><p>
<li><a href="gdfsouvnin.html">Un doux souv'n&icirc;n!</a><p>
<li><a href="gdfmemouaithe.html">Av'ous bouanne m&eacute;mouaithe?</a><p>
<li><a href="vierstempsflm.html">Les Vi&egrave;rs Temps</a><p>
<li><a href="mauvaisechance.html">La Mauvaise Chance</a><p>
<li><a href="12boulandgi.html">La Douzaine au Boulandgi</a><p>
<li><a href="treize.html">Treize</a><p>
<li><a href="dithiedchance.html">La Dithie d'chance dans eune t&acirc;ss&eacute;e d'th&eacute;e</a></li><p>
<li><a href="assembliee/folklore.html">L&eacute; folklore d&eacute; J&egrave;rri</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrsouvnous.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>

