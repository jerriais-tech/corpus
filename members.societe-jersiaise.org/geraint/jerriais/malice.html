<HTML>

<!-- Mirrored from members.societe-jersiaise.org/geraint/jerriais/malice.html by HTTrack Website Copier/3.x [XR&CO'2014], Tue, 15 Jul 2025 14:04:10 GMT -->
<HEAD>
<TITLE>Malice!</TITLE>
<META  name="keywords" content="JÃ¨rriais, Jersey language, langue jersiaise">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>MALICE!</h2></font></center><br>
<CENTER><TABLE><TR><TD>
Un vier Hollandais, d&eacute;biteux d'lait,<br>
Content d'la fortunne qu'il avait fait<br>
Ov san commerce &agrave; l'&egrave;strangi,<br>
Un bia&ucirc; jour s&eacute; d&eacute;cidi<br>
D&eacute; tchitter tout et s'en r'aller<br>
Dans san pays et s&eacute; r'poser,<br>
D'y vivre en paix l&eacute; restant d'sa vie<br>
Et joui d'ses sous si bein g&acirc;gnis.<br>
<p>
Boutique, cannes et m'sures, tout fut vendu,<br>
A un bouan prix, bein entendu,<br>
Dans d&eacute; p'tites pouques d&eacute; fort canv&acirc;s<br>
L&eacute; bouan'houmme print bein d'l'embarr&acirc;s<br>
A mettre &agrave; part or et argent,<br>
Et d'amarrer tout bein soigneusement.<br>
Ch'tait d'la "monnaie sonnante" qu'il emportait,<br>
Pas des billets d'banque, car i s'en m&egrave;sfiait!<br>
<p>
Quand tout f&ucirc;t appr&ecirc;t&egrave; pour l&eacute; viage,<br>
Les poutchies d'sous et l&eacute; bagage,<br>
Un cap'tainne qu'i counnaissait<br>
Y'i' offrit un p&acirc;ssage dans san bat&eacute;;<br>
I n&eacute; r'fusit pon et s'en f&ucirc;t &agrave; bord<br>
Portant li-ma&icirc;me san p'tit tr&eacute;sor,<br>
Content d&eacute; vais qui n'y'iavait qu'li<br>
Tout seu' l&agrave;-d'dans coumme p&acirc;ssagi!<br>
<p>
Se&ucirc;re d&eacute; s'trouver ov du monde hounn&ecirc;te,<br>
I n'muchi seulement la bou&euml;te<br>
Ou&egrave;qu'i gardait ses chiers herpins,<br>
Tout coumme, il allait tou&ocirc;s les matins<br>
D&egrave;shaller un sa', et i s'am&ucirc;sait<br>
A l'vi&egrave;dji d'sous pour les compter;<br>
Unn' fais ch'tait l'or, l'autre ch'tait l'argent,<br>
Et y r'mettait ch&agrave;que pi&egrave;che bein tendr&eacute;ment!<br>
<p>
Mais unn' parre d'yi&egrave;rs malins l'avaient guett&egrave;:<br>
Car y'i'avait &agrave; bord un marmous&egrave;t<br>
Apprivo&icirc;si par les matelots.<br>
Et qu'&eacute;tait pus ma&ucirc;vais qu'i n'tait gros;<br>
Unn' fais l&eacute; vieux hors; ch't'anima' l&agrave;<br>
D&eacute;vale, ouvre la bou&euml;te, et happe un sa',<br>
Et, en fa&icirc;sant san dr&ocirc;le d&eacute; baragouinage,<br>
S&eacute; sa&ucirc;ve avec amont l'cordage!<br>
<p>
La pouque &eacute;tait p'sante, mais moussieu l'gu&eacute;non,<br>
Ov unn' patte et ses dents la t'nait raide bon, -<br>
L&eacute; bouan'houmme l'av&icirc;sit, et, au m's&egrave;sper,<br>
I cryit &agrave; l'&ecirc;quipage d&eacute; l'attraper!<br>
La chasse qu&eacute;menchit, mais l&eacute; malin gueux<br>
Sa&ucirc;tait d&eacute; corde en corde trop vite pour yieux,<br>
Enfin ennyi&egrave;s, l&acirc;ss&egrave;s, i l'laissirent assis<br>
Sus l'but d'la grand' vergue, ov pouque et poutchie?<br>
<p>
Dans un temps i l'ouvre, et i l'virent d&egrave;shaller<br>
Yieunne des pi&egrave;ches d'or qu'il 'envyit dans la mer,<br>
Et coumme &agrave; ch&egrave;s b&ecirc;tes-l&agrave; i n'manque pon d'affront,<br>
La pr&eacute;chainne i laisse tchais tout drait sus l'pont!<br>
Et quand l&eacute; sa' fut bel et bein vi&egrave;dgi<br>
I l'fli&acirc;ntchi raide &agrave; la t&ecirc;te du pou&ocirc;re vi<br>
Qu'&eacute;tait &agrave; grappins bein vite &agrave; glienner<br>
Toutes les pi&egrave;ches d'or qu'i pouvait trouver.<br>
<p>
La farce finie, ov san sa' qu'&agrave; mi&egrave; plyien,<br>
Ov des <I>tyfels</I> et des <I>dunder und blitz</I>, l'ancien<br>
Crie au marmo&ucirc;s&egrave;t: "Vilaine b&euml;te d&eacute; chorchi,<br>
Tu'y counnaissais don tchiq'chose &agrave; man vier m&ecirc;tchi?<br>
Tu veins d'en faire du coummerce, jutchi l&agrave;-ha&ucirc;t:<br>
Le profit fait ov l'iaue tu l'as renvyi&egrave; &agrave; l'iaue,<br>
Et, pour aggraver tan fichu m&egrave;ch&eacute;t,<br>
Tu n&eacute; m'as laissi, man pe&ucirc;le, qu&eacute; l'profit du lait!"-<br>
<p>
<i><a href="picot.html">J. P.</a><br>
1910.<br></i>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="laitdjerri.html">L&eacute; Lait d'J&egrave;rri</a><p>
<li><a href="laittie.html">La lait'tie</a><p>
<li><a href="gdfbiche.html">La biche &agrave; bord</a><p>
<li><a HREF="gdfperrot.html">Deux bieux p&egrave;rrots</a><p>
<li><a href="gdfme.html">La vie d'aut' fais en m&eacute;</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/malice.html by HTTrack Website Copier/3.x [XR&CO'2014], Tue, 15 Jul 2025 14:04:10 GMT -->
</HTML>
