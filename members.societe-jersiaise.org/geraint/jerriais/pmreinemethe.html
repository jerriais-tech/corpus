<HTML>

<!-- Mirrored from members.societe-jersiaise.org/geraint/jerriais/pmreinemethe.html by HTTrack Website Copier/3.x [XR&CO'2014], Tue, 15 Jul 2025 14:00:40 GMT -->
<HEAD>
<TITLE>La v&icirc;site d'la Reine-m&egrave;the</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>
La v&icirc;site d'la Reine-m&egrave;the<br/></h2>
- et la m&eacute;mouaithe &agrave; Ph'lip<br/></font></center><p>
<br/>
<i>&agrave; Portinf&eacute;, Saint-Ou,<br/>
Vendredi au s&eacute;.<br/>
</i><br/>
Moussieu l'Editeu,<br/>
<br/>
Il est sept heuthes et d'mie et l'vent tch'a g&acirc;t&eacute; tout l'jour ne semblye pas aver molli. Ch'est mins&eacute;thablye que l'jour tchi d'vait &ecirc;tre si m&eacute;morabllye pour tant d'personnes aie t&eacute; ruin&eacute; par une fichue temp&ecirc;te. Ch'tait bein diff&eacute;thent y'a quarante ans quand le Rouai George et sa Reine vintent nos visiter. Chu jour l&agrave; la chaleu 'tait si excessive que la pou&ocirc;re Reine se trouvit mal, et le Rouai en n'tait si g&ecirc;n&eacute; que le chauffeur d'la vouaituthe royale avait l's ordres de faithe la tou&ocirc;n&eacute;e des p&acirc;raisses dans aussi p'tit d'temps que p&ocirc;ssiblye. Les gens le long d'la route ne vitent que d'la poussi&egrave;the, et y'avait grand d&eacute;sappointement partout l'Ile. Mais le Rouai avait raison, car le jour de d'vant li et sa Dame avaient 't&eacute; en <a href="dgernesy.html">Djern&eacute;zi</a>, et ou n'avait pas yeu l'temps de se r'faithe de sa fatigue. Mais chutte fais i' n'y a yeu ni sol&eacute;, ni poussi&egrave;the, mais un vent tch'a cru tout l'jou et tchi continue au moment.<br/>
<br/>
Ch'est du bein dr&ocirc;le de temps pour le mais d'mai, mais la Merrienne a ocquo dans l'id&eacute;e que y'a des grandes chaleurs &agrave; v'n&icirc;n. P&acirc;slant d'chonna, Moussieu, j'attrapis un coup d'sol&eacute; y'a un couplye d'jours tchi me mint si faillyi que quand vint l's&eacute; je n'pus pas me deshabillyi sans aide. Ch'est tchiquechose de bein dr&ocirc;le et bein traitre qu'un coup d'sol&eacute;. La Merrienne, apr&egrave;s m'aver aidgi &agrave; ramonter les d'gr&egrave;s pour me couochi, eut l'affront de m'dithe que yun d'ses onclyes, un vrai riboteur, se pliaignait tr&eacute;jous d'un coup d'sol&eacute; quand i' souffrait de yunne de ses ribots. eh bein, Moussieu, tout ch'que j'esp&egrave;the ch'est qu'oulle en attraptha yun tchique jour, pour li apprendre &agrave; ne fichi pas de san bouonhomme quand il est souffrant comme j'si a ch'teu'.<br/>
<br/>
I' pathait que deux ou trais d'nos grands m&ecirc;ssieux e&ucirc;tent bein d'la peine &agrave; trouver lus liet le jour d'la Lib&eacute;th&acirc;tion. Y'a m&ecirc;me une histouaithe scandaleuse concernant yun de chais braves hommes, tchi s'trouvit, en s'r&eacute;villant l'pr&eacute;chain matin, dans un liet &ecirc;trange, et auve d'la compagnie &ecirc;trange &eacute;tout. Mais, comme ou savez, Moussieu, y'a souvent p&ucirc;s d'scandale que d'v&eacute;thit&eacute; dans d'pathelles histouaithes.<br/>
<br/>
Si chein qu'la g&acirc;zette nos a dit est v&eacute;thitablye, y'a d'bouonnes nouvelles pour nos fermiers, car l&ucirc;s <a href="pmpatates6.html">patates</a> se vont &ecirc;tre transport&eacute;es ch't' ann&eacute;e &agrave; miyeu marchi que l'ann&eacute;e p&acirc;ss&eacute;e. Ch'est tr&eacute;jous tchiquechose Moussieu. Dans l'marchi en Ville chutte semaine, y'avait des patates nouvelles &agrave; quatre ch'lins la livre, et i' m'semblye que ch'est un mio fort. Partout l'Ile a ch'teu' les patates s'en veinnent &agrave; grands pas, et j'm'attends qu'&agrave; un mais ou siez s'maines d'ichin nou pou&ocirc;rra l's accater &agrave; un prix raisonablye. Autrement i' faudra que j'arr&ecirc;te ocquo une p&ocirc;se pour man fricot d'nouvelles patates avec tchiques tranches de gras lard.<br/>
<br/>
S&ucirc;s un autre sujet, la g&acirc;zette nos dit que jusqu'ichin j'n'avons pas yeu le nombre d'visiteurs tchi 'tait v'nus &agrave; chutte saison l'ann&eacute;e p&acirc;ss&eacute;e. Quant &agrave; la Merrienne, Moussieu, ou dit que ch'est tant m&ucirc;s et que y'en &eacute;tha tr&eacute;jous assez, et m&ecirc;me trop. Mais i' faut consid&eacute;ther que les visiteurs d&ecirc;pensent un t&acirc;s d'sous dans l'Ile, et que, franchement, j'n'pouvons pas nos en p&acirc;sser. La pi&egrave;the en est qu'en Angli&eacute;t&ecirc;rre &agrave; ch'teu' les gens ont tout plien d'sous, et peuvent aller en Espagne, en France ou m&ecirc;me p&ucirc;s lyien. I' faut nos accou&ocirc;tumer &agrave; chonna, et r&eacute;aliser que les grands jours du tourisme sont b&eacute;t&ocirc;t finis. I' faut que nos h&ocirc;teliers r&eacute;duisent l&ucirc;s tarifs et les pensions &eacute;tout, autrement notre p'tit J&ecirc;rri pou&ocirc;rrait s'trouver dans d'mauvais draps. Si nos visiteurs ch't' ann&eacute;e d&ecirc;pensent accordant &agrave; l&ucirc;s moyen, et accatent des articles de valeur tout pou&ocirc;rrait aller bein, mais s'i' s'contentent avec tchiquechose &agrave; bouon marchi comme nou vait dans tant d'boutiques, J&ecirc;rri ne profit'ta pas hardi &agrave; l&ucirc;s visites. Ch'est des d&ecirc;penseurs tchi nos faut, pas des touristes comme les deux couplyes tchi vintent tapper &agrave; la porte l'ann&eacute;e p&acirc;ss&eacute;e et d'mander si j'pouvions l&ucirc;s donner des chambres et d'la nou&ocirc;rrituthe pour un tchinzejours. Quand la Merrienne l&ucirc;s d'mandit s'i' taient mathi&eacute;s, yunne des hardelles voulit saver tchi diff&eacute;thence que chonna pouvait faithe, s&ucirc;s tchi ou l&ucirc;s freumit la porte au n&egrave;z.<br/>
<br/>
Le vent soufflye ocquo, Moussieu, et j'crais, la Merrienne &eacute;tout, tch'il est temps d'nos couochi.<br/>
<br/>
<i><a href="lebrocq.html">Ph'lip</a><br/>
</i><br/>
<i>G&acirc;zette du S&eacute;, 15/5/1963<br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="reinemethe.html">La Reine M&eacute;the</A><P>
<li><a href="rouoya.html">Du vocabulaithe Rouoya</a><p>
<li><a href="reinemethe2.html">L'Ent&egrave;rrement d'la Reine M&eacute;the</a><p>
<li><a href="reinemethe3.html">L&eacute; s&egrave;rmon d'l'Arch&ecirc;v&ecirc;que d&eacute; Cantorb&eacute;ry au s&egrave;rvice d'ent&egrave;rrement d'la Reine M&eacute;the</a><p>
<li><a href="princecharles2.html">La vie d&#8217;un futur Rouai travailleux</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/pmreinemethe.html by HTTrack Website Copier/3.x [XR&CO'2014], Tue, 15 Jul 2025 14:00:40 GMT -->
</HTML>
