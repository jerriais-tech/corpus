<HTML>

<!-- Mirrored from members.societe-jersiaise.org/geraint/jerriais/helyi2005.html by HTTrack Website Copier/3.x [XR&CO'2014], Tue, 15 Jul 2025 13:59:59 GMT -->
<HEAD>
<TITLE>La Saint H&eacute;lyi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Saint H&eacute;lyi</h2></font></center><p><br>
<IMG SRC="hela2k2.jpg" WIDTH=232 HEIGHT=213 align="right" alt="L&eacute; P&egrave;lerinnage d&eacute; St. H&eacute;lyi 2000">
Dans sa po&eacute;sie sus la Gr&egrave;ve d&eacute; Douvre, l&eacute; po&egrave;te Angliais Matthew Arnold &ecirc;crivit entouor l'&egrave;rtithant d'la M&eacute; d'Fouai au dgi&ecirc;x-neuvi&egrave;me si&egrave;cl'ye. Ich&icirc;n en J&egrave;rri au v&icirc;ngt-tch'ieuni&egrave;me si&egrave;cl'ye, les p&eacute;l&eacute;r&icirc;ns d'la Saint H&eacute;lyi n'ont pon &agrave; lus g&ecirc;ner entouor l'&egrave;rtithant, car ch't' ann&eacute;e ch'est sustout l'montant d'la math&eacute;e tch'emp&ecirc;che l&eacute; p&egrave;lerinnage traditionnel.<br>
<br>
Assis dans san liet, chu creux dans l'rotchi qu'nou vait au jour d'aniet dans la chapelle d&eacute; l'H&egrave;rmitage tchi fut b&acirc;tie bein d's ann&eacute;es aupr&egrave;s l'martythe du saint, l'bou&ocirc;n H&eacute;lyi p&acirc;ssait sans doute d's heuthes &agrave; r'garder la m&eacute; et les math&eacute;es tchi l'isolaient ch&acirc;que jour auve ses pri&eacute;thes et ses m&eacute;dit&acirc;tions. M&ecirc;me d'meuther sus un rotchi dans la Baie d'la Ville, expos&eacute; &egrave;s lou&ecirc;mes et au r's&icirc;n, n'tait pon assez pouor not' asc&eacute;tique et i' soulait s'buter dans des mathes dg'ieau fraide parmi les rotchi&egrave;rs &agrave; seule f&icirc;n d'mortifer la chai.<br>
<br>
S'lon la l&eacute;gende, la math&eacute;e emportit l&eacute; corps et la t&ecirc;te au Saint jusqu'&agrave; Br&eacute;ville sus la c&ocirc;te du Cotent&icirc;n. L&agrave; o&ugrave;'est qu'san corps fut m&icirc;ns &agrave; t&egrave;rre y'a achteu eune fontaine dg&eacute;thisseuse &#150; not' saint patron r'est don li&eacute; auve les ieaux tout coumme &egrave;s fontaines dg&eacute;thisseuses &agrave; Saint-Jouan-des-Gu&eacute;rets pas bein liain d'Saint M&acirc;lo et &agrave; Saint-Hellier, un village dans l&eacute; d&eacute;part&eacute;ment d'Seine-Mathit&icirc;nme dans la Grand' T&egrave;rre.<br>
<br>
M&ecirc;me si l'almonnas des math&eacute;es n'est dg&eacute;the favorabl'ye pouor les p&eacute;l&eacute;r&icirc;ns ch't' ann&eacute;e, nou peut s'asse&ucirc;ther qu'la Saint H&eacute;lyi n'est pon coumme la Saint Swith&icirc;n &#150; les math&eacute;es du seize d&eacute; Juilet n&eacute; pr&eacute;disent pon les math&eacute;es des quarante jours &agrave; v'n&icirc;n!<br>
<br>
Si ch'est qu'ou f&ecirc;tez la Saint H&eacute;lyi atout d&eacute; l'ieau ou d&eacute; l'ieau-d'vie, j&eacute; souhaitons eune bouonne Saint H&eacute;lyi &agrave; touos les Villais et v&icirc;siteurs d'la Ville.<br>
<br>
<i><a href="jerpoem.html">Geraint Jennings</a><br>
<br>
</I>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="helier.html">Saint H&eacute;lyi</a><p>
<li><a href="travaux.html">L'Eglise de Saint-H&eacute;lier et ses travaux suspendus</a><p>
<li><a href="sainthellier.html">La fontaine dg&eacute;thisseuse d&eacute; Saint Hellier</a><p>
<li><a href="lettrejerriaise23.html">La Lettre J&egrave;rriaise - 13 d&eacute; Juilet 2014</a><p>
<li><a href="hela2k.html">L&eacute; P&egrave;lerinnage d&eacute; St. H&eacute;lyi 2000</a><p>
<li><a href="pelerinnage2003.html">L&eacute; P&egrave;lerinnage d&eacute; St. H&eacute;lyi 2003</a><p>
<li><a href="hermitagejs.html">&Eacute;tude arch&eacute;ologique sur l'Hermitage de Saint-H&eacute;lier</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/helyi2005.html by HTTrack Website Copier/3.x [XR&CO'2014], Tue, 15 Jul 2025 13:59:59 GMT -->
</HTML>
