<HTML>

<!-- Mirrored from members.societe-jersiaise.org/geraint/jerriais/pmvisiteurs.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>Les Visiteurs</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Visiteurs</h2></font></center><p>

Touos l's'ans &agrave; chutte saison ch'est la m&ecirc;me chose ichin siez nous. Y n'y'a qu'un sujet d'convers&acirc;tion et ch'est les visiteurs. Quant &agrave; m&eacute;, je s'sais content d'p&acirc;sl&eacute; de tchiquechose important et int&eacute;r&ecirc;ssant comme le prix des patates, les belles b&ecirc;tes que nous a veu &egrave;s shows, les b&ecirc;tises que nous a veu les juges faithe, le dr&ocirc;le de temps qu'j'avons yeu d&eacute;rni&egrave;thement et ou&egrave;sque les pihannes ont dispathu. Etout y'a la politique et la belle mani&egrave;the que les Chantgniers et m&ecirc;me les Officiers du Conn&ecirc;tablye ont pour arrangi les disputes entre les jeune mathi&eacute;s. <p/>
<p/>
Mais pour le temps la Merrienne ne veur pas ou&iuml; un mot de tout chonna. Tout ch'qu'y l'int&eacute;r&ecirc;sse ch'est les visiteurs, et en d&ecirc;jeunant, en d&icirc;nant, en b'vant l'tais et en soupant ou n'p&acirc;sle que d'chonna. <p/>
<p/>
Hier au s&eacute; ou s'y r'mint, et m&eacute; tch'&eacute;thais voulu fum&eacute; ma pipe dans ma grand'chaise en r'pos, et ou m'racontit qu'ouelle avait veu une demie-douzaine de femmes p&acirc;ss&eacute; la maison, et &quot;crai-le s'tu veur, Ph'lip,&quot; ou dit, &quot;n'y'avait pas un habit r&eacute;spectablye dans tout l'lot. Y taient toutes habillyies en brais.&quot; <p/>
<p/>
Eh bein mais, Merrienne,&quot; j'l'y dit, &quot;si s'trouvent p&ucirc;s confortablyes en brais, pourtchi pas?&quot; <p/>
<p/>
&quot;Oh, ch'est d'm&ecirc;me,&quot; ou s'fit, &quot;eh bein voudrais-tu m'y vais?&quot; <p/>
<p/>
&quot;Damme, n&acirc;nin,&quot; Merrienne, &quot; j'l'y dit, &quot;mais dans chu monde ch&acirc;tchun s'pliait, et n'y'a autchune louai tch'emp&ecirc;che une femme ou une fille de s'prom'n&eacute; dans les routes en brais. J'admets que dans l'temps p&acirc;ss&eacute; chonna n'&eacute;thait pas tait permint, mais ach'teu qu'les femmes ont m&ecirc;me p&ucirc;s d'lib&eacute;rt&eacute; que l's'hommes, tch&egrave;squ'y s'en va l'emp&ecirc;chi d'faithe autchune chose tchi l&ucirc;s veint dans la t&ecirc;te. N'y'a pas moyen, ma vieille, et y faut aussi bein s'y r&eacute;signi.&quot; <p/>
<p/>
&quot;Y'a autre chose,&quot; ou dit: &quot;j'ai ou&iuml; que dans nos Etats ach'teu le tourisme est consid&eacute;th&eacute; notre preumi&egrave;the industrie, et que l'fermage ne conte pas pour hardi quand il est tch&eacute;stchon d'la prosp&eacute;thit&eacute; d'l'&icirc;le. Une belle affaithe, si ch'est vrai.&quot; <p/>
<p/>
&quot;N&acirc;nin, Merrienne,&quot; j'l'y dit, &quot;ch'est du gniolin. Il est vrai que l'tourisme est tchiquechose que nou n'peut pas ignior&eacute; d'nos jours, mais quand l'fermage tch&ecirc;rra, Jerri tch&ecirc;rra &eacute;tout. Ch'est les patates tch'ont tr&eacute;jous gard&eacute; l'&icirc;le en allant, et ch'est ocquo d'm&ecirc;me au jour d'agniet. Quant &egrave;s visiteurs ch'est bein seux tch'y d&ecirc;pensent hardi d'sous ichin.&quot; <p/>
<p/>
&quot;Oh, tu crais,&quot; ou dit, &quot;eh bein, m&eacute;, j'n'en s'y pas si seuze. Par chein qu'nou m'a dit, une grande partie d'nos visiteurs n'ont pas seulement l'moyen d'p&eacute;yi pour un taxi quand y s'trouvent s&ucirc;s la cauchie, et vont trouv&eacute; l&ucirc;s louages portant l&ucirc;s bagages &agrave; la main. Et au s&eacute;, accordant &agrave; un moussieu qu'tu connais et que j'rencontrit avant hier, si vont dans une aub&eacute;rge pour deux ou trais heuthes, y n'd&ecirc;pensent que l'prix d'un v&ecirc;rre de bi&egrave;the.&quot; <p/>
<p/>
&quot;Quant &agrave; chonna je n'sais pas,&quot; j'l'y dit, &quot;car j'n'ai pas l'habitude de fr&eacute;quent&eacute; l's'aub&eacute;rges au s&eacute;, car si j'm'y m&eacute;ttais, tu'&eacute;thais bein vite tchiquechose &agrave; dithe. Mais, avec chonna, y faut adm&eacute;ttre, Merrienne, que hardi des boutitchiers en Ville &eacute;thaient b&eacute;t&ocirc;t &agrave; freum&eacute; l&ucirc;s portes si les touristes ne v'naient pas.&quot; <p/>
<p/>
&quot;Chonna s'peut,&quot; ou dit, &quot;mais quand j'fut en Ville Sam'di y'avait un flianchet d'visiteurs dans la Rue d'Dri&egrave;the &agrave; r'gard&eacute; chein tch'&eacute;tait expos&eacute; dans les f'n&ecirc;tres, mais j'n'en viyait pas hardi tch'est bein g&ecirc;n&eacute;.&quot; <p/>
<p/>
&quot;V&egrave;the,&quot; j'm'accordit,&quot; mais malheutheusement y'a tchiques f&eacute;rmiers &eacute;tout tch'y savent chein qu'ch'est l'mal au ventre qu'nous attrape quand y'a trop d'anxi&ecirc;t&eacute;.&quot; <p/>
<p/>
&quot;Ch'l&agrave; s'pou&ocirc;rrait,&quot; ou dit, &quot;mais y'a tr&eacute;jous les marchands &agrave; l&ucirc;s aidgi en hiv&eacute;. Ch'n'est pas d'mauvais g&acirc;s, les marchands.&quot;<p/>
<p/>
&quot;Tchiquefais,&quot; ou dit- &quot;tchiquefais!&quot; <p/>
<p/>
&quot;Tchiquefais!&quot; <p/>
<br/>
<i><a href="lebrocq.html">Ph'lip</a></i><br/>
<i>12/6/1954 </i><p/>
<p/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="invasion.html">L'&Icirc;nv&acirc;sion</a><p>
<li><a href="pmvisitors.html">Merrienne on the Visitors</a><p>
<li><a href="pmvisitor.html">A Visitor Calls at Portinfer</a><p>
<li><a href="pmvisite3.html">Merrienne a une visite</a><p>

<li><a href="pmtouristes.html">Les touristes, les Villais et la campagne</a><p>
<li><a href="moto.html">Des courses &eacute;d moto</a><p>
<li><a href="golfcourse.html">Eun golf-course &egrave;s Creux</a><p>
<li><a href="pmholiday.html">Merrienne Wants a Holiday</a><p>
<li><a href="vacances.html">Les Vacances</a><p>
<li><a href="pmroyale.html">Merrienne et la Royale</a><p>
<li><a href="payingguests.html">Mrs. Pain discourses on &quot;paying guests&quot;</a><p>
<li><a href="cahouain_holiday.html">J'criyais d'av&egrave;r un holiday</a><p>
<li><a href="assembliee/tourisme.html">Visite &agrave; l'office du Tourisme</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmvisiteurs.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>

