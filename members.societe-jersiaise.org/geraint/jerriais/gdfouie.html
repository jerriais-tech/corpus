<HTML>

<!-- Mirrored from members.societe-jersiaise.org/geraint/jerriais/gdfouie.html by HTTrack Website Copier/3.x [XR&CO'2014], Tue, 15 Jul 2025 13:54:42 GMT -->
<HEAD>
<TITLE>J'avais l'ou&iuml;e finne!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>J'avais l'ou&iuml;e finne!</h2></font></center><p>

<font size="-1"><i>San Antonio, Texas, USA.</i><br/>
<i>L&eacute; 22 d'janvyi, 1983.</i><br/></font>
<br/>
Moussieu I'R&eacute;dacteu,<br/>
<br/>
&quot;Dans la forge &agrave; mat&icirc;n,&quot; j'disais &agrave; Papa eune s&eacute;th&eacute;e au pid du feu y'a pus d'huiptante ans, &quot;j'ou&iuml;yais des mots tch'ont eune &egrave;rsembliance. Mess Maugi, Alfred, disait &agrave; Mess Le Boutilyi, Wesley, qu&eacute; san tchian est un la ma&icirc;ntchi-sang. L&eacute; cou&ocirc;s&icirc;n Douard Le Feuvre d&eacute; Gros Nez disait au Sieur Le Maistre, d&eacute; La Porte, qu&eacute; ch'tait du ni&egrave;r sandron tch'il avait dans san panyi, et Mait' Jean L'Bro disait tchiquechose entou&ocirc;rre des sangliots. N&eacute; v'l&agrave; don trais mots, <i>sang</i>, <i>sandron</i> et <i>sangliots</i>, qu'&agrave; les ou&iuml; i' patha&icirc;ssent aver la m&ecirc;me base. Y'a-t-i' d'la pathent&eacute; entre ieux?&quot;<br/>
<br/>
&quot;Tu'as eune m&eacute;mouaithe &egrave;rm&egrave;rquabl'ye&quot;, Papa m'd&icirc;t. &quot;Nou-s-en ouait d'toutes les sortes dans la forge &agrave; londgeu d'jours, et j&eacute; n'sai pon comment qu' tu peux &egrave;rt&eacute;n&icirc;n c&egrave;rtains mots qu' tu'as ou&iuml; parmi eune chentaine d'autres.&quot;<br/>
<br/>
&quot;Eh bein&quot;, j'l&icirc; dis, &quot;&agrave; l'&ecirc;cole la maitr&ecirc;sse liet un chapitre dans tchique livre, et pis ou nouos d'mande des tchestchions entou&ocirc;rre chein qu'oulle a liut pour vaie si j'avions &ecirc;cout&eacute; comme i' faut. Ch'est probabli&eacute;ment ch'l&agrave; tchi m'fait &ecirc;couter, souongneusement, les conv&egrave;rs&acirc;tions dans la forge. Et quand j'ouai des mots que j&eacute; n'comprends pon, j&eacute; n&eacute; l's oublyie pon&quot;.<br/>
<br/>
&quot;Eh bein, man gar&ccedil;on,&quot; Papa m'd&icirc;t, &quot;ch'est admithabl'ye. Continnue d'm&ecirc;me et tu d'veindras p't-&ecirc;t' ma&icirc;tre d'&ecirc;cole quand tu s'sas grand. Mais ches mots d&eacute; tchi tu nouos p&acirc;le ont des diff&eacute;thentes s&icirc;ngnific&acirc;tions. Quand Mess Maugi, Alfred, nouos d&icirc;t que san <a href="gdftchians2.html">tchian</a> est un la ma&icirc;ntchi-sang, v'l&agrave; tchi veurt dithe tch'il est m&ecirc;l&eacute; d'race. I' peut &ecirc;tre &agrave; la ma&icirc;ntchi tchian d'race, &agrave; la ma&icirc;ntchi tchian d'T&egrave;rre-Neuve, et i' peut aver acouo d'aut' m&eacute;lange d&eacute; race. Dans bein des cas, un tchian m&ecirc;l&eacute; d'm&ecirc;me est pus robuste qu'un tchian d'pursang.&quot;<br/>
<br/>
&quot;J'trouvais ch'la dr&ocirc;le,&quot; j'dis &agrave; Papa, &quot;quand j'ou&iuml;yais p&acirc;ler d&eacute; la ma&icirc;ntchi-sang. J' m&eacute; d'mandais tch'est tch'&eacute;tait l'aut' ma&icirc;ntchi, et, en tout cas, comment qu' autcheune criatuthe pouvait vivre auve seulement eune ma&icirc;ntchi d'sang dans l'corps, et j'allais en p&acirc;ler &agrave; la maitr&ecirc;sse &agrave; l'&ecirc;cole. Ou crait qu' ou sait tout, mais ou n'est pon &agrave; la ma&icirc;ntchi aussi savante comme t&eacute;.&quot;<br/>
<br/>
&quot;Eh bein, n'en v'l&agrave;, du niol&icirc;n!&quot; Papa m'd&icirc;t. &quot;N&eacute; va pon dithe d'it&eacute; &agrave; p&eacute;rsonne car i' cr&eacute;thaient qu' tu n'est pon bein dans ta t&ecirc;te.&quot;<br/>
<br/>
&quot;Mais j'gag'geais autcheune chose qu'on n'sait pon comment f&eacute;ther un j'va, et tu sai bein comment, t&eacute;, Papa. Ch'est en tchi ou n'est pon si au-faite comme t&eacute;,&quot; j'l&icirc; dis.<br/>
<br/>
&quot;Mais,&quot; i' m'd&icirc;t, &quot;ch'est eune affaithe d&eacute; ch&acirc;tchun &agrave; san m&ecirc;tchi. J&eacute; n'vaudrais pon grand' chose &agrave; donner des l&eacute;&ccedil;ons dans l'&ecirc;cole, et ta maitr&ecirc;sse n&eacute; vaudrait rein dans la forge.&quot;<br/>
<br/>
&quot;Du <i>sandron</i>,&quot; j'dis &agrave; Papa, &quot;est-ch' partie du sang?&quot; <br/>
<br/>
&quot;Nann&icirc;n,&quot; i' m'd&icirc;t, &quot;l&eacute; sandron est un ver qu&eacute; nou trouve dans l'sablion dans les gr&egrave;ves. Les p&ecirc;tcheurs en font s&egrave;rvi pour d'la b&egrave;te.  Y'en a d'ni&egrave;rs et d'bruns, et l'cou&ocirc;s&icirc;n Douard, un fanmeux p&ecirc;tcheux, nouos disait tch'il en avait d&ecirc;nichi un fliotchet d'ni&egrave;rs dans l'sablion &agrave; L'&Ecirc;ta.&quot;<br/>
<br/>
&quot;Va-t-i' &agrave; la p&ecirc;que pour g&acirc;ngni sa vie?&quot;, j&eacute; d'mandis &agrave; Papa. <br/>
<br/>
&quot;Oh mais nann&icirc;n,&quot; i' m'd&icirc;t. &quot;San g&acirc;ngne-pain est l'f&egrave;rmage. Mais la p&ecirc;que est s'n &ecirc;cant et p&acirc;sse-temps. Mais i' n's'abuse pon fort &agrave; prendre du sandron dans les gr&egrave;ves. I' fait la p&ecirc;que d&eacute; l'andgulle au rotchi. I' conna&icirc;t toutes les houles, et quand les math&eacute;es sont basses assez pour tch'i' pi&ecirc;sse les trouver &agrave; s&eacute; i' r'veint atout eune ch&icirc;nquantaine ou pus d'livres d'andgulle dans la pouque sus san dos.&quot;<br/>
<br/>
&quot;Va-t-i' au lanchon?&quot;, j&eacute; d'mandis &agrave; Papa.<br/>
<br/>
&quot;J'pense bein tch'i' y'a 't&eacute; tchiquefais,&quot; i' m'd&icirc;t. &quot;Ch'est probabl'ye qu&eacute; touos les Land&icirc;ns ont 't&eacute; &agrave; La Gr&egrave;ve au Lanchon en prendre un fricot, mais j&eacute; n'crai pon qu&eacute; l'cou&ocirc;s&icirc;n Douard a janmais 't&eacute; grand' sorte d&eacute; lanchonnyi.&quot;<br/>
<br/>
&quot;J'aimethais bein y'aller, m&eacute;, au lanchon,&quot; j'dis &agrave; Papa. <br/>
<br/>
&quot;L'emb&ecirc;te est que j'n'avons pon l'temps d'y'aller d'jour,&quot; i' m'd&icirc;t, &quot;et tu n'peux pon y'aller la niet, viyant tch'i' faut qu' tu'&acirc;ge &agrave; l'&ecirc;cole d&eacute; jour. Mais nou v&egrave;rra pus tard quand tu s'sas pus grand.&quot;<br/>
<br/>
&quot;Et les <i>sangliots</i>,' j'dis &agrave; Papa, &quot;ont-i' rein &agrave; faithe entou&ocirc;rre du sang?&quot;<br/>
<br/>
&quot;Nann&icirc;n, man gar&ccedil;on,&quot; i' m'd&icirc;t. &quot;Quand eune p&egrave;rsonne est acc&acirc;bli&eacute;e d'peine et qu' ou n'peut pon s'arr&ecirc;ter d'plieuther et finnit par des p'tites bouff&eacute;es d'plieuthes sans arr&ecirc;ts, nou dit qu'oulle est &agrave; sanglioter. Des sangliots n'ont rein &agrave; faithe auve l&eacute; sang. Mais n'en v'l&agrave; assez pour &agrave; ces s&eacute;. Il est temps d'nouos en aller dans l'rouoyaume des taupes!&quot;<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfdictionnaithe.html">L&eacute; Dictionnaithe J&egrave;rriais</a><p>
<li><a href="dictionnaithe2.html">L&eacute; Dictionnaithe J&egrave;rriais-Fran&ccedil;ais</a><p>
<li><a href="gdfrares.html">Des rares mots</a><p>
<li><a href="gdfraresmots.html">Des rares mots</a><p>
<li><a href="gdfraresmots2.html">Acouo des rares mots</a><p>
<li><a href="gdfcherchi.html">&Agrave; forche d'ch&egrave;rchi nou trouve!</a><p>
<li><a href="gdforth.html">Orthographique</a><p>
<li><a href="gdfreunminnant.html">En reunminnant</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfouie.html by HTTrack Website Copier/3.x [XR&CO'2014], Tue, 15 Jul 2025 13:54:42 GMT -->
</HTML>

