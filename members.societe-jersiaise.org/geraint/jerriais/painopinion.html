<HTML>

<!-- Mirrored from members.societe-jersiaise.org/geraint/jerriais/painopinion.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
<HEAD>
<TITLE>M'n'opinion la d'sus</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>M'n'opinion la d'sus</h2></font></center><p>

Tchi djautre d&eacute; cactage nou liet sus les gazettes entou&ocirc;re du creux a tcherbon qu'les Saint Jennais p&acirc;lent d&eacute; fonc&eacute; sou&ocirc;s l'rectorat d'lus paraisse! Y'en a qui sont pour; d'autres contre; et ch'est a tchi ouas'sa l'pus dans ou sus l'c&ocirc;le-h&ocirc;le.<br/>
<br/>
Ou viyis, bouonnes gens, il en s'sa tr&eacute;jous d'm&ecirc;me, ch&egrave;s temps qu'nous ait eunne fais pour toutes, d&eacute;cid&eacute; 'what's what' sus la tch&egrave;stchon. Nou s'souvint du train qui y'eut y'a tchiq' ann&eacute;es autou&ocirc;re d'un cliochi d'campanne. 'Taiche &egrave;s paraissiens a payi les frais sus l'r&acirc;t: 'taiche au Recteu a trouv&eacute; les sous pour r'path&eacute; sa poutre? Y'eut un divers cac'tage! Et m&egrave;me, si j'me r'souvins bin, y'eut ti pon un proc&eacute;s?<br/>
<br/>
Au fond d'm&eacute;; j'tais contre. Mais coumme nou m'promint qu'la f&eacute;th&acirc;lle vindrait &agrave; ma forge; j'm&eacute; mons raide du bord du recteu. Il en fut d'm&egrave;me pour man bieau-fr&eacute;the Amice, l&eacute; tch&eacute;rpentchi. Li qu'est methodiste, y s'n'allait disant partout qu&eacute; ch'tait honteux d'faithe contribu&eacute; les m&icirc;ntins a la r'pathation d'un cliochi qui n'sounnait qu'pour les gens d'Eglyise. Nou lis freummi l'bec, a ch'tis la, en lis dounnant la job d&eacute; rabott&eacute; les poutres. ch'fut d'm&ecirc;me pour peintre, l&eacute; macion, et deus-tr&egrave;s autres. Quand vint l'temps d'vot&eacute; la d&egrave;spense, a la plieche de vot&eacute; contre, I'm bidem si n'y'eut pon eune forte majorit&eacute; pour qu&eacute; ch'f&ucirc;s la Paraisse qui payisse!<br/>
<br/>
Un va&icirc;sin qu'est diversement &egrave;sdutchi m'a tr&eacute;jous pr&eacute;tendu qu&eacute; l'temps pass&eacute; - j'vos p&acirc;les des temps tout a fait r'tchull&eacute;es - les recteurs 'taient oblyigis d&eacute; t'n&eacute; yeux m&egrave;me lus b&acirc;tisses en r'pather, coumme v'la tchi s'fait oquo au jour d'anni&eacute;t en Angli&eacute;terre. Comme s'fait man va&icirc;sin: Mettons qu'tu' &egrave;s recteu. Tu' arrive frais pounnu dans eunne paraisse. Tu &egrave;s r'chu par les Surveillants. Les serveillants t'mennent a l'Eglyise, et pis au rectorat. Arriv&eacute;s l&agrave;, y t'font r'm&eacute;rtchi qu'la bou&euml;ssie est fraiche peituth&eacute;e; qui n'manque pon d'ozennes &egrave;s f'n&egrave;tres; qu'les s&eacute;theuses travallent bin; et qu'les armou&eacute;thes son cliottiches. Tout cheunna est m&egrave;rtchi bas sus du papi qu'tu sinne; et tu t'engage a entr&eacute;t'n&eacute; l'affaithe en bouan t'n&acirc;nche quand tai baille s'sa finie. Si s'adounnait qu'tut t'n'allais mouothi en entre-temps, ta veuve ou t's'h&eacute;thitiers r&eacute;st&eacute;thaient responsaby. Apr&eacute; t'av&eacute; tout &eacute;xplyitchi la d'sus, y't condithai vaie la gl&eacute;be (les terres d&eacute; l'eglyise) en t'disant qu'avec l&eacute; r'venu d'la terre, ta dj&icirc;me, les mathiages, l's enterrements, et eune collecte par les bancs d&eacute; temps en temps - tu '&eacute;thais a t'gr&eacute;e ov cheunna.<br/>
<br/>
Dj&acirc;ntre! Si ch'est d'm&egrave;me en Anglieterre, y fait boustrement pus b&eacute; &egrave;tre recteu en Jerri. Si j'tais a r'qu&eacute;manchi ma vie - nos gens y'avaient quasiment pens&eacute; quand j'tais mousse - j'aimthais assez &egrave;tre recteu en Jerri! J'ai pus-ou-mains tr&eacute;jous y'eu un penchant pour chu m&egrave;stchi la. Et pis! eune fais pli&eacute;chi, n'y'a pon pour dithe rin a faithe.<br/>
<br/>
P'tit a p'tit, sans faithe mine de rin, nos recteurs on empi&ecirc;t&eacute; d'un bord et d'l'autre; ch'quo fait qu'ach'teu, y sont sus du v'lous! V&egrave;the d'ja, ma f&eacute;! Si ch'tait a r'quemanchi, j'&eacute;thais mus fait d'apprendre un mio d'latin (eunne fais qu'nous en sais un mio n'ou n'sen sert jommais pus) que l'm&egrave;stchi d'forgeux. Sans cont&eacute; qu'un recteu &egrave;st pus moussieu qu'un forgeux - pourtchi, j'n'en sait ma festre rin! Nous est d'l'assembli&eacute;e d'principaux d'p&acirc;raisse; de tou&ocirc;s les coummit&eacute;s; nous est membre des Estats; et, au bu d'eunne p&ocirc;se, s'nou dit tr&eacute;jous oui et amen partout, membre du coumit&eacute; d'l'Hopita, d'la Prison, d'l'Asile, des grand-routes, des Esgouts, etc., qu'si nou votte du bord du Baillyi, nou va au d&icirc;n&eacute; des Assises. Et pis, coumme m'y fait pens&eacute; Lon&ocirc;re: si j'tais recteu, nou va proumn&eacute; sa fille endr&eacute;t l's'officiers &egrave;s 'at home' du gouverneux!<br/>
<br/>
Djantre! pourtchi qui n'm&eacute; montr&icirc;tent pon l'latin a la pli&egrave;che d&eacute; m'mettre a souffli&eacute; un souffliet d'forge. Et, par dessus tout, la p&acirc;raisse m'ethait &eacute;tout machounn&eacute; un c&ocirc;le-h&ocirc;le; et, nou n'sait jammais, p't'etre du tcherbon, sus l'compte des pauvre honteurs.<br/>
<br/>
<i><a href="brambilo.html">Piteur Pain</a></i><br/>
<i>1911</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="recteurreste2.html">Le Recteur Reste</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painopinion.html by HTTrack Website Copier/3.x [XR&CO'2014], Tue, 15 Jul 2025 13:58:52 GMT -->
</HTML>

