<HTML>

<!-- Mirrored from members.societe-jersiaise.org/geraint/jerriais/pmchilblains.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne has chilblains</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne has chilblains</h2></font></center><p>

Moussieu l'Editeu,<br/>
<br/>
J'ai grand d&ecirc;pi&eacute; d'vos dithe que la pou&ocirc;re Merrienne vient d'attrap&eacute; des <a href="rfraid.html">r'fr&eacute;deuses</a>. Oulle en a s&ucirc;s l's'ortets, s&ucirc;s l's'ouothelles, et y'en a m&ecirc;me yunne tchi qu'menche &agrave; l'y v'n&icirc;n s&ucirc;s l'but du nez.<br/>
<br/>
De jour ou met ses vieilles chavettes et c&acirc;che ocquo &ocirc;v l'a&icirc;de d'un b&acirc;ton, mais de niet ou s'frotte et s'frotte et n'a pr&egrave;sque pas de r'pos. Cons&eacute;qu&acirc;mment j'n'en ai pas hardi ni-n'tout.<br/>
<br/>
J'n'aime pas &agrave; la vaie souffri la pou&ocirc;re Merrienne et s'oulle est un mio d'mauvaise humeur par bord&eacute;e je n'dis rain, car je sais qu'oulle a ma et que ch'n'est pas qu'ou veur me faithe m&acirc;rri.<br/>
<br/>
Hier au s&eacute;, ou s'mint &agrave; p&acirc;sl&eacute; des viers temps, et ou m'dit comme chonna, &quot;Ch'est ben du d'av&eacute; &agrave; enduth&eacute; chu ma l&agrave;, car ch'est continuel, et tant p&ucirc;s qu'nou frotte et qu'nou gratte tant p&ucirc;s nou souffre. Mais chen tchi m'fait bistchi ch'est d'pens&eacute; qu'autfais quand nous avait des r'fredeuses nou pouvait s'en dgu&eacute;thi pr&egrave;sque tout-d'suite, tandis qu'au jour d'agniet n'y'a rain &agrave; faithe.&quot;<br/>
<br/>
&quot;Ch'est vrai,&quot; j'l'y dit. &quot;Nous allait vais le p'tit bouonhomme du Vaux-d'l'la-Mathe, y passait sa main d's&ucirc;s, et un couplye d'jours apr&egrave;s ils avaient dispathu. Ch'tait la m&ecirc;me chose avec des <a href="vethues.html">v&eacute;thues</a> et m&ecirc;me des &ecirc;teurses. Te r'souvains-tu d'la fais qu'je m'd&ecirc;fit poignet en gaffant l'bridot du bidet tchi voulait prendre le mors &egrave;s dents? Le docteu m'dit qu'j'en &eacute;thais pour siez s'maines, mais le p'tit bouonhomme me r'fit dans une djaisaine de jours.&quot;<br/>
<br/>
&quot;J'm'en r'souvains,&quot; ou dit, &quot;et d'ben d'autres choses &eacute;tout. Mais nou n'trouve pas des gens d'meme ach'teu. Nou va siez un apotitchi &eacute;pis siez un docteu et si vos font du ben ch'est un mithaclye, Mais y n'oublient pas d'vos envi&eacute; l&ucirc;s comptes. Ch'tait un don tch'ils avaient les vieilles gens du temps pass&eacute;, mais y sont hors et y n'en est pas r'venu.&quot;<br/>
<br/>
&quot;Y'en avait tch'y voulaient dithe que ch'tait d'la <a href="gdfchorchelllie.html">shorch&eacute;llethie</a>,&quot; je m'fit, &quot;mais je n'sais pas. Chen tch'est certain ch'est tch'y n'faisaient autchun ma et qu'souvent y vos faisaient grand ben.&quot;<br/>
<br/>
&quot;Ben seux,&quot; ou dit, &quot;mais y'avait des <a href="gdfchorchiers.html">shorchiers</a> &eacute;tout. R'garde chutte vie&icirc;lle tch'y d'meuthait &agrave; l'Eta. Tout l'monde en avaient peux.&quot;<br/>
<br/>
&quot;Et avec bouonne raison,&quot; j'l'y dit. &quot;Tu n'as pas r'oubli&eacute; comme ou nos vengit.&quot;<br/>
<br/>
&quot;Oh, damme, nan. Ou voulait dithe que tu l'avais insult&eacute;e.&quot;<br/>
<br/>
&quot;J'y'avais dit qu'ou tait une v&icirc;eille tch&eacute;thoigne tch'y d&eacute;v'thait &ecirc;tre bouillyie dans san coppeur, et ch'tait la v&eacute;thit&eacute;.&quot;<br/>
<br/>
&quot;Sans doute, mais ou t'fit p&eacute;yi pour, la vilaine garce. Au but d'tchiques jours les vaques ne donnaient pr&egrave;sque pas d'lait, les poules ne ponnaient pas, les couochons ama&icirc;grissaient &agrave; veu d'yi, et la jument fut pr&icirc;nse d'une colique. Et ch'tait la seule dans va&icirc;sin&eacute; qu'nou pouvait m&eacute;ttre au c&acirc;gnon avec le vier bianc b&icirc;det au Bram Le Gresley. Ah, damme, j'en attrap&icirc;mes chutte fais-l&agrave;.&quot;<br/>
<br/>
&quot;Tu peux l'dithe,&quot; j'l'y dit, &quot;mais chen tchi m'fit l'p&ucirc;s d'ma ch'tait d'&ecirc;tre forchi d'all&eacute; vais la vie&icirc;lle et d'l'y faithe une apologie. Ou s'm&icirc;nt &agrave; s'fichi d'm&eacute; quand ou m'vit appr&ecirc;chi, et j'eut ben d'la peine &agrave; en r'&ecirc;capp&eacute; pour un couplye de louis. J'en p&acirc;slit au Conn&egrave;tablye, mais y tait comme touos l's'autres, y n'&ocirc;sait pas s'en m&ecirc;l&eacute; car y craignait qu'ou l'y f'thait tchique m&ecirc;chet. Enfin, tout fut assez ben apr&egrave;s, mais si jamais j'ai yeu d'la jouaie ch'tait l'jour que nou v&icirc;nt m'dithe qu'oulle avait tchais dans la c&acirc;rri&egrave;the et s'&eacute;tait rompu l'co.&quot;<br/>
<br/>
&quot;Ch'tait chen qu'ou m&eacute;thitait,&quot; dit Merrienne, en frottant s'n'ouoth&eacute;lle drouaite.<br/>
<br/>
<i><a href="lebrocq.html">Ph'lip</a></i><br/>
<i>Jersey Morning News 5/11/1949</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="vethues.html">Ich&icirc;n nou cache les v&eacute;thues</a><p>
<li><a href="gdfchorchelllie.html">La chorchell'lie</a><p>
<li><a href="mortchor.html">La Mort D'la Vielle Chorchi&eacute;the</a><p>
<li><a href="sabat.html">Le Sabat des Chorchi&egrave;r'</a><p>
<li><a href="gdfchorchiers.html">Chorchi&egrave;rs et tch&eacute;thauds</a><p>
<li><a href="jerseyfolklore1943.html">La D'senchorchell'lie s'lon Jersey Folk Lore</a><p>
<li><a href="chorchiers.html">Au chen qui mint des versets sus Les Chorchiers</a><p>

<li><a href="gdfcrianches1.html">Vielles crianches</a><p>
<li><a href="gdfcrianches2.html">Acouo des crianches</a><p>
<li><a href="gdfcrianches3.html">Crianches et cou&ocirc;teunmes</a><p>
<li><a href="gdfcrianches4.html">Et acouo des crianches</a><p>
<li><a href="gdfcrianches5.html">L's annees et les crianches s&eacute; p&acirc;ssent</a><p>
<li><a href="gdfcrianches6.html">Crianches et cou&ocirc;teunmes</a><p>
<li><a href="gdfcrianches7.html">Crianches du temps jadis</a><p>


<li><A HREF="rfraid.html">Les R'fraide&ucirc;res</A><p>
<li><a href="change.html">Changement d'habits, changement d'opinions</a><p>
<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>
<li><a href="pmfraid.html">Pus fraid que Jamais?</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="pmfraid2.html">Merrienne et l'temps fraid</a><p>
<li><a href="pmcold.html">Merrienne complains of the cold</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmchilblains.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

