<HTML>
<HEAD>
<TITLE>Le Jour du Jubil&egrave;t</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Le Jour du Jubil&egrave;t</h2></font></center><p>
<br/>
<br/>
<i><a href="queen.html#jerriais">God s&ecirc;ve &acirc;re gr&ecirc;chieuss' Quo&icirc;ne.</a><br/>
Langue liv' &acirc;re n&ocirc;bul Quo&icirc;ne,</i><br/>
<i>God s&ecirc;v' d&eacute; Quo&icirc;ne,</i><br/>
<i>Langue liv' Vic-t&ocirc;-ri-a,</i><br/>
<i>&Egrave;ppi ainde gl&ocirc;-ri-a,</i><br/>
Vite, sa&ucirc;t&egrave;z hor' d&eacute; l&agrave;.<br/>
<i>God s&ecirc;v' d&eacute; Quo&icirc;ne!<br/>
</i><br/>
J&eacute; m'r&ecirc;vilyi tout en pe&ucirc;x, m&eacute;; j&eacute; m'sentais ch&acirc;tyi coume unne fielle. &quot;All&egrave;z douochement, au meins; ou' z'all&egrave;z m'trilyi ma dja&icirc;nne d&eacute; k'm&icirc;nzole,&quot; j&eacute; m'm&icirc;ns &agrave; cri&eacute;. Mais ch'tait ch&acirc;que et ch&acirc;que, et n-ou briait &agrave; m'z-ouoz&egrave;lles: &quot;Vite, sa&ucirc;t&egrave;z hor' d&eacute; l&agrave;.&quot; - &quot;Pour tchi, pour tchi, sa&ucirc;t&eacute; hor' d'ich&icirc;n? la baraque est-alle &agrave; feu?&quot; j&eacute; d'mandi, m&eacute;; mais ch'tait tr&eacute;jous ch&acirc;que et ch&acirc;que, et p&icirc;s b&eacute;t&ocirc;t, craque! ma dja&icirc;nne d&eacute; k'm&icirc;nzole d&ecirc;chiz&egrave;e, et ma k'm&icirc;nzole, le dos fendu en de&ucirc;x du haut en bas. - J&eacute; r'pr&icirc;ns mes sans, et d&ecirc;li&egrave;ment, ou' pouv&egrave;z bein l'dize, quand j'ou&iuml; l'affaize cratchi. J&eacute; r'gardi &agrave; l'entou d'm&eacute; et m'frotti l's'yi&egrave;r': ch'tait B&egrave;tsi tchi m'hall&eacute; d'ma&icirc;mme par la p&eacute; du co, et tchi chantait et pIs riait coume unne grand' chagorne. - Ou' chante si bein ettou, ma famme, ch'est coume une bourde dans unne canne &agrave; traize. - Quand ou' m'vit r&ecirc;vilyi, ou' m'embrachi &agrave; raide-brache et s'm&icirc;nt &agrave; m'dize &quot;Jeannot, Jeannot, i' n'fa&ucirc;t pas rest&eacute; l&agrave; &agrave; rue&ucirc;tchi d'a&ucirc;tre, l&eacute;ve-t&eacute;, l&eacute;ve-t d&ecirc;li&egrave;ment. Jean, m&acirc;n p'tit Jean:<br/>
<br/>
&quot;Ergarde l'bia&ucirc; doux temps tchi fait.<br/>
Le Jubil&egrave;t, ch'est l'Jubil&egrave;t<br/>
Tch'est arriv&egrave;.<br/>
Vite, es-tu l'v&egrave;?&quot;<br/>
<br/>
Et ou' m'tendait ma bouanne c&acirc;saque d&eacute; dra, &agrave; coues d'h&eacute;zonde.<br/>
<br/>
J'l&icirc; d&icirc;s: &quot;&Ecirc;coute don, ma garce, j&eacute; crai qu'tu-es folle, en v&eacute;zit&egrave;: pour d&eacute; m&eacute; quand j'm'habille, j&eacute; n'm&ecirc;ts pon la c&acirc;saque la prumi&eacute;ze, mais la drainne - j&eacute; k'menche par les ca&ucirc;ches, m&eacute;, et t&eacute;?&quot; - &quot;Mais, et m&eacute; ettou,&quot; ou' m'r&ecirc;ponnit. &quot;Tch'est qu&eacute; j'fais, don? Ah! v&eacute;ze, j&eacute; s&icirc;s folle, j&eacute; p&egrave;rd' la t&ecirc;te. I' fa&ucirc;dra b&eacute;t&ocirc;t m'emfrum&eacute;, m&acirc;n pou&ocirc;r' ch&egrave;rv&eacute; toupinne, et ch'est rein qu' d'enpis Sammedi p&acirc;ss&egrave;.&quot;<br/>
<br/>
J&eacute; m'douti bein tch'est qu'ou' voulait dize, et j'p&eacute;nsi fa&ucirc;t t'rabattre un p'tit miot, ma B&egrave;tsi, tu-en as grand besoin.<br/>
<br/>
&quot;V&eacute;ze, v&eacute;ze, tu-as dit vrai, tu-es folle,&quot; qu&eacute; j'l&icirc; f&icirc;s, &quot;ch'est ches ma&ucirc;dits sa&ucirc;ler' d&eacute; p&ecirc;tinne tchi t'crou&ecirc;zent le ch&egrave;rv&eacute;; mais erc&ocirc;ntente-t quand tu voudras, ma hardelle; car tu n'en &eacute;z&acirc;s pas d'sa&ucirc;ler' d&eacute; p&ecirc;tinne.&quot; - Et d'mand&egrave;z, j'vouos en prie, v&eacute;ze, d'mand&egrave;z si fa&ucirc;t avai la bahe&ucirc;le d&eacute; traver', pour avai d'it&egrave;lles id&egrave;es, et pour s&eacute; m&egrave;ttre &agrave; braize  goule d&ecirc;machonn&egrave;e &agrave; 3 heuzes, 25 minutes et &frac14; du matin, et ch&acirc;tchi s'n'houme et fa&icirc;lli &agrave; l'&ecirc;tranglli, et l&icirc; d&ecirc;chiz&eacute; sa <i>na&iuml;ne ga&ucirc;ne</i> du ha&ucirc;t en bas. - &quot;Ah! v&eacute;ze, ma garce, ocouo unne fais, tu-es bein folle. Et p&icirc;s, tch'est qu'a janmais veu qu'n-ou m&egrave;t la c&acirc;saque devant les ca&ucirc;ches? - V&eacute;ze, ma B&egrave;tsi, i' fa&ucirc;dra t'&ecirc;nfrum&eacute;, tu-as la hu&egrave;te shans-d's&ucirc;s-d'so&ucirc;s, j&eacute; l'vai bein!&quot;<br/>
<br/>
<i>(Ichin B&egrave;tsi s'&ecirc;ngrouti &agrave; pieuz&eacute;)</i>.<br/>
<br/>
(...)<br/>
<br/>
<br/>
I'y-avait bein d&eacute;m-hieuze qu&eacute; j'tais tout &ecirc;tchipp&eacute; - mes bouannes bi&ucirc;es bra&icirc;es, m&acirc;n veste &agrave; fieur', ma c&acirc;saque, et m&acirc;n b&icirc;veur, et mes sa&ucirc;ler' - tout &eacute;tait &agrave; sa pi&egrave;che; mais B&egrave;tsi n&eacute; d'cendait pas.<br/>
<br/>
N'ou' n'g&acirc;nne rein d'gromm&acirc;chi, les fammes sont toutes d'unne sorte - n'ou riguezait un 74 quandi tchi sont &agrave; s'&ecirc;tchipp&eacute;: ch'n'est vra&icirc;ment pon des manneties, chonna.<br/>
<br/>
A la fin! opr&egrave;s avait bein dj&ecirc;p&egrave;, j'la ou&iuml; v'nin ava&ucirc;t les d'gr&egrave;s. J'avais bein envie d'l&icirc; faize de&ucirc;sse-treis roua&ucirc;ts; mais ma f&eacute;, quand j'la vi j'n'en eu pas l'tcheu - oul' 'tait s'palm&egrave;e, mes p'tites gens - rein n'd&ecirc;r'yait. Ou' paz&ecirc;sait bein, ma bouanne famme! Oul' avait toutes les belles velles d&eacute;hor: - Crinouoli&eacute;ze coume un bouca&ucirc;t. - Robe d&eacute; brun bomb&eacute;z&icirc;ne, couleu d&eacute; s'no d'la V&egrave;rte Porte. - Ch&acirc;le d&eacute; K&eacute;zimi&egrave;re, &agrave; fond rouoge, et des coqueluches ja&ucirc;nes dessus, couleu d'soufre. - Bannette &agrave; la mode de 1837, &agrave; ha&ucirc;t fond, large dans l&eacute; d'vant, d'atou d's'ouoz&egrave;lles, fait d'soua&icirc;e, couleu d'p&eacute; d'souozie, et d'bi&ucirc;es cocardes d'satin d's&ucirc;s.<br/>
<br/>
V&eacute;ze dia, B&egrave;tsi &eacute;tait souos s&acirc;n tout f&icirc;n fin. Ou' n'm&egrave;t chu fa-l&agrave;' ou' sav&egrave;z' qu&eacute; dans les toutes grand' bord&egrave;es. Ou' l'acatit en l'ann&eacute;e 37, quand la Ra&icirc;nne Vict&ocirc;ria fut procll&acirc;m&egrave;e; et p&icirc;s ou' le r'm&icirc;nt la pr&eacute;chainne ann&egrave;e, en 38, le jour qu'ou' fut couronn&egrave;e (pas B&egrave;tsi - la Ra&icirc;nne); ou' le r'm&icirc;nt en 46, quand nouote bouanne Souv&eacute;rainne v&icirc;nt nos v&eacute;e la prumi&eacute; feis, et p&icirc;s ocouo en 59, quand i' li-&ecirc;nny&eacute; tans d'ses bou&acirc;ns Jerriais, qu'ou' r'v&icirc;nt les veis unne deuzi&egrave;me feis. - Ma famme n&eacute; l'avait pon r'm&icirc;nt d'enpie. - Ch'tait d&ocirc;n ichin la ch&icirc;ntchi&eacute;me bord&egrave;e qu'ou' l'avait s&ucirc;s l'co: aussin i' n'fa&ucirc;t pas s'en ravi - ch'tait ocouo unne f&ecirc;te d&eacute; la bouanne Ra&icirc;nne, s&acirc;n prumi Jubil&egrave;t, et l'ann&egrave;e mille 8 ch&ecirc;nts 4 v&icirc;nt et s&egrave;t.<br/>
<br/>
Ann&egrave;e, ah v&eacute;ze! d&eacute; bein glorie&ucirc;x r'souv'nin! Ah, mais v&eacute;ze dia, l&agrave;!!<br/>
<br/>
(...)<br/>
<br/>
<br/>
A la fin j'arriv&icirc;mmes dans la Rue des Sabions, o&ugrave;-&eacute;' qu&eacute; j'm&icirc;mmes tch&eacute;zibot et annima en h&ocirc;t'lage si&egrave;z l'cou&ocirc;zin. J'gonc&icirc;mmes, m&eacute; et B&egrave;tsi, ch&acirc;tchun nouote g&acirc;che-&agrave;-fou&egrave;e et un gobin d'p&acirc;t&egrave;, et p&icirc;s j'goudal&icirc;mmes ch&acirc;tchun nouote bouanne modjie d'cidre. Opr&egrave;s chonna j'nouos z-n'all&icirc;mmes dans l'Vi&egrave;r Marchi pour veis touos ches bia&ucirc;x m&ecirc;ssie&ucirc;x d;la Cour, tchi s'n'allaient &agrave; la Vielle Igll&icirc;se et s&ucirc;s les Ca&ucirc;chies.<br/>
<br/>
Mais j&eacute; n'm'en va&icirc;s pas vouos dize rein d&eacute; tout chain qu'ou' sav&egrave;z bein d&ecirc;j&agrave; - les papi&egrave;r'-d&eacute;-nouvelles en ont dit pas mal. - J'all&icirc;mmes d&ocirc;n veis chonna, et quand la prumi&eacute; pi&egrave;rre du d&ecirc;barcad&eacute;ze fut m&icirc;nse en pi&egrave;che et bein machoun&egrave;e, j'nouos z-en r'tou&acirc;nn&icirc;mmes dans l'Vi&egrave;r Marchi. - Il 'tait d'chu temps-l&agrave; l'heuze d&eacute; r'all&eacute; mangi un cou&ecirc;p&eacute; et r'b&eacute;ze unne feis, J&eacute; r'descend&icirc;mmes don dans la Rue des Sabions, et p&icirc;s j'nouos z-n'all&icirc;mmes nouos z-assi&eacute;ze dans la Pazade, pour veis l's'av&egrave;r' d&eacute; z-&ecirc;coles pass&eacute; touos patte-&agrave;-coue pour all&eacute; b&eacute;ze du th&ecirc; et mangi d'la g&acirc;che &agrave; l'houneu d'la Ra&icirc;nne Victoria. - Tchi racachies d'aver', mon do&ucirc;x! Y-en fallait-i' pour rass&acirc;si&eacute; et abr&eacute;v&eacute; toute chutte marm&acirc;le-l&agrave;! B&egrave;tsi d&icirc;sait qu'ou' n'pouait pon cr&eacute;ze tch'il' 'taient touos d'J&ecirc;rri - tchi fallaut absol&ucirc;man qu'nou z-en e&ucirc;sse empr&ucirc;nt&egrave; d'aillieur' pour la bord&egrave;e.<br/>
<br/>
J'les v&icirc;nmes touos attabli&egrave;s dans les Marchi&egrave;r' - i' paz&ecirc;saient bein, j'vos z-asse&ucirc;ze. Et p&icirc;s quand il' en euzent i-eu  l&ucirc;s a&icirc;ze, j'les v&icirc;mmes erp&acirc;ss&eacute; touos contents et joyeur'. - Quand i' fuzent touos r'p&acirc;ss&egrave;s, ma famme m&eacute; d&icirc;t: &quot;Jean, toute chutte marm&acirc;le-l&agrave; a i-eu s&acirc;n th&ecirc;; mais pas nous, dia. V&eacute;-t-en z-y &agrave;-ch't'heu - j's&icirc;s fa&icirc;llie.&quot; Et j'nouos z-en r'all&icirc;mmes ocouo unne feis faize la c&acirc;re au pannyi et au p'ti bazi, et nouos r'p&ocirc;s&eacute; d'vant qu'd'all&eacute; veis la ville &ecirc;lumin&egrave;e.<br/>
<br/>
Quand i' fut temps j&eacute; r'd&ecirc;camp&icirc;mmes pour all&eacute; veis toutes ches belles ve&ucirc;es: y-en avait-i'! Eh bein, chain qu&eacute; j'trouv&icirc;mmes le p&ucirc;s b&eacute;, m&eacute; et B&egrave;tsi, ch'tait la ma&icirc;son du Globe, au bas du Vi&egrave;r Marchi. Y-en avait d'la cr&eacute;p&ocirc;nsesie l&agrave; - j'fa&icirc;ll&icirc;mmes bein d'y-&ecirc;tre occis touos les de&ucirc;x. Dans l'p&ucirc;s for' d&eacute; la poussesie, i'-avait un grand baloque d'I&egrave;rl&acirc;ndais tch'&eacute;tait pi&acirc;nt&egrave; drait d'vant B&egrave;tsi, et ou' n'pouait pas veis &agrave; s&acirc;n go&ucirc;t; mais ou' jouit si bein des coutes qu'ou' s'l&acirc;nchit b&eacute;t&ocirc;t dans un satch&egrave;t un bu en d'vant. Dans l'ma&icirc;mme temps l'I&egrave;rl&acirc;ndais s'm&icirc;nt &agrave; piotonn&eacute; m'nu coume pie et &agrave; heurl&eacute;: &quot;Acque, bi dj&ecirc;beurze, ainde itse mo&iuml; l&egrave;gue d&egrave;tse bi-ine scr&ecirc;pt! Acque, mo&iuml; l&egrave;gue, mo&iuml; pou&ocirc;re l&egrave;gue!&quot; J&eacute; l'viyais tant piotonn&eacute; et faize di t&egrave;lles morgaches qu&eacute; j'pensi: fa&ucirc;t veis tch'est qui i-a. J&eacute; m'ba&icirc;ssi du m&ucirc;s qu&eacute; j'pu, et d'vin&egrave;z tch'est qu&eacute; j'trouvi pass&egrave; dans la gambe d&ecirc;tre d&eacute; ses bra&icirc;es, tch'&eacute;tait trilyie qu&acirc;zi tout-&agrave;-l'&ecirc;ntou? D'vin&egrave;z. - Ou' n'pu&egrave;z pon. Eh bein, ch'tait l'c&egrave;rclle du bas d'la crinouoli&eacute;ze &agrave; B&egrave;tsi tch'&eacute;tait &ecirc;mbr&ocirc;ntchi-l&agrave;. Il 'tait rompu en de&ucirc;x, et i' y-en avait au meins un pid et d'mi tchi d&ecirc;halait en d'tor' et tch'&eacute;tait j&eacute; n'sai c'ment, agripp&egrave; &agrave; la gambe d&eacute; l'I&egrave;rl&acirc;ndais. - Ou' pou&egrave;z bein creize qu&eacute; j&eacute; n'le d&icirc;s pas &agrave; l'individu, tch'avait unne m&icirc;nne d&eacute; pedar'. Mais j&eacute; m'h&acirc;ti bein vite d&eacute; d&ecirc;br&ocirc;ntchi a&ucirc;ssi douochement qu&eacute; j'pu l&eacute; boufflle d&eacute; c&egrave;rclle, et j'p&ocirc;ussi B&egrave;tsi bein vite ettou hor' d&eacute; l&agrave;. Quand j'f&ucirc;mmes au d'libre, j'l&icirc; rac&ocirc;nti la ch&ocirc;se. Cr&eacute;ziez-t-ous bein qu'ou' s'en 'tait pon ap&egrave;rchue. J'la f&icirc;s d&ecirc;li&egrave;ment hall&eacute;  chutte bastr&icirc;ngue-l&agrave; tch'&eacute;tait si dangeze&ucirc;se. J'l'&ecirc;nvyit dans un coin hor' d&eacute; la vaie. B&egrave;tsi n'en 'tait pas des p&ucirc;s contente, mais i' fallait bein. Opr&egrave;s chonna j'nouos z-n'all&icirc;mes faize le tou' d'la ville.<br/>
<br/>
J&eacute; n'vouos dizai pon o&ugrave;-est qu'j'all&icirc;mes nouos tra&icirc;nn&eacute;. J'nous l&acirc;ndr&icirc;mmes coume de&ucirc;x limaches, et j'f&ucirc;mmes qu&acirc;ziment &ecirc;cr&acirc;z&egrave;s p&ucirc;s d'unne feis et p&ucirc;s d'de&ucirc;x ettou, tant et si bein qu&eacute; l'bannette d&eacute; ma bouanne famme fut m&icirc;ns piat coume unne g&acirc;che, et m&acirc;n bou&acirc;n b&icirc;veur eut l'ha&ucirc;t &ecirc;maglli et m'fut &ecirc;nfoui jusqu'&egrave;s z-ouoz&egrave;lles. Mais boustre i' n'y-a pas d'soin, ch'tait bein joli; i' n'y-a pon &agrave; s'y tromp&eacute; - ch'tait manifique. Quand j'e&ucirc;mmes veut tout bein de&ucirc;sse-treis feis, j'nouos en r'tou&acirc;nn&icirc;mmes douochement si&egrave;z l'cou&ocirc;zin, dans la Rue des Sabions, bein l&acirc;ss&egrave;s, mais tout-d'ma&icirc;mme di&acirc;trement fi&egrave;r' touos les de&ucirc;x d'nouote bord&egrave;e.<br/>
<br/>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="charlesiii.html">L&eacute; Rouai Charles III, Duc d&eacute; Nouormandie</a><p>
<li><a href="duc.html">La Reine L&icirc;zab&eacute; II, Duc d&eacute; Nouormandie</a><p>
<li><A HREF="rouoyale.html">J&egrave;rriais: Langue Rouoyale!</A><p>
<li><a href="queen.html#jerriais">Dgieu Sauve L&eacute; Rouai</a> - God Save the King<p>
<li><a href="jubilet.html">L'An du Jubilet</a><p>
<li><a href="reine2001.html">La V&icirc;site d'la Reine, not' Duc, en 2001</a><p>
<li><a href="contcherant.html">D'scendante du Contch&eacute;rant</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="vicvisit.html">La Visite de la Reine en Gesry, l&eacute; 2 d'Stembre 1846</a><p>
<li><a href="palais.html">Eune visite au Palais</a><p>
<li><a href="destinne.html">Not' Destinn&eacute;e</a><p>
<li><a href="rchardii.html">Chu tr&ocirc;ne royal de Rou&eacute;s</a><p>
<li><a href="reine_en_jaune.html">La Reine en jaune</a><p>
<li><a href="acrostiche_jubilaithe.html">Acrostiche Jubilaithe</a><p>
<li><a href="rouoya.html">Du vocabulaithe Rouoya</a><p>
<li><a href="princecharles2.html">La vie d&#8217;un futur Rouai travailleux</a><p>
<li><a href="pmoccasion.html">Des m&eacute;mouaithes d'une grande occasion</a><p>
<li><a href="adlmvictoria.html">La statue &agrave; la Reine Victoria &agrave; Bangkok</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
