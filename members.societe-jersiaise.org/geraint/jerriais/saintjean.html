<HTML>

<!-- Mirrored from members.societe-jersiaise.org/geraint/jerriais/saintjean.html by HTTrack Website Copier/3.x [XR&CO'2014], Tue, 15 Jul 2025 14:00:02 GMT -->
<HEAD>
<TITLE>La S&egrave;rvelle de la St. Jean</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La S&egrave;rvelle de la St. Jean</h2></font></center><p><br>
<br>


<TABLE align="right">
<TR>
<TD>
<FONT SIZE=2>

<center><a href="http://www.jerriais.org.je/bachin.mp3"><img src="bachin4.jpg" width="345" height="259" border=0 alt="Faithe braithe les pe&icirc;les"></a><p>
<i><a href="http://www.jerriais.org.je/bachin.mp3">Clyiquez sus l'portrait pouor ou&iuml; la sonn'nie</a></i></center>

</FONT></TD>
</TR>
</TABLE>


<b>A Moussieu l'Editeu d'l'Almoun&acirc;s d'la <i>Vielle Cronique.</b></i><br/>
<br/>
<br/>

Man bou&acirc;n Moussieu,<br/>
<br/>
Ou' sav&egrave;z p't'&ecirc;tre bein qu' m&eacute; et l'c&eacute;l&egrave;bre &ecirc;crivain - <i>Jean du Valon</i>, j'soumes ocouo un p'tit mio cou&ocirc;zins. Eh bein, l'ao&ucirc;te jour, en p&acirc;lant d'ch&ocirc;ses et d'ao&ucirc;tres, j'l&icirc; d'mandais tch'est qui s'n'allait vos ba&icirc;lli ch't'ann&egrave;e pour voute Almoun&acirc;s d'l'ann&egrave;e tchi veint. I' m'r&ecirc;pounit s&egrave;quement : <i>rein!</i> - tch'il tait trop embarass&egrave; &agrave; &ecirc;crize un livre s&ucirc;s s&acirc;n compte, et que v'l&agrave; tchi l&icirc; prendrait unne f&egrave;re pa&ucirc;se &agrave; faize, tchi l&icirc; fallait toutes s&eacute;s id&egrave;es pour se ram&eacute;mou&eacute;z&eacute; d'tout chein tchi s'&eacute;tait p&acirc;ss&egrave; dans unne vie coume la si&egrave;nne.<br/>
<br/>
Ch'est <i>&#8220;Sa Vie&#8221;</i> tch'il est en train d'&ecirc;crize, par s&ucirc;s tout pour ses <i>p'tits-n'veur'</i>, m'a-t-i' dit, pour l&ucirc;s donn&eacute; d'bou&acirc;ns exemplles.<br/>
<br/>
I' m'a m&ocirc;tr&egrave; s&acirc;n maniscrit. Ne v'chin coume i' k'menche :<br/>
<br/>
<i>&#8220;Quand ch'tais p'tit, n'tais pas grand!&#8221;</i><br/>
<i>&#8220;D'vant qu' d'&ecirc;tre gar&ccedil;on j'tais fille;</i><br/>
<i>Car j'm&egrave;ttais des cotillons d'vant qu'm&egrave;ttre des bra&icirc;es.&#8221;</i><br/>
<br/>
Criy-ous pon, moussieu, qu'je s'sa tchique ch&ocirc;se de b&eacute;, qu'chu livre-l&agrave;?<br/>
<br/>
D&ocirc;n rapport &agrave; s&acirc;n grand embar&acirc;s l' cou&ocirc;zin Jean m'a d'mand&egrave; de l'rempll&egrave;chi, si vos plla&icirc;t. J'vos en anvie un p'tit bu d'ma faichon. Je sai bein que je n'veins pas au g'nou du cou&ocirc;zin <i>Jean du Valon</i>, coume &ecirc;crivain; mais s'ou criy&icirc;z qu'pour <i>unne fais</i> ou' pou&ocirc;rr&egrave;z vos en gr&eacute;e, cllut&egrave;z m&acirc;n grifouollin dans vote bou&acirc;n vi&egrave;r Almoun&acirc;s pour <i>Mille hui chents n&eacute;nante</i>, et j'vos en r'm&egrave;rci&ecirc;z&eacute; bein des fais.<br/>
<br/>
Ma pi&eacute;che s'appelle a&icirc;nchin : <br/>

<div align="center"><font size="+1"><b>La S&egrave;rvelle de St. Jean.</b></font></div>

<br/>
H&eacute;las, z-h&eacute;l&acirc;s! o&ugrave;-est tch'il est, le bou&acirc;n vi&egrave;r temps! &#150; o&ugrave;-est tch'il est? N'ou p&acirc;le du chein d'&agrave;-ch't'heu': des f&ecirc;tes, du tr&icirc;n-tr&acirc;n, des plla&icirc;si&egrave;r' tchi y-a. Eh, mon doue, tch'est qu'ch'est qu'chonna, au prix d'ao&ucirc;tefais? Y-en avait bein d'ao&ucirc;tres dans not' janne temps: N'ou z-aimait bein &agrave; s'r&ecirc;joui'; mais n'ou z-aimait bein ettou &agrave; trava&icirc;lli &#150; quand i' y-avait pr&ecirc;sse, i' fallait pr&ecirc;ssi, et n'ou pr&ecirc;ssait. Mais unne fais qu'n'ou z-&eacute;tait &agrave; bannon, dia!<br>
<br>
<I>Bro&ucirc;-ro&ucirc;, bro&ucirc;-ro&ucirc;-ro&ucirc;, br-r-r-r-rou, erro&ucirc;, erro&ucirc;, erro&ucirc;!<br>
</I><br>
Jannes gens d'&agrave;-ch't'heu, av-ous tchiques fais ou&iuml; unne t&egrave;lle belle m&ucirc;sique, he&icirc;n? J'f'sai un pazi qu'n&acirc;nnin, - qu'ou' n'sav&egrave;z pon tant s&eacute;lement tch'est qu'chonna veur dize. Eh bein, s'ou' z-&ecirc;tes bons et bein attent&icirc;s, j'm'en vais t&acirc;chi d'vos en dize tchiques mots.<br>
<br>
Ch'tait l'23 d'Juin, en l'an 1800 et tchiques &#150; je n'me r'm&ecirc;ts pon combein &#150; je sai bein que j'n'avais pon ocouo grand p&eacute; souos l'n&egrave;z; ch'est pourtchi i' y-a d&ecirc;j&agrave; tchiques ann&egrave;es. Enfin je sai bein une ch&ocirc;se &#150; que ch'tait en mille huit ch&ecirc;nts: ch'est pr&egrave;s ass&egrave;z.<br>
<br>
<I>Bro&ucirc;, b&eacute;ro&ucirc;, b&eacute;ro&ucirc;, b&eacute;ro&ucirc;, bro&ucirc;, br-r-r-ro&ucirc;! </I>Ou' d'mand&egrave;z sans doute tchi di&acirc;tre est chonna? Eh bein! j'vos l'dizait, m&eacute;. Ch'est<br>
<CENTER><a href="bachins.html">LA P&Ecirc;LE TCHI BRAIT</a>.<br>
</CENTER><br>
Mais i' fao&ucirc;t que j'vos conte men-histou&eacute;ze. Ch'tait d&ocirc;n en l'an 1800 et tchiques.<br>
<br>
Bein un couplle d'meis d'vant, un jour, n'ou ou&iuml; tchi y-&eacute;zait un f&egrave;re r&ecirc;villion la s&egrave;rv&egrave;lle de St. Jean, ci&egrave;z la Cou&ocirc;sinne Mal&eacute;. En &ecirc;ff&egrave;t, ch'tait vrai; car le londemain, pard&icirc;ngue! la cou&ocirc;sinne, lli-ma&icirc;mme, v&icirc;nt m'pri&eacute;. Ah! ch'tait m&eacute; tch'&eacute;tais fi. N'ou p&eacute;pionnait d'envie, n'ou d&ecirc;comptait les jour', n'ou n'avait pon qu&acirc;ziment la p&acirc;cienche d'attendre. Mais opr&egrave;s avei bein attendu,<br>
<br>
<I><CENTER>A la fin des f&icirc;ns,<br>
Le 23 d'Juin v&icirc;nt!<br>
</CENTER></I><br>
Mais i' fut unne fanmae&ucirc;se pause &agrave; s'd&eacute;cid&eacute;, dia<br>
<br>
A sol&egrave;t couochant, i' fallait &ecirc;tre touos rassembll&egrave;s ci&egrave;z la cou&ocirc;sinne. Et n'ou n'y m&acirc;ntchi pas, ou' pouv&egrave;z bein l'pens&eacute;.<br>
<br>
N'ou d'vait k'menchi la bord&egrave;e dem-hieuze opr&egrave;s sol&egrave;t couochant.<br>
<br>
A la minute &#150; n'ou viyait occouo unne petite c&acirc;rre du sol&egrave;t &#150; Touos l's'invit&egrave;s &eacute;taient v'nus. &#150; Tchi racachie d'garces et d'gar&ccedil;onnenies! Et n'ou z'&eacute;tait touos accoupll&egrave;s; sinon unne do&ucirc;zainne de vi&egrave;r' gar&ccedil;ons tch'avaient unne pae&ucirc;x mort&egrave;lle qu'les hardelles les embrach&icirc;ssent.<br>
<br>
Chutte douzainne-l&agrave; d'vi&egrave;r' z'ap&ocirc;tres avaient pourtant ettou l&ucirc;s b'souogne &agrave; faize, coume ou' z-all&egrave;z veis b&eacute;t&ocirc;t.<br>
<br>
Dans p'tit d'temps n'ou fut touos arr&acirc;ngis et touos pr&ecirc;ts &agrave; marchi.<br>
<br>
Iun des vi&egrave;r' gar&ccedil;ons portait la <a href="bachein.html">p&ecirc;le</a> s&ucirc;s sa t&ecirc;te, le fond en hao&ucirc;t; l'ao&ucirc;tre portait un p'tit ballot d'biao&ucirc; jonc; un ao&ucirc;tre, l'grand tr&eacute;pid; et p&icirc;s un ao&ucirc;tre, unne canne &agrave; traize pllaine d'iao&ucirc;e. Ch&acirc;tchun d'nous, gar&ccedil;ons, b&acirc;llit l'h&egrave;rchot &agrave; sa hardelle, et p&icirc;s n'ou z-amoussit en prouch&ecirc;ssion, dae&ucirc;x &agrave; dae&ucirc;x, au cllos &quot;d'la Cache.&quot;<br>
<br>
V'nus l&agrave;, l'tr&eacute;pid fut m&icirc;ns en pi&egrave;che, drait dans l'mitan du camp, la p&ecirc;le ass&icirc;se s&ucirc;s l'tr&eacute;pid, l'iao&ucirc;e v&egrave;rs&egrave;e dans la p&ecirc;le, et p&icirc;s n'ou <a href="haln.html">halli &egrave;s noeuds</a>, pour sav&eacute; tchi couplle tchi tr&eacute;zait les prumi&egrave;r'.<br>
<br>
Les noeuds f&ucirc;drent hall&egrave;s par le grand espi&egrave;glle d'Fr&egrave;de - , et la p'tite L&icirc;ze - .<br>
<br>
La cou&ocirc;sinne tch'avait apport&egrave; bein unne do&ucirc;zainne de tchulli&egrave;r' d'argent et d'&ecirc;tain, et bein autant d'coutiao&ucirc;x et d'frouch&egrave;ttes, les fou&ocirc;tti tous dans l'iao&ucirc;e dans la p&ecirc;le. Le Fr&eacute;de halli 7 ou 8 br&icirc;ns d'jonc du p'tit fagot, les m&icirc;ns c&ocirc;te &agrave; c&ocirc;te, les pr&icirc;ns par l'gros but, p&icirc;s l's'ajustit sus l'bor' de la p&ecirc;le, et les t&icirc;nt bein, bein du'.<br>
<br>
L&icirc;ze les happi par l'ao&ucirc;te but, par en d'sus du vaiss&eacute;.<br>
<br>
Touos l's'ao&ucirc;tres, (de tchi j'en 'tais iun), s'm&icirc;ndrent en c&egrave;rcle tout &agrave; l'entou' d'la p&ecirc;le, se t'nant touos par la patte.<br>
<br>
Les vi&egrave;r' gar&ccedil;ons s'm&icirc;ndrent en rang d'un bor'. Il' avaient touos ch&acirc;tchun unne gr&ocirc;sse <I>corne</I> &agrave; la main.<br>
<br>
Tout &eacute;tait arun&egrave; en papi d'm&ucirc;sique!<br>
<br>
Aussin, ch'est la cou&ocirc;sinne tchi nos avait dr&icirc;ll&icirc;s. &#150; Ch'tait lli ettou tchi survilliait par s&ucirc;s tout. Quand ou' nos vit touos &agrave; nos pi&egrave;ches, et qu'ou' creu qu'tout &eacute;tait pr&ecirc;t, ou' s'&ecirc;criyit au pllain d'la voua&icirc;s: <I>Y-&ecirc;t-ous?</I><br>
<br>
Gar&ccedil;ons et hardelles r&ecirc;pounizent:<I> Oui, cou&ocirc;sinne, j'sommes touos pr&ecirc;ts &agrave; faize feu!</I><br>
<br>
<I>Eh bein, tis&egrave;z!</I> s'f&icirc;t-alle.<br>
<br>
Ichin, les vi&egrave;r' gar&ccedil;ons, &agrave; tchi n'ou z-avait fait la lichon, m&icirc;ndrent la corne au b&eacute;, et p&icirc;s ba&icirc;llizent un &ecirc;norme long:<br>
<br>
<I>Be&ucirc;s, be&ucirc;s, be&ucirc;s, beu-beu-beu-beu-be&ucirc;s!<br>
</I><br>
Ch'tait la manni&eacute;ze d'ann&ocirc;nc&eacute; le k'menchement du c&acirc;rillion.<br>
<br>
Et p&icirc;s tout-d'un-coup, la p'tite L&icirc;ze s'm&icirc;nt &agrave; traize. S'y donnait-alle! Ah, n'ou viyait d&ocirc;n bein qu'oulle avait trait d'vant.<br>
<br>
Et l'Fr&eacute;de, tch'&eacute;tait &agrave; g'nor', thic vos t'nait l'ao&ucirc;te but, saint et rassis, coume un pizot cou&ecirc;ffi! Et L&icirc;ze tchi vos fa&icirc;zait braize chutte p&ecirc;le...<br>
<br>
Ah, qu'ou' triyait bein, la L&icirc;ze!<br>
<br>
<I>Bro&ucirc;, b&eacute;ro&ucirc;, b&eacute;ro&ucirc;, b&eacute;ro&ucirc;, bro&ucirc;, br-r-r-ro&ucirc;!<br>
</I><br>
Mes p'tites gens, la p&ecirc;le n'avait que d'd&ecirc;fonc&eacute;. L'iao&ucirc;e bouillait &agrave; tigue-de-corps, et tchulli&egrave;r', et coutiao&ucirc;x, et frouch&egrave;ttes br&icirc;mballaient et sao&ucirc;tiquotaient &#150; tchi m&ucirc;sique, et tchi t&icirc;ntam&acirc;re!<br>
<br>
L&icirc;ze triyait tr&eacute;jous, et Fr&eacute;de tenait bon.<br>
<br>
<I>Bro&ucirc;, b&eacute;ro&ucirc;, b&eacute;ro&ucirc;, b&eacute;ro&ucirc;, bro&ucirc;, br-r-r-ro&ucirc;!<br>
</I><br>
Et p&icirc;s l'chant et la danse allaient en ma&icirc;mme temps tout-&agrave;-l'entou d'iae&ucirc;x. Ou' z-avez ou&iuml; tchiques feis p&acirc;l&eacute; du sabat des chorchi&egrave;r'? Ch'tait tchique chose d'i-t&egrave;. N'ou chantait:<br>
<br>
<I>Danson,<br>
Sao&ucirc;ton,<br>
Gigoton,<br>
M&egrave;rgoton.<br>
</I><br>
Et n'ou tou&acirc;nnait tout-&agrave;-l'entou, et n'ou sao&ucirc;tait. Et p&icirc;s d'temps &agrave; ao&ucirc;tres, la cou&ocirc;sinne criiait:<br>
<br>
<I>Balancez,<br>
Puis tournez.<br>
</I><br>
Et p&icirc;s, don, n'ou s'balanchait d'un pid s&ucirc;s l'ao&ucirc;tre, et p&icirc;s n'ou' l&acirc;tch&eacute; les mains, et n'ou' tou&ocirc;nnait tous coume un tas d'piz&egrave;ttes s&ucirc;s un pid. &#150; En ma&icirc;mme temps, la cou&ocirc;sinne se r&ecirc;pr&eacute;nait et disait:<br>
<br>
<I>Erpr&eacute;n&egrave;z l'pas,<br>
P&icirc;s tous &agrave; bas.<br>
</I><br>
Et touos les danseur' et danser&ecirc;sses s'acliutchaient coume autant de conottes s&ucirc;s l&ucirc;s nid. Les cornes ba&icirc;llaient unne vol&egrave;e:<br>
<br>
<I>Be&ucirc;s... be&ucirc;s, be&ucirc;s, beu&ucirc;s, beu, beu, be&ucirc;s</I>......<br>
<br>
Et Fr&eacute;de tenait,<br>
<CENTER>Et L&icirc;ze triyait.<br>
</CENTER><br>
<I>Bro&ucirc;, b&eacute;ro&ucirc;, b&eacute;ro&ucirc;, b&eacute;ro&ucirc;, bro&ucirc;, br-r-r-ro&ucirc;</I>!<br>
<br>
Au but d'unne di&ecirc;zainne de minutes, la cou&ocirc;sinne f&icirc;t l'sinne au ma&icirc;tre des corneur', tchi jouit tout seu, chutte feis, et d&icirc;t dans sa corne: <I>ar-r&ecirc;-tez</I>! &#150; Tout-d'un-coup touos restizent coume des buts d'bouais. L&icirc;ze tchittit &agrave; traize et l'Fr&eacute;de se l'vit &#150; ch'tait fini pour l&ucirc;s dae&ucirc;x. Un ao&ucirc;te couplle pr&icirc;ns l&ucirc;s pi&egrave;che, et au sina doun&egrave;, l'affaize erqu&eacute;menchi coume de d'vant: traizie, dansesie, et corn&eacute;zie. Tchi &acirc;ffrae&ucirc;x combat: touos les tchans du va&icirc;zin&eacute; heurlaient, et touos les pignar' ouassaient dans l&ucirc;s cottes &#150; i' n'avaient que d'p&acirc;l&eacute;. Jusque treis m&icirc;nz&eacute;zables biches tch'avaient 't&egrave; la&icirc;ssies dans un c&ocirc;ti pas bein liain, pour l&ucirc;s ni&egrave;t, s'&ecirc;fritizent et rompizent l&ucirc;s amazes, et pr&icirc;ndrent le mor-&egrave;s-dents, et galopizent tant tch'il' en perdizent tout l&ucirc;s lait. Le londemain matin i' fuzent ertrouv&egrave;es toutes les treis catin&eacute;es l'unne contre l'ao&ucirc;tre, tchi gr&eacute;notaient ocouo d'pae&ucirc;x opr&egrave;s l'Egll&icirc;se, &agrave; dae&ucirc;x milles de l&agrave;. Pour unne bouanne pa&ucirc;se i' n'doun&icirc;drent p&ucirc;s que d'l'iao&ucirc;e, et p'tit d'temps opr&egrave;s, ou-&egrave;s-ce que n'ou l&ucirc;s ba&icirc;llit un tas d'&ecirc;cao&ucirc;de&ucirc;ze, les pou&ocirc;res baloques de biches v&icirc;ndrent tout &agrave; fait &agrave; s&egrave;t.<br>
<br>
L&icirc;tres n'tait pas fi, ou' pouv&egrave;z bein l'dize &#150; i' nos &eacute;zait bein touos mang&icirc;s, dans la rage tch'il 'tait.<br>
<br>
Mais ch'tait sa fao&ucirc;te. N'ou n'pouait pas m&acirc;ntchi unne si bouanne bord&egrave;e, pour l'app&eacute;tit de treis tracas d'biches, est-che pon? Fallait-i' les la&icirc;ssi l&agrave;, aussin? fallait les fou&ocirc;rr&eacute; dans l&ucirc;s &eacute;tablle.<br>
<br>
Mais sans menti, i' y'en avait du t&icirc;ntam&acirc;re.<br>
<br>
Tout l'monde, vi&egrave;r' et jannes, du va&icirc;zin&eacute;, d&ecirc;halit. Dans meins d'dem-hieuze le cllos 'tait pllain.<br>
<br>
Toutes les di&ecirc;x minutes n'ou sp&ecirc;lait, les triyeur' &eacute;taient chang&icirc;s. Enf&icirc;n, il appr&eacute;chait d'm&icirc;nni&egrave;t, le p'tit Jean et la grand' Ster &eacute;taient justement finis, les cornes avaient ba&icirc;lli l'sina, et n'ou z-&eacute;tait touos &agrave; bas: i' n-y-avait que l'couplle tch'&eacute;tait d'but. Jean, tch'&eacute;tait r&ecirc;villi coume un cot d'gamme, ne voulait pon s'en r'all&eacute; &agrave; sa pi&egrave;che, sans faize de san brave et d'san galant: i' s'en va d'un embront pour sao&ucirc;t&eacute; au co &agrave; la grand' Ster; mais l'pou&ocirc;r petit talbot p&eacute;yi bein chi pour sa va&icirc;llant&icirc;ze, dia! car la hardelle tchi n'tait pon d&ecirc;j&agrave; tro contente d'avait, coume ou' d&icirc;sait, un' t&egrave; p'tit bouon'tchu pour san parchonnyi, s'groufllit bein vite, et l&icirc; dit:<br>
<br>
&quot;H&acirc;, p'tit' la&icirc;d' fache,<br>
Pon d'vos grimaches,<br>
Fich&icirc;z-m&eacute; l'camp...&quot;<br>
<br>
En ma&icirc;mme temps ou' l&icirc; d&ecirc;cllianquetait unne t&egrave;lle pataou&acirc;re dans la goule, tchi s'en alli tout &agrave; rtculons. Tchi-qu'un se l'vit et couozit pour le r'ch&eacute;v&eacute;; mais fichetre-de-m&eacute;, dia! il 'tait tro tar' &#150; car le pou&ocirc;r petit laiduze dans chu moment-l&agrave;, tchiyait les quatre four' z-en hao&ucirc;t dans la p&ecirc;le.......<br>
<br>
La grand Ster,la mao&ucirc;vaise garce, l&eacute; z-i&egrave;r' coume dae&ucirc;x v&egrave;rpe&ucirc;x, s'm&icirc;nt ocouo &agrave; l&icirc; rize au n&egrave;z, et l&icirc; d'mandit: &quot;Est-ous bein &agrave;-ch't'heu, laid p'tit obj&egrave;t?&quot;<br>
<br>
Pour de m&eacute;, je n'crei pas tchi s'trouv&icirc;sse tro bein; car i' s'teurtait, et bouffait, et &ecirc;copssait t&egrave;rribllement.<br>
<br>
Dae&ucirc;x d'nous s'n'allaient t&acirc;chi de le r'hall&eacute; par les quatre pids; mais n'ou n'en eu pas l'temps: n'ous entendit iun d's'av&egrave;r' de la ma&icirc;son tchi criiait, coume s'ou n'ou z-avait 't&egrave; &agrave; l'trilli: <I>M&eacute;m&egrave;e, m&eacute;m&egrave;e, v&eacute;-t-en vite, la vielle trie et touos les couochons sont &agrave; bannon. I' s'en vont ra&iuml;&ccedil;ant a-vao&ucirc;t la rue!</I>&quot;<br>
<br>
Opr&egrave;s chonna p&ucirc;s d'braizie d'p&ecirc;le &#150; ch'fut fini. Y-eu une d&ecirc;broussesie g&eacute;n&eacute;rale.<br>
<br>
Jean criiait: <I>gar&ccedil;ons, a&icirc;dj&icirc;z-m&eacute;</I>.&quot;<br>
<br>
N'ou z-&eacute;zait t&egrave; l&icirc; ba&icirc;lli un cou-d'main, ch'est tout probablle; mais la cou&ocirc;sinne tch'&eacute;tait p&ucirc;s g&ecirc;n&egrave;e d'ses couochons que du p'tit Jean, nos d&icirc;t: <I>V'n'ous-z-en, tchi s'd&ecirc;piao&ucirc;que coume i' pou&ocirc;rra. I'y-a d'tchi p&ucirc;s pr&ecirc;ssant. V'n&egrave;z bein vite!</I><br>
<br>
Et j'nouos en all&icirc;mmes quant&egrave; lli, et Jean fut la&icirc;ssi dans la d&ecirc;le.<br>
<br>
La Ster en 'tait pao&ucirc;m&egrave;e!<br>
<br>
La cou&ocirc;sinne ne perdit pas d'temps: prumi&eacute;zement ou' d's'amazit les dae&ucirc;x tchans, oul l's'emm'nit &egrave;s cottes, les f&icirc;t senti l'&ecirc;trein et l&ucirc;s d&icirc;t: <I>ch&egrave;rch&icirc;z</I>! Les dae&ucirc;x b&ecirc;tes ne se l'f&icirc;drent pas d&icirc;zent dae&ucirc;x fais &#150; i' compr&icirc;ndrent bein, et filizent b&eacute;t&ocirc;t coume dae&ucirc;x balles.<br>
<br>
Les gar&ccedil;ons et l's'hoummes se m&icirc;ndrent en quatre squades, et s'n'allizent ch&acirc;tchunne de s&acirc;n bor, veis pour les b&ecirc;tes-&agrave;-saie.<br>
<br>
M&eacute; et treis ao&ucirc;tres, je n'y-all&icirc;mmes pas.<br>
<br>
Quand i' f&ucirc;drent hor', les hardelles entrizent toutes par dedans, et s'm&icirc;ndrent &agrave; cllairgi l'parlae&ucirc;x.<br>
<br>
Et p&icirc;s la cou&ocirc;sinne nos dounit, &agrave; nous, les quatre gar&ccedil;ons, dae&ucirc;x cannes &agrave; traize de siex pots, et nos d&icirc;t: <I>Filez, gar&ccedil;ons, il est grand temps d'en faize</I>.<br>
<br>
J'pr&icirc;mmes d&ocirc;n les dae&ucirc;x cannes, et j'fil&icirc;mmes &agrave; not' tou, pour all&eacute; veis si les vaques des va&icirc;zins avaient un p'tit goutin d'lait &agrave; nos ba&icirc;lli pour a&icirc;dji &agrave; faize dae&ucirc;sse-treis modjies<br>
D'<a href="milkepantch.html">MILK&Eacute;-PANNETCHE</a>!<br>
<br>
Eh bein, oui, i' nos en donnizent, mad&eacute;! un bouan goutin.<br>
<br>
Mais j'vais un mio tro vite, i' m'semblle. Car i' fao&ucirc;t que j'vos diche qu'en ramontant la rue j'e&ucirc;mmes qu&acirc;zi pae&ucirc;x p et n'ou n'y viyait pas trop cllai. N'ou z-entendait unne fousse-notetie de llain l'long du f&ocirc;ss&egrave;. J'nos arr&ecirc;t&icirc;mmes tout cour' et j'&ecirc;cout&icirc;mmes. B&eacute;t&ocirc;t j'v&icirc;mmes coume un gris boulot, tchi s'appr&eacute;chait d'nous en grounant, p&icirc;s un ouinin et un ouassin. J's&ucirc;mmes bein vite tch'est que ch'tait. Pard&icirc;ngue, ch'tait la vielle trie tchi r'venait galopant. Mais, d'vin&egrave;z tchi ocouo? &#150; Je n'crei pas qu'on pouorr&ecirc;tes d'vin&eacute; quand ous y s's&ecirc;tes unne semainne. Eh bein! ch'tait iun des tchans tchi r'venait ettou; mais &agrave; j'va s&ucirc;s l'dos d'la vielle trie. D'mand&egrave;z, chu baloque de <I>Dao&ucirc;fin</I>, i' s'&eacute;tait gr&icirc;mp&egrave; s&ucirc;s san dos &agrave; califourchon, et quand ou n'allait pas &agrave; s&acirc;n go&ucirc;t, i' l&icirc; fichait unne talmo&ucirc;ze et ou s'ch&acirc;rrait b&eacute;t&ocirc;t du bor' tchi voulait.<br>
<br>
Ch'est d'ma&icirc;mme tchi la ramenait.<br>
<br>
J'les la&icirc;ss&icirc;mes pass&eacute; au grand tro, et continu&icirc;mmes not' kemin.<br>
<br>
J'all&icirc;mmes visit&eacute; p&ucirc;s d'iunne, et p&ucirc;s d'dae&ucirc;x, et p&ucirc;s d'treis &ecirc;tablles.<br>
<br>
N'ou p&acirc;l&eacute; d&ecirc;j&agrave; d's'en r'tou&acirc;nn&eacute;: iunne des cannes &eacute;tait pllainne, et l'ao&ucirc;tre l'&eacute;tait &agrave; la ma&icirc;ntchi. Mais i' y-avait ocouo iunne des milieuzes &ecirc;tablles qu'n'ou voulait visit&eacute;, et n'ou z-y-alli; mais les b&ecirc;tes &agrave; cornes ne y-&eacute;taient pas. J'les trouv&icirc;mmes b&eacute;t&ocirc;t dans un grand gardin &agrave; poumi&egrave;r'. Si j'm'en r'souveins bein, i' y-avait 9 b&ecirc;tes. Je l's'e&ucirc;mmes bein vite traites &#150; i' n'y-en restait p&ucirc;s qu'iunne, unne bi&acirc;nche et n&eacute;ze. le Fr&eacute;de se m&icirc;ns en d'vei de l&icirc; t'nin les c&ocirc;nes &#150; coume il avait fait &egrave;s ao&ucirc;tres &#150; pour emp&ecirc;chi d'bouogi. Le Ph'lippe s'acclluque et crie au Fr&eacute;de: &quot;Y-es-tu?&quot; et en ma&icirc;mme temps halle au tran, et dans un cllin-d'yi i' l&icirc; tch&egrave;t un cou d'j&eacute;z&egrave;t dans l'estouma, et ne v'l&agrave; Ph'lippe tchu par sus t&ecirc;te dans l'h&egrave;rbe, et la canne &ecirc;true&ucirc;l&egrave;e, et la b&ecirc;te tchi rompt s&acirc;n llian et prend la paque au galo a-vao&ucirc;t l'gardin, entra&icirc;nnant ov' lli l'Fr&eacute;de tchi n'la&icirc;ssait pas cou&ocirc;re.<br>
<br>
Le Ph'lippe, n'avait pon ieu grand ma, i' se r'butit bein vite, et j'nos m&icirc;mmes touos &agrave; cou&ocirc;re souotre l'annima t'ch'allait que l'di&acirc;tre. J'ou&icirc;mmes b&eacute;t&ocirc;t un fr&eacute;das, et j'v&icirc;mmes la b&ecirc;te tchi couozait toute seule.<br>
<br>
&quot;Mon doue, mon doue, o&ugrave;-est tch'est l'Fr&eacute;de?&quot; j'n'os ente-d&icirc;mmes.<br>
<br>
O&ugrave;-est tch'il 'tait? &#150; J'v&icirc;mmes justement en temps pour l&icirc; sao&ucirc;v&eacute; la vie; car s'il avait 'tait tout seu i' n's'en s'sait janmais erhall&egrave;: il 'tait &ecirc;travel&egrave; tout s&acirc;n long s&ucirc;s l'dos, et varvotait, dans un gros creux pllain d'bannelais d&ecirc;l&acirc;tchi &#150; ch'est-l&agrave; qu'la b&ecirc;te l'avait &ecirc;l&icirc;ndji. Quand j'e&ucirc;mmes erpaz&egrave; de le r'draidji par les dae&ucirc;x p&icirc;ds d'dri&eacute;ze, s&ucirc;s l'h&egrave;rbe, emb&eacute;doun&egrave; d'salet&egrave; des p&icirc;ds jusque &egrave;s g'vae&ucirc;x, j'd&icirc;mmes au Ph'lippe que j't&icirc;mmes ravis de veis chutte vaque-l&agrave; si &ecirc;frit&egrave;e quand n'ou l&icirc; touchait au tran.<br>
<br>
<I>Est-che qu'ou m&ocirc;tchait, par chance?</I> s'l&icirc; d&icirc;t Fr&eacute;de.<br>
<br>
<I>Est-ous b&ecirc;tes touos les treis!</I> nos r&ecirc;pounit l'Ph'lippe, - <I>ou' n'sav&ecirc;tes d&ocirc;n pas qu'ch'est un boeu qu'chutte vaque-l&agrave;?</I><br>
<br>
D'm&acirc;nd&egrave;z si j'en av&icirc;mmes r&ecirc;cap&egrave; d'unne belle.<br>
<br>
J'la&icirc;ss&icirc;mmes les boeu s'ram&acirc;ss&eacute; et galop&eacute; &agrave; s'n'a&icirc;se, je r'pr&icirc;mmes nos cannes &#150; iunne pllainne et l'ao&ucirc;tre vi&egrave;de, et j'nos rapitch&icirc;mmes pour la ma&icirc;son, o&ugrave;-est qu'j'arriv&icirc;mmes sains et sao&ucirc;fs. I' r&icirc;drent bein quand n'ou l&ucirc;s rac&ocirc;nti chein tchi nos &eacute;tait arriv&egrave;. Mais ch'est quand i' v&icirc;drent l'Fr&eacute;de, tchi y-en eu des ha, h&acirc;s! Et i' l'pouvaient bein; car &eacute;tait-i' douoz&egrave;! ch'tait rein qu'unne cr&ocirc;te de salet&egrave; s&egrave;que du hao&ucirc;t jusqu'en bas.<br>
<br>
Tout d'un cou la cou&ocirc;sinne s'm&icirc;ns &agrave; faize le milk&eacute;-pannetche, et nous ao&ucirc;tre, j'e&ucirc;mme de&ucirc;sse-treis rondes de:<br>
&quot;<I>Tout autour d'un p'tit bouais charmant</I>.&quot;<br>
et<br>
&quot;<I>A mon beau laurier qu'il danse</I>.&quot;<br>
<br>
Et ocouo d'ao&ucirc;tres de tchi je n'm'&egrave;rsouveins pon. J'nos en donn&icirc;mmes not' tcheu content qu&acirc;ndi que j'&eacute;tion'.<br>
<br>
Enfin le milk&eacute;-pannetche fut apport&egrave;, et n'ou z-&eacute;tait di&acirc;trement l&acirc;ss&egrave;s; mais dja&icirc;s coume des p&icirc;nchons. Les vier' gar&ccedil;ons avaient rest&egrave; dans la tchu&icirc;zinne, iae&ucirc;x, - ou' sav&egrave;z bein tch'il' avaient pae&ucirc;x des hardelles.<br>
<br>
Tou r-&eacute;tait en ordre: les couochons avaient 't&egrave; touos r'trouv&egrave;s, et r-&eacute;taient dans l&ucirc;s cottes; les daeux tchans r-&eacute;taient &agrave; la tcha&icirc;nne; p&ecirc;le, tr&eacute;pid, et toute la p&ecirc;que, &eacute;tait rentr&egrave;s.<br>
<br>
Quand je d'mandi tch'est qu'&eacute;tait dev'nu du p'tit Jean, n'ou m'd&icirc;t tch'il avait erpaz&egrave; de s'd&eacute;piaoqutchi, et qui s'&eacute;rtait sao&ucirc;v&egrave; &#150; tch'il avait d&eacute;camp&egrave; sans qu'n'ou l'eusse veu, et t'chi n's'&eacute;tait p&ucirc;s erm&ocirc;tr&egrave;.<br>
<br>
&quot;Il a bein vite pr&icirc;n la paque,&quot; s'f&icirc;t la grand' Ster; &quot;j'tais &agrave; l'&ecirc;pi&eacute;, m&eacute;. Tchil &eacute;pitaflle! i' d'gout&eacute; coume un' anneton. I s'n'allait s'frottant d'unne t&egrave;rriblle sorte! &#150; Ah! j'gage, se f&icirc;t-alle &quot;tch'il en a ieu ass&egrave;z pour unne feis: i n'y r'veindra pon d'sit&ocirc;t.&quot;<br>
<br>
O&ugrave; n'tait pas tendre, la grand' Ster.<br>
<br>
Il 'tait qu&acirc;zi 4 heuzes du matin, ch'est pourtchi les hardelles m&icirc;ndrent l&ucirc;s velles. Quand i' f&ucirc;drent pr&ecirc;tes, n'ou z-en pr&icirc;ns chatchun la si&egrave;nne, et pis n'ou d&icirc;t tous &quot;bonjour&quot; &agrave; la cou&ocirc;sinne, en la r'm&egrave;rciant des chents feis pour la bouanne bord&egrave;e qu'n'ou z-avait p&acirc;ss&egrave; si&egrave;z lli, et p&icirc;s d&ecirc;brousse.<br>
<br>
Il' tait bon, l'milk&eacute;-pannetche &agrave; la cou&ocirc;sinne Mal&eacute;!<br>
<br>
Mais le pou&ocirc;r p'tit laiduze de Jean n'en eu pas. Ch'tait sa fao&ucirc;te! Si n'avait pas t&egrave; si affront&eacute;, il n'&eacute;zait ieu sa par'.<br>
<br>
<I><a href="charlespicot.html">C. du Mont</a><br>
N&eacute;vembre 1800-89<br>
</I><br>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="stjean2.html">La St. Jean en J&egrave;rri aut'fais</a><p>
<li><a href="stjean3.html">La St. Jean</a><p>
<li><a href="stjean4.html">La St. Jean</a><p>
<li><a href="bachins.html">Faithe braithe les pe&icirc;les</a><p>
<li><a href="assise.html">L'Assise de la Veille</a><p>
<li><a href="bachein.html">Notre P'tite Bachein</a><p>

<li><a href="gdfcouoteunmes.html">Tchiques vielles cou&ocirc;teunmes</a><p>

<li><a href="vievalon.html">Un ao&ucirc;tre fieillet d'la vie d'Jan du Valon</a><p>
<li><a href="23mots.html">Deusse-Trais Mots &egrave;s Jannes Filles de J&ecirc;rri</a><p>
<li><a href="terreneuve_valon.html">En r'v&eacute;nant d'T&egrave;rreneuve</a><p>
<li><a href="sgonde.html">Ma S'gonde</a><p>
<li><a href="bouoley.html">Le Tchan du Bou&ocirc;ley</a><p>
<li><a href="cordiale.html">La Tante Cordiale</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/saintjean.html by HTTrack Website Copier/3.x [XR&CO'2014], Tue, 15 Jul 2025 14:00:02 GMT -->
</HTML>
