<HTML>

<!-- Mirrored from members.societe-jersiaise.org/geraint/jerriais/gdfrligion.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
<HEAD>
<TITLE>La R'ligion</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La R'ligion</h2></font></center><p>

<font size="-1"><i> Le M&eacute;nage &egrave;s Feuvres,</i> <br/>
<i> St. Ou&euml;en</i> <br/>
<br/>
<i> L&eacute; 21 d&eacute; juilet, 1979</i> <br/></font>
<br/>
Moussieu l'R&eacute;dacteu, <br/><br/>

 En li&ecirc;sant les &quot;Tableaux Historiques de la Civilisation &agrave; Jersey&quot; par John Patriarche Ahier, j'vai, dans san &quot;Tableau&quot; au sujet d&eacute; l'organnis&acirc;tion r&egrave;ligieuse, qu'&agrave; la ma&icirc;ntchi du dgiex-neuvi&egrave;me si&egrave;cl'ye (san livre fut publi&eacute; en 1852) y'avait tch&icirc;nze mille &quot;sectes dissidentes&quot; en J&egrave;rri &#8211; ch'est &agrave; dithe des gens tchi n'fr&eacute;quentaient pon l'Eglyise Anglyicanne. Les tch&icirc;nze mille 'taient: 6,580 Catholiques Romains &#8211; Fran&ccedil;ais et Irlandais;,  4,500 M&eacute;thodistes et Calvinnistes, 3,920 Isra&euml;lites, Mormons, Quakers, Swiedembergistes, Vrais Croyans, Baptistes etc. <br/><br/>

 Ch&eacute; s'sait &icirc;nt&eacute;r&ecirc;ssant d'vaie combein tch'i' y'a d'ches sectes-l&agrave; au jour d'aniet. J&eacute; n'sai pon tch'est tch'&eacute;tait les&nbsp; &quot;Vrais Croyans&quot; mentionn&eacute;s par l'auteur Ahier dans san Tableau. I' faut penser tch'il 'tait li-m&ecirc;me membre d&eacute; ieune des &quot;sectes dissidents&quot; car dans san Tableau i' pr&eacute;tend qu&eacute; ch&eacute; n'tait pon juste tch'i' fallait qu&eacute; les dissidents a&icirc;dg&icirc;ssent &agrave; maint'n&icirc;n l's &eacute;glyises Anglyicannes en payant des dgi&ecirc;mes &egrave;s minnistres. I' patha&icirc;t qu&eacute; trais-quarts d&eacute; la popul&acirc;tion d'chu temps-l&agrave; 'taient Anglyicans, &quot;<i>parmi lesquels se trouve les plus riches propri&eacute;taires&quot;</i> nouos dit l'auteur Ahier. <br/><br/>

 Sans doute la popul&acirc;tion d'au jour d'aniet est bein pus nombreuse qu'ou n'l'&eacute;tait en mil huit chent ch&icirc;nquante. L&eacute; Sieur Ahier n'tait pon fort hors d'la vaie quand i' mentionne les dissidents comme &eacute;tant tch&icirc;nze mille, et l's Anglyicans trais-quarts d&eacute; la popul&acirc;tion, tchi nouos donne un total d&eacute; souoxante mille, car La Chronologie d'J&egrave;rri par l'Avocat Edmund Toulmin Nicolle et Ralph Mollet donne la popul&acirc;tion d'J&egrave;rri en 1851 comme &eacute;tant 57,020. En 1901, ch&icirc;nquante ans pus tard, oulle 'tait 52,636.  <br/><br/>

 I' m'sembl'ye tch'i' y'avait pus d'enthousiasme pour la r'ligion dans chu temps-l&agrave; tch'i' n'y'a d'nouos jours. Un tas d'nouos chapelles sont freunm&eacute;es, et il a 't&eacute; tchestchion d'freunmer d's &eacute;glyises &eacute;tout et l'nombre d'minnistres pour J&egrave;rri a 't&eacute; raptichi. Heutheusement qu'les congr&eacute;g&acirc;tions d's &eacute;glyises d&eacute; St James, St Simon et St Matchi lus sont r'b&icirc;nfr&eacute;s contre l'id&eacute;e d'&ecirc;t' freunm&eacute;es.   <br/><br/>

 Ch'est acouo pi&eacute;the en Angli&eacute;t&egrave;rre, patha&icirc;t-i'. Dans ses articlyes dans l'&quot;Pilot&quot; le R&eacute;v&eacute;rend Peter Manton continnue &agrave; attither l'attention d'ses lecteurs au fait qu&eacute; l'Eglyise en p&egrave;rd d&eacute; pus en pus et qu&eacute; les Mahom&eacute;tans en g&acirc;ngnant, et qu'en m&ecirc;me temps qu&eacute; j'sommes &agrave; abattre c&egrave;rtaines de nouos &eacute;glyises en Angli&eacute;t&egrave;rre i' sont &agrave; b&acirc;ti des mosqu&eacute;es. Ch'est bein seux qu'touos nous Recteurs s'en app&egrave;rchevent &eacute;tout, d&eacute; chutte trag&eacute;die tchi s'p&acirc;sse d&eacute; nouos jours, mais Moussieu Manton est l'seul tch'a l'couothage d&eacute; l'noter dans l' &quot;Pilot&quot;. Et ses articl'yes valent la peine d&eacute; li&eacute;the pour s&eacute; garder au ras d&eacute; chein tchi s'p&acirc;sse. <br/><br/>

 J'ai r'm&egrave;rtchi, &eacute;tout, qu&eacute; les nouvieaux s&egrave;rvices tchi sont en train d'&ecirc;t' adopt&eacute;s dans l'&eacute;glyise n'ont presque pon d'pri&eacute;thes pour la Reine et la Fanmil'ye Rouoyale, mais en p&acirc;ssant j'vis eune annonce dans l'consistouaithe d&eacute; l'&eacute;glyise d&eacute; St. Jean qu&eacute; ch'est la Litourgie tch'est faite s&egrave;rvi pour touos les s&egrave;rvices dans ch't'&eacute;glyise-l&agrave;, fid&egrave;le &agrave; la tradition et la bieaut&eacute; du langage d&eacute; chutte Litourgie. Et les mod&egrave;rnistes &ecirc;louangnent l&eacute; Bouan Dgieu d'nous en l'appelant &quot;vous&quot; dans l'dg&egrave;rgon mod&egrave;rne des nouvieaux s&egrave;rvices &icirc;nvent&eacute;s, sou&ocirc;-disant, pour attither les jannes gens tch'ont d'la peine &agrave; comprendre l&eacute; langage &quot;archa&iuml;que&quot; d&eacute; la <a href="biblye.html">Bibl'ye</a> et d'la Litourgie qu&eacute; nous, vi&egrave;rs, avons si bein compr&icirc;ns ouaithe qu&eacute; j'n'avons pon ieu l'avantage d&eacute; l'&ecirc;duc&acirc;tion qu&eacute; ches jannes-l&agrave; ont. Est'ch' qu&eacute; ch'n'est pon riditchule? Auve l&eacute; manque d&eacute; r'ligion, la dictatuthe des s&#375;ndicats des travailleurs et l'augment&acirc;tion du vandalisme et des cr&icirc;nmes, et du sou&ocirc;-disant progr&egrave;s, i' n'en faudrait pon fort pus pour envier un pays &egrave;s tchians, car ch'est c&egrave;rtainement du progr&egrave;s &agrave; l'arbours! <br/><br/>

 Pourtant, comme nouos l'dit John Patriarche Ahier, j'avons ieu tout pliein d'ex&egrave;rcice r&eacute;ligieux pa&iuml;en ou autr&eacute;ment. Dans les touos vi&egrave;rs temps ch'tait la r'ligion des H&eacute;ros Demi-Dieux auve les Galles, l&eacute; Dru&iuml;disme auve les Kimris, l&eacute; Paganisme auve les Romains, l'Odinisme auve les Saxons et les Normands, la r'ligion Catholique Romaine souos les Ducs d&eacute; Nouormandie et les Rouais d'Angli&eacute;t&egrave;rre jusqu'&agrave; Henri VIII, l&eacute; Calvinisme souos Elisab&eacute;, enf&icirc;n l'Anglyicanisme, l&eacute; M&eacute;thodisme et l'Catholicisme souos les rouais tchi s&eacute; sont succ&eacute;d&eacute;. J'd&eacute;v'thions-t-i' pon &ecirc;t' r'ligieux aupr&egrave;s toute chutte tradition d'nouos anch&ecirc;tres? <br/><br/>

<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="erligion.html">L'&egrave;rligion en J&egrave;rriais</a><p>
<li><a href="gdfhviii.html">Henri VIII et l'Eglyise d'Angli&eacute;t&egrave;rre</a><p>
<li><a href="gdfrome.html">Cantorb&eacute;ry et Rome</a><p>
<li><a href="gdfquoac.html">Des Quoac Quoacs</a><p>
<li><a href="gdfecc.html">Affaithes eccl&eacute;siastiques</a><p>
<li><a href="gdfecc2.html">Affaithes ecclesiastiques</a><p>
<li><a href="gdfpilote.html">L&eacute; Pilote</a><p>
<li><a href="gdffreunmer.html">Voul'-ous freunmer l's &eacute;glyises?</a><p>
<li><a href="gdfexam.html">Examens et s&egrave;rmons</a><p>
<li><a href="gdfbiblyique.html">Eune le&ccedil;on biblyique</a><p>
<li><a href="gdfbiblyique2.html">L'autorit&eacute; biblyique d&eacute; l'Eglyise</a><p>
<li><a href="gdftouannement.html">N'y'a rein d'nouv&eacute; souos l'touannement du sol&eacute;!</a><p>
<li><a href="coutances.html">La Cath&eacute;drale de Coutances</a><p>
<li><a href="gdfsalut.html">L'Arm&eacute;e du Salut</a><p>
<li><a href="gdfsalut2.html">Les d'vis du Bouan'homme George</a><p>
<li><a href="pmrecteurs.html">Merrienne et les Recteurs</a><p>
<li><a href="pmrecteurs2.html">Nos Recteurs</a><p>
<li><a href="gdfcathedrales.html">Les d'vis du Bouan'homme George</a><p>

<li><a href="gdfame.html">La Nou&ocirc;rrituthe d&eacute; l'&acirc;me</a><p>
<li><a href="mormon.html">Mormon ma&ucirc;gr&egrave; l'y</a><p>

<li><a href="jesuites1873.html">Je sis un vier Jerriais!</a><p>
<li><a href="lettre1880.html">Eune lettre d&eacute; 1880</a><p>
<li><a href="lettre1902.html">Eune lettre d&eacute; 1902</a><p>
<li><a href="lettre1847.html">Eune lettre dans Le Constitutionnel 1847</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrligion.html by HTTrack Website Copier/3.x [XR&CO'2014], Tue, 15 Jul 2025 13:59:47 GMT -->
</HTML>

