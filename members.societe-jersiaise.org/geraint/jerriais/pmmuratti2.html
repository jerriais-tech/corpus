<HTML>

<!-- Mirrored from members.societe-jersiaise.org/geraint/jerriais/pmmuratti2.html by HTTrack Website Copier/3.x [XR&CO'2014], Tue, 15 Jul 2025 13:58:55 GMT -->
<HEAD>
<TITLE>Le Muratti</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Le Muratti</h2>
Merrienne et les divorces</font></center><p>

<font size="-1"><i>&agrave; Port&icirc;nf&eacute;,</i><br/>
<i>Saint Ou.</i><br/></font>
<br/>
Moussieu l'Editeu,<br/>
<br/>
Grace &agrave; notre radio, j'p&ucirc;mes &ecirc;couter, la Merrienne et m&eacute;, &agrave; la deuxi&egrave;me maintchi du <a href="pmmuratti.html">Muratti</a>. Comme la grande m&acirc;jorit&eacute; d'nos vais&icirc;ns, j'n'avions pas grande esp&eacute;thance qu'nos hommes pou&ocirc;rraient gagni, car i' nos sembliait qu'les s&eacute;lecteurs avaient fait un dr&ocirc;le de chouaix. Quand j'entend&icirc;mes qu'apr&egrave;s quarante-chinq minutes J&ecirc;rri avait fait assez bein, ch'tait tr&eacute;jous tchiquechose. Mais &agrave; ch'teu' nos gar&ccedil;ons avaient &agrave; jouer contre un fort vent, et nou s'faisait seux qu'les Dj&eacute;rn&eacute;siais en prendraient avantage. Mais, nouff&eacute;, car une fais que Gor&icirc;n avait fait le total trais-z&eacute;ro, i' sembliaient aver perdu couothage, et pour la derni&eacute; d&eacute;m'ieuthe J&ecirc;rri faisait qu&acirc;si comme ou voulait. M&ecirc;me &agrave; ch'teu, je n'pouvons pas en r'v&eacute;n&icirc;n, et nou-s-aim'thait saver tch&egrave;sque <a href="dgernesy.html">Djern&eacute;zi</a> en crait. Siez fais de si&egrave;te ils ont 't&eacute; battus, et i' d&eacute;vent en aver grand mal-au-tchoeu. Tant m&ucirc;s!<br/>
<br/>
Mais, Moussieu, tchi dr&ocirc;le de temps. L&ucirc;ndi le &quot;Bill&quot; L&eacute; Brun vint m'cherchi pour aller au p'tit &quot;show&quot; d'<a href="st_helyi.html">Saint H&eacute;lyi</a>, et y'avait une bli&acirc;se si fraide que nou-s-&eacute;thait g'l&eacute; si nou n'avait pas 't&eacute; bein abri&eacute;. Y'avait de bouonnes b&ecirc;tes, mais sinon dans les vieaux d'un an, je n'crais pas que j'v&icirc;mes autchune chose tout-&agrave;-fait bouon assez pour v'nIn s&ucirc;s l'Ile, sinon, p't'&ecirc;tre, la jeune <a href="jerseycow.html">vaque</a> &agrave; Clifford Pallot. Mais jamais nou n'sait, car souvent ch'est une affaithe de diff&eacute;thents juges, diff&eacute;thents jugements.<br/>
<br/>
J'm&eacute; r'souveins d'la vaque au &quot;Fred&quot; Starck, du Mouoth&icirc;n, tchi v&icirc;nt quatri&egrave;me dans sa cl&acirc;sse et gagnit le championnat du &quot;show&quot;; d'la vielle vaque &agrave; Arthut L'M&egrave;rquand, d'<a href="st_pierre.html">Saint Pi&ecirc;rre</a>, tchi fit hardi la m&ecirc;me chose y'a bein d'an&eacute;es, et d'la belle vaque &agrave; <a href="la_trinnete.html">la Trin't&eacute;</a> que les juges d'la cl&acirc;sse avaient laissi d'c&ocirc;t&eacute;, mais tchi 'tait yunne des belles vaques de l'ann&eacute;e. Ch'n'est pas d'agniet, Moussieu, qu'nou-s-a veu de dr&ocirc;les de jugements, et ch'est seux et certain que nou-s-en v&ecirc;rra d'autres.<br/>
<br/>
Apr&egrave;s l'&quot;show&quot;, l&eacute; &quot;Bill&quot; nos pr&icirc;n pour une p'tite tou&ocirc;n&eacute;e &agrave; <a href="st_cliement.html">Saint Cli&eacute;ment</a>. La preumi&eacute; fais que j'arr&ecirc;t&icirc;mes j'v&icirc;mes un bieau b&eacute;tchet de patates et une bein charmante femme. La ferme est nomm&eacute;e &quot;Alexander Farm&quot;, et ch'est l&agrave; que l'Captaine Le Gresley avait d'meuth&eacute; y'a bein d's ann&eacute;es. I' fit une p'tite fortune avec des tomates tch'il avait pliant&eacute; de l'autre bord d'la route. Ch'est le grand des qutre fils au Raymond L'Brun, d'Saint Jean, tch'est l&agrave; &agrave; ch'teu'.<br/>
<br/>
De l&agrave; j'nos en f&ucirc;mes &agrave; l'autre but d'la p&acirc;raisse pour vaie la ferme tch'appartenait au Chantgni Desmathes. Ou fut accat&eacute;e par le quatri&egrave;me des fils &agrave; Raymond, et si jamais j'ai veu un gar&ccedil;on entreprenant, ch'est li. Il a d&ecirc;j&agrave; fait un tas de r'path&acirc;tions et i' s'en va plianter p&ucirc;s d'sou&euml;sante vr&eacute;gies d'tomates en saison. Nou li souhaite toutes les bouonnes chances.<br/>
<br/>
Pour changi d'sujet, la Merrienne, ayant liut la &quot;Post&quot; hier au s&eacute;, r'mertchit que ch'tait honteux d'vaie tant de divorces. &quot;Y'en a p&ucirc;s que jamais,&quot; ou s'fit, &quot;et si chonna continue, i' faudra qu'la Cour si&egrave;ge touos les jours. Vraiement, nou n'peut pas comprendre le monde d'&agrave; ch'teu'!&quot;<br/>
<br/>
&quot;Nou-s-avait p&ucirc;s ou mains pr&eacute;vu chonna quand la louai fut p&acirc;ss&eacute;e,&quot; j'li dis, &quot;mais quant &agrave; m&eacute; je n'&eacute;thais jamais creu que y'&eacute;thait yeu tant d'couplyes tchi n'accordaient pas.&quot;<br/>
<br/>
&quot;Mais ch'n'est pas l&agrave; l'pi&egrave;the,&quot; ou dit, &quot;car j'ai ou&iuml; agniet d'un homme tch'a pr&egrave;sque quatre-v&icirc;ngts, et tchi marche avec deux b&acirc;tons, tchi s;en va mathier une fille tch'a djais-sept ans. Chonna ne d&eacute;v'thait pas &ecirc;tre perm&icirc;nt, Ph'lip.&quot;<br/>
<br/>
&quot;Et comment qu'tu t'en vas l'emp&ecirc;chi?&quot; j'li d'mandis.<br/>
<br/>
&quot;Les Etats d&eacute;v'thaient p&acirc;sser une louai,&quot; ou dit, &quot;et si y'a un ministre tchi n'a pas p&ucirc;s d'id&eacute;e que d'les prononcer homme et femme, i' d&eacute;v'thait &ecirc;tre s&eacute;v&egrave;thement puni. Peux-tu m'dithe, &agrave; qu'menchi, pourtchi qu'une fille tchi 'tait ocquo &agrave; l'&ecirc;cole y'a un an ou deux, veur mathier un homme tch'a bein d'la peine &agrave; se t'n&icirc;n d'but?&quot;<br/>
<br/>
&quot;Mais oui,&quot; j'li dis; &quot;j'n'y vais autchune diffitchult&eacute;. Sans doute le bouonhomme a des sous, et sans doute &eacute;tout ou de f'tha seuze tch'i' li f'tha san testament. Pour l&eacute; restant, ou pou&ocirc;rra trouver moyen de l'envier au rouoyaume des taupes aussi vite que possiblye, &eacute;pis ou pouorra se r'mathier &agrave; tchique bieau gar&ccedil;on.&quot;<br/>
<br/>
&quot;Pourtant,&quot; ou dit, &quot;i' m'sembl'ye que t&eacute; et m&eacute;, quand j'f&ucirc;mes nos faithe mathier, je n'pensaimes pas &egrave;s sous.&quot;<br/>
<br/>
&quot;Damme, nan!&quot; j'li dis, &quot;car j'n'en avions pas, ni t&eacute; ou m&eacute;. Tout ch'que j'avions, &agrave; qu'menchi, ch'tait deux apartements, contenant la tchu&icirc;sine et la chambre, mais d'vant long chonna ne suffisait pas, car la famille v&icirc;nt vite.&quot;<br/>
<br/>
&quot;P't'&ecirc;tre un mio trop vite,&quot; ou s'accordit, &quot;mais, apr&egrave;s tout, nos mousses ont tou&ocirc;n&eacute; bein. Ou&egrave;sque je s'saimes, au jour d'agniet, sinon pour l'aide que notre grand, l&eacute; Bram, nos a tr&eacute;jous donn&eacute;.&quot;<br/>
<br/>
&quot;Dans l'chim'ti&egrave;the ou &agrave; l'H&ocirc;pita,&quot; j'li dis, &quot;mais Merrienne je n'te pas f&eacute;licit&eacute; s&ucirc;s l'appathence de tan gard&icirc;n. Vraiement jamais je n'&eacute;thais creu tch'il &eacute;thait flieuthi comme il a fait, malgr&eacute; les limaches, les col&icirc;nmachons et les taupes. I' n'y a pas p&ucirc;s b&eacute; dans tout l'vais&icirc;n&eacute;. Ma bordeuse &eacute;tout en a fait hardi chutte semaine.&quot;<br/>
<br/>
&quot;Ch'est la natuthe,&quot; ou dit. &quot;I' n'faut jamais perdre ep&eacute;thance. Au mais d'janvyi tout pathaissait fichu, mais nouff&eacute;, pas d'un bieau but. &Agrave; ch'teu', Ph'lip, voudrais tu deux p'tits d'gouts de raffra&icirc;chissements?&quot;<br/>
<br/>
&quot;Bein seux qu'oui, ma vielle,&quot; j'li dis, &quot;ch'est ma natuthe.&quot;<br/>
<br/>
<i><a href="lebrocq.html">Ph'lip</a></i><br/>
<i>Jersey Weekly Post 11/5/1963 </i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="muratti1914cahouain2.html">L'affaithe a tou&acirc;nn&eacute; justement comme je m'attendais</a><p>
<li><a href="muratti1914cahouain1.html">Eh bein, gar&ccedil;ons, chute semaine j'ai une histouaithe &agrave; vos raconter</a><p>
<li><a href="football.html">L&eacute; football</a><p>
<li><a href="football3.html">Ph'lip and Merrienne on Football</a><p>
<li><a href="footballmatch.html">Un Football Match</a><p>
<li><a href="pliaisifmh.html">Un plia&icirc;si bein vite p&acirc;ss&eacute;</a><p>
<li><a href="football5.html">L&eacute; Caouain et l'football</a><p>
<li><a href="cahouain_football.html">Une game de football</a><p>
<li><a href="football4.html">L's &Ecirc;tchipes d&eacute; Football et lus m&ecirc;noms</a><p>
<li><a href="police2018.html">M'sage d'la Police entouor la Coupe du Monde 2018</a><p>
<li><a href="pmobstinate.html">Ph'lip is Obstinate</a><p>
<li><a href="pmhistouaithe.html">Ph'lip raconte une histouaithe</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmmuratti2.html by HTTrack Website Copier/3.x [XR&CO'2014], Tue, 15 Jul 2025 13:58:55 GMT -->
</HTML>

