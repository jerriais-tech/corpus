<HTML>
<HEAD>
<TITLE>Eune lettre d&eacute; 1943</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Eune lettre d&eacute; 1943</h2></font></center><p><br>
<br>
A Moussieu l'&Eacute;diteur d&eacute; la Chronique.<br>
<br>
Continnuez, Mess d'Latchaine, &agrave; nouos bailli d'ches braichies d'histouaithes du bouan vier temps pass&eacute;. Tout ch'la vaut la peine d&eacute; rav&ecirc;tchi, j'vouos asse&ucirc;the, car y'a d'ches sornettes tchi sont d&eacute; v&eacute;thitabl'yes fricots et ch'est comme si ches fricots avaient 't&eacute; m&icirc;ns d'c&ocirc;t&eacute; pour trop longtemps mais qu'i' n'en sont qu&eacute; d'miyeaurs en r'sortant d'la vielle armouaithe. Les aut' s&eacute;maines, en &ecirc;ffet, ous avez r'publi&eacute;, entre aut' choses, &#147;<a href="nierbeurre9.html">La Fais'sie d'Ni&egrave;r Beurre</a>&#148;. Ah, s&acirc;pr&eacute; m&acirc;t&icirc;n, qu&eacute; ch'est d'tchi bouon! V&eacute;the, l&eacute; ni&egrave;r beurre, sans doute, mais j'veurs dithe l'histouaithe &ecirc;crite par un amontain tchi n'tait dame pon un innouothant, bein au liain, ma f&eacute;. Les vielles expressions qu'nou-s-y trouve et l'souv'n&icirc;n des bouonnes anciennes manni&eacute;thes et les cou&ocirc;teunmes et la vie heutheuse d&eacute; nouos vielles gens! Et qu&eacute; ch'est spirituel! L&eacute; chein tchi n'a pas liu ch'qu'a 't&eacute; &ecirc;crit par <a href="legeyt.html">Matthieu L'Geyt</a>, <a href="marett.html">Robert Pipon Mathet</a>, <a href="langlois.html">Ph'lippe Langliais</a>, <a href="legros.html">A. A. L'Gros</a>,  &#147;<a href="ejluce.html">Elie</a>&#148; Luce et bein d'autres n'a bein seux pas grand' connaissance du J&egrave;rriais. Mais ch'est la mode, est-che pon, d&eacute; trouver &agrave; r'dithe quand nou n'sait pon!<br>
<br>
Eune masse d'avi&egrave;rs aujourd'aniet n&eacute; d'visent pus en J&egrave;rriais. Qu&eacute; ch'est eune grand' m&ecirc;pr&icirc;nse d&eacute; la part des &icirc;mb&eacute;ciles d&eacute; pathents (car dgiex fais sus dgix ch'est les pathents &icirc;ndiff&eacute;thents tch'en sont responsablyes) et qu'il' en ont r'gret pus tard! H&eacute;, tchille &icirc;nsouciance et tchille innouothance! Toutes ches papillottes d&eacute; drinnettes et touos ches m&ecirc;ssiot&icirc;ns d'papi n&eacute; pensent dg&eacute;the combein mal polis qu'i' sont env&egrave;rs les vielles gens quand i' lus anglia&icirc;chent d&eacute; tchi qu'i' n'comprennent pas au lieu d&eacute; d'viser dans la langue du pays. Et chein tchi m'patha&icirc;t dr&ocirc;le &eacute;tou ch'est qu&eacute; y'a hardi des gens (tchi savent bein l'J&egrave;rriais, en &ecirc;ffet) tchi pr&eacute;tendent &ecirc;t' touos &icirc;nt&eacute;r&ecirc;ssis dans l'vi&egrave;r langage et, s&acirc;pr&eacute; m&acirc;t&icirc;n, ch'est &agrave; peine s'i' peuvent vouos en br&eacute;dendgi deux' trais patholes - i' sautent tr&eacute;jous sus l'angliais. Eh bein i' n'vaient don pas qu&eacute; v'l&agrave; tch'aide &agrave; la tuer, not' vielle langue! D'autres, sans doute, n'en tcheinnent pon d'compte du tout. A ches'l&agrave;, j'dis - &#147;Pourtchi qu'ous &ecirc;tes en J&egrave;rri? N&eacute; sav'ous pas qu&eacute; l'J&egrave;rriais est l'langage d'ich&icirc;n, comme l&eacute; Fran&ccedil;ais en France, l'Angliais en Angli&eacute;t&egrave;rre, l&eacute; Breton en Br&eacute;tangne, l&eacute; Chinnouais  en Chinne, l&eacute; Zouolou au pays des Zoulous? Sabre de bouais, n'av'ous pas honte d&eacute; vot' doublye fache et d'vot' condite?&#148; Mais don, n'est pas b&eacute;soin d'en dithe pus &agrave; d'pathels achocres et bachouards, vaut mus l'penser et s'taithe. I' n'en sont pon eune mie d'mus pour autant et n'saithont jamais tch'est qu'i' manquent quand i' r'fusent d&eacute; garder lus vi&egrave;r langage. Ch'n'est rein qu'quand nou p&egrave;rd les vielles gens qu'nou les r'grette et v'l&agrave; tchi s'applyique &agrave; nouos cou&ocirc;teunmes, not' langue, not' caract&eacute;the et toutes les bouonnes vielles choses. Pr&ecirc;s&egrave;rvons l'J&egrave;rriais - il en est temps!<br>
<br>
Qu&eacute; la vielle Chronique pi&ecirc;sse vivre longtemps, quand ch'n&eacute; s'sait qu'pour nouos d'viser dans not' vi&egrave;r dialecte et nouos exprimmer des pens&eacute;es j&egrave;rriaises du temps pass&eacute;!<br>
<br>
Votre anm&icirc;n r'connaissant,<br>
<I><a href="lemaistre.html">Frainque Le Maistre</a><br>
La Frontchi&eacute;the,<br>
Ste. Mathie</I><br>
<br>
<br>
<I>Chroniques de Jersey 7/8/1943<br>
</I>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="flm1982.html">A change of mind by Mr Crill?</a><p>
<li><a href="lettres.html">Les lettres dans les g&acirc;zettes</a><p>
<li><A HREF="stostp.html">La Drinnette d&eacute; St. Pi&egrave;rre et la Hardelle d&eacute; St. Ou</A><P>
<li><a href="malangue1.html">L&eacute; J&egrave;rriais... Ma Langue</a><p>
<li><a href="malangue2.html"> L&eacute; J&egrave;rriais, ma langue</a><p>
<li><a href="malangue3.html"> L&eacute; J&egrave;rriais, ma langue</a><p>
<li><a href="malangue4.html">Man J&egrave;rriais</a><p>
<li><a href="malangue5.html">L&eacute; J&egrave;rriais, ma langue</a><p>
<li><a href="malangue6.html">J&egrave;rriais, ma langue</a><p>
<li><a href="malangue7.html">L&eacute; J&egrave;rriais, ma langue</a><p>
<li><a href="malangue8.html">L&eacute; J&egrave;rriais, ma langue</a><p>
<li><a href="malangue9.html">L&eacute; J&egrave;rriais, ma langue</a><p>
<li><a href="malangue11.html">L'J&egrave;rriais - ma langue</a><p>
<li><a href="jerriaismjv.html">L&eacute; J&egrave;rriais. Ma Langue.</a><p>
<li><a href="couedlezarde.html">La Coue d'L&ecirc;zarde</a><p>
</UL>
</FONT>



&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
