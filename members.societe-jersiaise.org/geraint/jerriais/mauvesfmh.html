<HTML>

<!-- Mirrored from members.societe-jersiaise.org/geraint/jerriais/mauvesfmh.html by HTTrack Website Copier/3.x [XR&CO'2014], Tue, 15 Jul 2025 14:04:10 GMT -->
<HEAD>
<TITLE>Les Mauves</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Mauves</h2></font></center>
<div align="center"><img src="mauve.gif" width="140" height="106" alt="eune mauve" title="" border="0" /></div><p>
<CENTER><TABLE><TR><TD>
Quand j'sis assis &agrave; man tout seu <br/>
Sus eune falaise au bord d'la m&eacute;, <br/>
J&eacute; p&acirc;sse man temps &agrave; obs&egrave;rver <br/>
Un magnifique, sup&egrave;rbe oua&icirc;s&eacute;. <br/>
<br/>
I' vole dans l'air si ais&icirc;ment, <br/>
Et auve tant d'gr&acirc;ce dans ch&acirc;que movement, <br/>
Immobile sus pointe d&eacute; rotchi <br/>
J&eacute; l'vais souvent rester dr&eacute;chi. <br/>
<br/>
Si j'pouvais jusqu&eacute; l&agrave; gr&icirc;mper <br/>
Bein seux des p'tits j'd&eacute;vthais trouver, <br/>
Car ils &eacute;l&egrave;vent lus familles <br/>
Sus des falaises inaccessiblyes. <br/>
<br/>
Mais quand la m&eacute; c'menche &agrave; monter <br/>
J&eacute; les vais don lus attrouper, <br/>
Car si veulent toutes lus rass&acirc;sier <br/>
I' faut du paisson attraper. <br/>
<br/>
I' heurlent et crient et font du brit <br/>
A m'suthe tchilles ram&acirc;ssent lus mangi; <br/>
Non'n craithait jamais &agrave; les vaie <br/>
Qu' ches ouaisieaux l's hommes s&egrave;rvithaient. <br/>
<br/>
Quand les batchieaux tchittent la cauchie <br/>
Les mauves les suivent en racachies,<br/>
Mais quand l'navithe est en plienne m&eacute; <br/>
I' r'v&egrave;innent &agrave; lus pays tout drait. <br/>
<br/>
Dane les clios ils aidgent au f&egrave;rmi, <br/>
Et lus pr&eacute;sence l&eacute; temps pr&eacute;dit; <br/>
Si dans les clios lus vie i ch&egrave;rchent <br/>
Nous sait bein qu'la temp&ecirc;te appr&egrave;che. <br/>
<br/>
Les ing&eacute;nieurs tchi font l's avions <br/>
Ont sus mauves print lus patrons; <br/>
Et ches ouaisieaux tchi volent si bein <br/>
Ont't&eacute; utiles &egrave;s &ecirc;tres humains. <br/>
<br/>
Ch'est se&ucirc;x qu&eacute; souvent l'naufragi, <br/>
Dans la m&eacute; immense en dangi <br/>
A r'pr&icirc;ns couothage et esp&eacute;thance, <br/>
Dans l'cri d'la mauve dans l'grand silence. <br/>
<br/>
I' vait les mauves tchi volent pr&egrave;s d'li <br/>
Et s'&egrave;rsouveint d'aver souvent ou&iuml; <br/>
Qu&eacute; ches ouaisieaux r'v&egrave;innent att&egrave;rri <br/>
Et n'vont jamais bein liain viagi. <br/>
<br/>
A chut moment i' vait fliotter <br/>
Eune plianche &ecirc;louaissie d'san bat&eacute;, <br/>
Si s'y cramponne auve bein d'la peine <br/>
Et n&eacute; v'la l'couothant tchi l'entra&icirc;ne. <br/>
<br/>
I' semblye qu&eacute; les mauves l&eacute; pilotent <br/>
Car autou d'li i' volent et fliottent, <br/>
Lus catchet et lus cris attithent, <br/>
Eun bat&eacute; d'p&ecirc;que dans l'vaithin&eacute;. <br/>
<br/>
L'id&eacute;e li veint tch'il est sauv&eacute; <br/>
Car il entend des vouaix crier: <br/>
&quot;Tcheins bouon ta plianche brave navigant <br/>
Not' bat&eacute; est v'nu juste en temps&quot;. <br/>
<br/>
<i><a href="hacquoil.html">F.M.H.</a></i>
</TD></TR></TABLE></CENTER>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="ouaise.html">L's ouaisieaux en J&egrave;rriais</a><p>
<li><a href="mauves.html">Les mauves</a><p>
<li><a href="nids.html">Les nids d'mauves l&eacute; tou d'l'&Icirc;le</a><p>
</UL>
</FONT>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/mauvesfmh.html by HTTrack Website Copier/3.x [XR&CO'2014], Tue, 15 Jul 2025 14:04:10 GMT -->
</HTML>
