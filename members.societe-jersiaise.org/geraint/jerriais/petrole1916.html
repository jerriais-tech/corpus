<HTML>

<!-- Mirrored from members.societe-jersiaise.org/geraint/jerriais/petrole1916.html by HTTrack Website Copier/3.x [XR&CO'2014], Tue, 15 Jul 2025 13:40:21 GMT -->
<HEAD>
<TITLE>Caouain et la p&eacute;trole</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>Caouain et la p&eacute;trole</h2></font></center><p>

Si jamais j'ai 't&eacute; erconnaissant pour les deux faillies ailes qui m'ont 't&eacute; donn&eacute;es pour transporter ma pouore carcasse d'une carre et d'l'autre, ch'a 't&eacute; ches jours ilo. Pensez don, l'avantage que ch'est de pouver viagi dans touos les coins d'l'Ile sans l'aide d'un &quot;motor-car!&quot;<br/>
<br/>
Ch'est, sans doute des &ocirc;tils qui sont bain utiles mais nou n'peut pas les faithe rouler sans p&eacute;trole, et la p&eacute;trole est dangereuse, ch'est un litchide qu'est infliammable comme tout et i' faut les pus grandes pr&eacute;cautions quand nous est &agrave; l'manier. Ch'est un produit ettou de tchi que l'prix varie hardi et en temps d'djerre il est susceptiblye &agrave; hauchi de pus en pus. Naturellement les siens qui s'en servent en accatent une grande quantit&eacute; quand i' peuvent l'aver &agrave; bouan marchi, mais comme i' y a des reglements qu'interdissent &agrave; tchi qu'che sait d'en stotchi pus qu'une certaine quantit&eacute; i' y a des risques de s'faithe happer par les autorit&eacute;s et d'aver &agrave; payi des fortes amendes.<br/>
<br/>
V'l&agrave; justement chein qui vaint de s'arriver &agrave; ches dernyi et au moment d'&ecirc;crithe i' y a d&ecirc;j&agrave; chinq messieux qui ont pass&eacute; sans p&acirc;ler d'une djaingue d'autres que nou dit qui sont &eacute;galement coupablyes et qui sont pour compatha&icirc;tre tchiqu'uns des pr&eacute;chains jours. Je n'ai rain &agrave; en dithe de cheux-l&agrave;, car je pouorrais p't-&ecirc;tre bain me trouver dans l'embarras pour aver &eacute;crit sus des causes qui sont oquo, comme nou dit, &quot;sub judice.&quot;<br/>
<br/>
Les chinq qu'ont 't&eacute; pr&eacute;sent&eacute;s jusqu'acheteu sont deux tch&eacute;thetchers, un <a href="connetable.html">Couna&icirc;tablye</a>, un &ecirc;crivain, et un rentchi.<br/>
<br/>
Ches treis derniers ichin ont payi une amende de chinq louis ch&acirc;tchun, les deux tch&eacute;thetchers n'en ont pas r'path&eacute; justement si bouan marchi il est vrai, i' patha&icirc;t que iun en attrapi pour chent chinquante louis et l'autre pour chent, mais i' n'faut pas oublier qu'ils eurent l'honneur de compatha&icirc;tre devant la Cour Royale, ieux, tandis que l's autres furent jugis par le tribunal qu'est fr&eacute;quent&eacute; par les communs criminels.<br/>
<br/>
Comme je vos ai dit pus haut, je sis bain erconnaissant de pouver me servi d'mes ailes et que je n'ai qu'faithe d'un &quot;motor-car,&quot; car ch'est bain, seux que si j'en avais ieu iun, le nom de Caouain aithait fidguth&eacute; parmi les pr&eacute;venus.<br/>
<br/>
<div align="center">* * *</div><br/>
<br/>
I' n'faut pas aller satchi d's allumettes sus la cauchie d'Gouorey acheteu par exemplye!<br/>
<br/>
Un farceux, l'aut'e jour, oppr&egrave;s aver liu les r'merques de Moussieu l'Bailli, se mins dans la t&ecirc;te d'aver un mio d'fanne avec les p&ecirc;tcheurs de par-l&agrave;, ch'est pourtchi i' s'en fu s'promener sus la cauchie.<br/>
<br/>
Arriv&eacute; dans l's envithons des h&ocirc;telles, il aperchu un p'tit troup&eacute; d'p&ecirc;tcheurs qui bavardaient en fumant lus pipe. I' s'appr&eacute;chi d'ieux et lus dit:<br/>
<br/>
&quot;Eh bain gar&ccedil;ons, et comment qu'est l'vent &agrave; matin?&quot;<br/>
<br/>
Et en disant chenna, i' d&ecirc;halli une boua&icirc;t&eacute;e d'allumettes de sa pouchette et en satchi iune qu'i' tint en haut pour vaie si l'vent la d&ecirc;teindrait.<br/>
<br/>
Les p&ecirc;tcheurs comprinrent bain la manoeuvre et deustrais d'ieux se j'tirent sus li et l'prinrent par la p&eacute; du co et par le fond d'ses braies et s'n allaient justement le pitchi &agrave; l'ieau, quand il en sorti iun tout &agrave; la h&acirc;te de la &quot;British&quot; et lus criyi &quot;Hi, arr&ecirc;tez, gar&ccedil;ons! Chenna n'vos sert pas d'rain de faithe chenna! Amenez le p&ucirc;st&ocirc;t par dedans et et j'allons l'faithe nouos payi un couplye d'rondes!&quot;<br/>
<br/>
Les autres trouvirent que che n'tait pas du tout une mauvaise id&eacute;e, alors i' tra&icirc;nithent le pouore baloque dans la barre et burent &agrave; sa sant&eacute; pour une d&eacute;miuthe de temps.<br/>
<br/>
I' y en arrivait d'autres &agrave; chaque instant qui n'lus faisaient pas prier deux fais pour joindre le parti, alors les frais s'acchumulaient tout l'temps, et quand not'e farceux vint &agrave; settler, il en eut justement pour treize chelins et vingt-deux sous.<br/>
<br/>
Ch'est pourtchi, gar&ccedil;ons, prenez m'n avis, et si ous allez du c&ocirc;t&eacute; d'Gouorey, sus toutes choses, ne p&acirc;lez pas du vent, ni n'satchiz pas d'allumettes, car comme dit l'Angliais:<br/>
<br/>
&quot;It is a dangerous practice.&quot;<br/>
<br/>
<i><a href="gwdec.html">Caouain</a></i><br/>
<i>La Chronique de Jersey 1/4/1916</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cahouain1avri1916.html">Samedi pass&eacute;, comme je prenais un p'tit somme oppr&egrave;s d&icirc;ner</a><p>
<li><a href="minsethes.html">Les Mins&egrave;thes du Jour d'Agni&egrave;t</a><p>
<li><a href="feuvoc.html">L&eacute; feu</a><p>
<li><a href="feu.html">L&eacute; feu</a><p>
<li><a href="pmfeu.html">Le Feu &agrave; Saint Louothains</a><p>
<li><a href="esso.html">Esso</a><p>
<li><a href="pmpetrol.html">This petrol business</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/petrole1916.html by HTTrack Website Copier/3.x [XR&CO'2014], Tue, 15 Jul 2025 13:40:21 GMT -->
</HTML>

