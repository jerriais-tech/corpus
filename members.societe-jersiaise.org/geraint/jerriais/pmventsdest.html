<HTML>

<!-- Mirrored from members.societe-jersiaise.org/geraint/jerriais/pmventsdest.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
<HEAD>
<TITLE>Les vents d'Est</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les vents d'Est</h2><br/>
Merrienne ne l's'aime Pas</font></center><p>

Moussieu l'Editeu,<br/>
<br/>
J'ai tr&eacute;jous r'mertchi que quand y nos veint des vents d'Est la Merrienne est t&ecirc;toigne et roupilleuse comme tout. Ne v'la p&ucirc;s d'une semaine que j'ai bein d'la peine &agrave; l'enduth&eacute;.<br/>
<br/>
Ou s'est minse dans la t&ecirc;te, par examplye, qu'un bouon matin, si les vents n'changent pas, nos patates s'sont fricachies. Et don, dans les quatre heuthes, quand y faut ocquo niet, ou m'baille un co-d'pid dans l'dos pour me r&ecirc;villyi et m'faithe d&eacute;shall&eacute; pour vais si y'a une bianche gelee. J'ai biau l'y dithe de s'touon&eacute; d'bord et de m'laissi trantchille, ou n'me donne pas un instant d'paix si je mets pas mes brais et mes chavethes all&eacute; d'hors examin&eacute; l'temps. Et j'vos asseuthe, Moussieu, que chais matins nou n'y brule pas, quand y faut deshall&eacute; &agrave; maintchi nud. Y m'prend une bouonne dem'ieuthe &agrave; m'r&ecirc;cauff&eacute; quand j'me r'pique au liet.<br/>
<br/>
Enfin, jusqu'ichin les rapports ont fait favothablyes, et p&ucirc;s tard dans la journ&eacute;e la bouonnefemme r'deveint un mio p&ucirc;s normale. Au moment oulle est int&eacute;r&ecirc;ssie dans la tch&eacute;stchon d'la vacance pour Jur&eacute;-Justicier, et hier au s&eacute; ou m'dit qu'oulle tait bein contente d'av&eacute; apprint que l'sieur Orange se portait candidat. Ou n'criyait pas tch'y s'sait opp&ocirc;s&eacute;.<br/>
<br/>
"Ch'est un charmant corps," ou dit, "et un vrai J&ecirc;rriais. S&ucirc;s chais points-l&agrave; y tcheint de s'n'onclye, tch'y fut si longtemps D&eacute;put&eacute; d'Saint-Brelade."<br/>
<br/>
"Ch'est bein vrai," j'l'y dit, "mais tu sais, Merrienne, ch'n'est pas comme aut'fais. Ch'n'est pas tant des bouons J&ecirc;rriais tchi nos faut comme des m&ecirc;ssieux tch'ont pass&eacute; d's'ann&eacute;es hors l'&icirc;le et tch'y sont r'venus ichin avec le rang d'm&acirc;jeur ou colonel. Ch'est d's'officiers tch'y nos faut, ma fille, et nou m'a m&ecirc;me dit qu'nou p&acirc;sle d'une louai par latchelle autchun homme ne pou&ocirc;rra s'pr&eacute;sent&eacute; comme candidat s'y n'est pas qualifi&eacute; d'la sorte. Dans l'temps d'man p&egrave;the, nou chou&acirc;ississait un bouon citoyen tch'avait servi sa p&acirc;raisse comme Conn&ecirc;tablye, et s'il avait corpotha dans la Milice tant m&ucirc;s, mais ch'n'est pas des ex-Conn&ecirc;tablyes ou des corpothaux tch'y peuvent faithe de nos jours. Y n'est pas m&ecirc;me n&eacute;c&eacute;ssaithe de pouv&eacute; p&acirc;sl&eacute; l'J&ecirc;rriais, ou d'sav&eacute; la diff&eacute;thence ente une g'niche r'nouv'l&eacute; ou yunne tchi n'est pas ocquo mathi&eacute;e.<br/>
<br/>
"J'ai m&ecirc;me ou&iuml; p&acirc;sl&eacute;," j'continuit, "d'un g&eacute;n&eacute;ral du bord de l'Est tch'y n'dithait pas n&acirc;nin. Il est dans les sou&euml;sante et pour au mains vingt ans il a tait parmi les n&eacute;gres je n'sais pas iou. Y cliopinne, y n'entend pas pour dithe, et nou ouait tch'il est dr&ocirc;le toutes les pliennes lunes, mais sans doute y s'sait acc&eacute;ptably&eacute;. S'y prend j'en craindrais pour le Sieur Orange ou pour autchun autre bouon J&ecirc;rriais tch'y n'a pas au mains une do&ucirc;zaine de m&eacute;dailles."<br/>
<br/>
"Ch'est bein triste," ou s'fit, "mais ch'est la faute &agrave; nous J&ecirc;rriais. Si j'avions la maintchi d'l'ind&eacute;pendance et du couothage de nos anch&ecirc;tres, j'ne s'saimes pas dans un tait pit&eacute; ach'teu. Mais, paslent d'autre chose Ph'lip, ne v'la les shows tchi r'veinnent, et j'pens&eacute; bein que comme de cou&ocirc;tume tu voudras all&eacute; ichin et l&agrave; perdre tans temps l'tou du ring, &eacute;pis, quand veindra l's&eacute; j'en &eacute;thait pour au mains un couplye d'heuthes &agrave; t'&eacute;cout&eacute; tandis qu'tu m'raconte les b&ecirc;tises que les juges ont fait. Mais j'te dis d'avanche que chutte fais, si tu r'veins comme y s'est arriv&eacute; tchiquefais, j't'envi&ecirc;thai &agrave; t'couochi sans m&ecirc;me une tasse de tais. J'n'ai pas r'oubli&eacute; la s&eacute;th&eacute;e qu'tu m'dis qu'un certain avait montr&eacute; une charmante jeune vaque dans la class pour les viers b&oelig;ux. Ch'est pourtchi, r'garde &agrave; t&eacute;&nbsp;  !"<br/>
<br/>
Je ne savais pas tchi dithe, Moussieu, car ch'tait vrai assez, mais ch'est une chose tchi m'n'arrive pas souvent  et chu coup j'm'en vais &ecirc;tre bein r'gardant. Y pathait qu'y'a d's'entr&eacute;es en m&acirc;sse, et qu'les clios s'sont &agrave; peine grands assez. Eh bein, Moussieu, quant &agrave; m&eacute;, tant p&ucirc;s, tant m&ucirc;s. <br/>
<br/>
<i><a href="lebrocq.html">PH'LIP</a></i><br/>
24/4/1954<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vent.html">L&eacute; Vent</a><p>
<li><a href="ventvoc.html">L&eacute; vent</a><p>
<li><a href="folledavout2021.html">La Folle d'Avo&ucirc;t</a><p>
<li><a href="gdftempetes.html">Temp&ecirc;tes, d&ecirc;pens, cons&egrave;rv&acirc;tion</a><p>

<li><a href="elections_3.html">Achteu que l'&eacute;lection pouor Juge est pass&eacute;e</a><p>
<li><a href="elections_15.html">L'Caouain comme candidat pour Juge</a><p>
<li><a href="elections_37.html">Jean Cabot pour Juge</a><p>
<li><a href="elections_36.html">V'la don un Juge d'&ecirc;lu sans qu'i' y ait ieu une &ecirc;lection</a><p>
<li><a href="visite1878.html">Une visite entre deux vaizins opr&egrave;s la derni&egrave;ze &eacute;lection de Juge</a><p>
<li><a href="pmring.html">How Ph'lip Bought a Ring</a><p>
<li><a href="pmshows.html">L's Elections et les 'Shows'</a><p>
<li><a href="pmetats.html">Un Jour &egrave;s &Ecirc;tats</a><p>
<li><a href="pmbliaume.html">Ph'lip bliaume les campagnards</a><p>
<li><a href="pmmembre.html">Pourtchi vouler &ecirc;tre membre d's &Eac
<li><a href="elections_19.html">Les Messieurs de la Cour ont d&eacute;cid&eacute; d'av&egrave;r l'election un Vendredi</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmventsdest.html by HTTrack Website Copier/3.x [XR&CO'2014], Tue, 15 Jul 2025 14:00:34 GMT -->
</HTML>

