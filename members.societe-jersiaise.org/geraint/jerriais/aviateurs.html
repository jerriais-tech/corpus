<HTML>

<!-- Mirrored from members.societe-jersiaise.org/geraint/jerriais/aviateurs.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
<HEAD>
<TITLE>Les Aviateurs</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Aviateurs</h2></font></center><p>
<CENTER><TABLE><TR><TD>
J'pense bain qu'ou avez oui p&acirc;ler d'la derni&egrave;the &ecirc;cappaie,<br/>
Comment qu'en cherchant &agrave; lus distindgi,<br/>
Deux braves Jerriais lus d&eacute;cidirent &agrave; faithe une ernommaie,<br/>
Mais faillirent bain &agrave; perdre lus tchuyi.<br/>
<br/>
L'evchin comment qu'l'affaithe c'menchi, j'taimes en conversation,<br/>
Un Samedi l'arl&eacute;vaie dans Minden Place;<br/>
Le d'vis tou&acirc;nni sus les &quot;Voleurs,&quot; ch'est-&agrave;-dithe sus l'Aviation,<br/>
Et comment qu' &quot;White&quot; avait perdu sa &quot;race.&quot;<br/>
<br/>
&quot;<a href="brambilo.html">Samuel</a>&quot; 'tait parmi nous, et y dit, &quot;Savous-bain, bouannes gens,<br/>
Afin qu&eacute; Jerri n'reste pas dri&egrave;the,<br/>
J&eacute; cr&eacute; quasi qu'si j'en touchais tchiques patholes au g&eacute;rant,<br/>
Y &eacute;thait moyen d'organiser l'affaithe.<br/>
<br/>
J'dimes tous &quot;Hear, hear!&quot; &quot;Bravo, man vi, ch'la f'thait une sensation<br/>
Si la <i>Chronique</i> voulait donner un prix,<br/>
Et tchiqu'uns d'nous aithaient un <i>try</i> sustout si je pensions<br/>
Que j'pouvions gagni chinq ou siex chents louis.&quot;<br/>
<br/>
Eh bain, v'la qui n'fut pas longtemps d&eacute;vant d'&ecirc;tre arrangi,<br/>
Des Jerriais seulement pouvaient y &ecirc;prouver;<br/>
Ch'tait bain au mains, car autrement tchique maudit &ecirc;trangi<br/>
N'&eacute;thait bain seux pas mantchi d's'y trouver.<br/>
<br/>
Les conditions 'taient bain pr&eacute;cises, y fallait tout d'abord<br/>
Que toute la machine fusse construite dans l'&icirc;le;<br/>
'Ous admettrez que ch'la 'tait un mio fort,<br/>
La job 'tait pas encouothageante, et bain liain d'&ecirc;tre facile.<br/>
<br/>
Quand au trajet &agrave; parcouothi, nou n'pouvait s'y m&ecirc;prendre,<br/>
Y pathaissait bain simple sus du papi,<br/>
Le pus grand imb&eacute;cile du prumi&eacute; coup pouvait l'comprendre,<br/>
Mais ch'tait aut'echose quand fallait l'accomplyi.<br/>
<br/>
Le point d'd&eacute;part ch'tait les Bianches Banques, puis fallait filer Ouest,<br/>
Et faithe un &quot;sweep&quot; par sus la baie d'<a href="st_ouen.html">St Ouain</a>,<br/>
Faithe le tou d'la &quot;Rocco,&quot; et pis s'en r'v&eacute;nin tout dr&eacute; Est,<br/>
Et traverser l'&icirc;les de J&ecirc;rri en pliain.<br/>
<br/>
Ch'tait pas l&agrave; tout, car fallait oquo passer sus la m&eacute;<br/>
Pour une distance au mains d'un couple d'milles,<br/>
Aller jusqu'&agrave; l'<a href="avathithon.html">Avath&icirc;son</a> pouver r'tou&acirc;nner,<br/>
Et pis laineder sus la c'mune de <a href="grouville.html">Grouville</a>.<br/>
<br/>
Le prumi &agrave; faithe tout chennechin erch&eacute;vethait quat' chents louis,<br/>
Qui s'raient pay&eacute;s au bureau d'la <i>Chronique</i>,<br/>
Du mains le R&eacute;dacteur nouos dit qui s'en portait garantie,<br/>
Mais j'n'aimais pas san souorit ironique.<br/>
<br/>
Enfin tchiques jours oppr&egrave;s chonna man biau-fr&egrave;the vint m'trouver<br/>
Et m'dit: &quot;Yes-tu? Je cr&eacute; que j'pouvons l'faithe!<br/>
Dans touos les cas y n'y a pas d'ma, au mains, ch'est d'y &ecirc;prouver.<br/>
Faut pas sus toutes choses s'en vanter, faut s'taithe.&quot;<br/>
<br/>
Je m'y accordi et je c'menchimes &agrave; faithe nos arrangements,<br/>
Jamais nou n'craithait le &quot;gear&quot; qui nouos fallait;<br/>
D&egrave;s qu'j'avions fix&egrave; tchique affaithe y fallait des changements,<br/>
Chein qu'yun mettait, l'autre tout de suite le r'hallait.<br/>
<br/>
A la fin j'en r'pathimes tout-de-m&eacute;me, et pis sans faithe grands frais,<br/>
Car la machine ne cou&ocirc;tit presque rain;<br/>
Man biau-fr&egrave;the dit: &quot;Faut pas d'engin, je cr&eacute; qu'j'pouvons nouos grais,<br/>
Man s&eacute;parateur f'tha tout aussi bain.<br/>
<br/>
Pour faithe l'h&eacute;lice, de sus l'sliceur je halli la &quot;fly-wheel&quot;;<br/>
Trais fielles de zinc et deustrait &ecirc;crou&egrave;tes.<br/>
Et v'la tout de suite un propelleur, ch'fut pas bain difficile,<br/>
L'affaithe travaillait comme sus des roulettes.<br/>
<br/>
You qu'fallit prendre des pr&eacute;cautions, ch'tait en faisant les ailes<br/>
J'y m&icirc;mes trais ballots d'b&acirc;tons &agrave; <a href="tonmates.html">tomates</a>,<br/>
Je l's amath&icirc;mes tous deux &agrave; deux, y faisaient &agrave; merveille,<br/>
Et pis je bind&icirc;mes tout avec des lattes.<br/>
<br/>
Une fais qu'la telle fut stretchie d'sus notre a&eacute;ro 'tait pr&ecirc;t,<br/>
Et j'attend&icirc;mes que l'vent molisse un mio,<br/>
Pour faithe un <i>trial flight</i> viyous, sus la course des Tchennevais,<br/>
Et nouos faithe seux qu'tout allait comme y faut.<br/>
<br/>
V'l&agrave; qu'allit bain, j'&eacute;tions contents n'y avait rain &agrave; changi<br/>
A l'exception d'&ecirc;treindre deustrais wiyeurs;<br/>
J'tions satisfaits que j'pouvons l'faithe sans couore auchun dangi,<br/>
Et faithe notre ernommaie comme &quot;highflyeurs.&quot;<br/>
<br/>
Le <i>Morning News</i> en oui p&acirc;ler, et v'la deux hommes qui veinnent,<br/>
Pour t&acirc;chi d'gatherer toutes les nouvelles,<br/>
Et afin d'nouos photographier ils amenithent Mess <a href="tynan.html">Tynanne</a>,<br/>
Mais man biau-fr&egrave;the lus &quot;<i>You go to h...!</i>&quot;<br/>
<br/>
Et v'la enf&icirc;n l'grand jour qu'arrive, j'&eacute;tions su les Bianches Banques<br/>
Ou pouvez craithe qu'yavait une crowd de monde;<br/>
Un ing&eacute;nieux s'en vint nouos dithe &quot;Si n'y a pas rain qui manque<br/>
Ou ne s'rez pas longtemps &agrave; faithe vot' ronde.&quot;<br/>
<br/>
Je d&icirc;mes <i>good-bye</i> &agrave; touos l's anm&icirc;ns, p't&ecirc;tre pour la derni&eacute; fais,<br/>
J'embraich&icirc;mes nos deux femmes et nos avi&egrave;rrs,<br/>
Mais quand les femmes lus m&icirc;nrent &agrave; braithe, ch'tait bain pitchable &agrave; vais.<br/>
Comment qu'chest pouores petites v&icirc;nrent sus lus n&egrave;rfs.<br/>
<br/>
J'criyi &agrave; Ned, &quot;Touanne la chanole, et v&eacute; que l'screw sai cli&eacute;!&quot;<br/>
V'l&agrave; tout l'bizness qui drisse du bord d'avat,<br/>
J'halli sus l'l&eacute;vi d'l'aile de d'vant et j&eacute; c'mench&icirc;mes &agrave; l'v&eacute;,<br/>
Jamais ous n'avez oui un tai sabbat.<br/>
<br/>
Tout allait bain, j'monta&icirc;mes tout l'temps et j'fimes pour &quot;La Goutchaithe,&quot;<br/>
Mais bet&ocirc;t quand j'&ecirc;prouv&icirc;mes &agrave; r'vither,<br/>
Notre machine faisait l'chinq et l'quatre, et Ned s'mins &agrave; s'&ecirc;braithe,<br/>
&quot;Tchain bon, Papa! ch'est seux qu'la vieille s'en va nouos chavither.&quot;<br/>
<br/>
Je tou&acirc;n&icirc;mes comme y faut tout-de-m&ecirc;me, et j'point&icirc;mes pour <a href="st_pierre.html">St. Pierre</a>,<br/>
La crowd de monde 'tait oquo dans les mielles,<br/>
Mais quand j'v&icirc;nmes aupr&egrave;s des 'Barracks' je touch&icirc;mes presqu'&agrave; terre,<br/>
Peu s'en fallit que j'n arraich&icirc;mes la tchelle.<br/>
<br/>
L'l&eacute;v&icirc;mes un mio et &agrave; St. Pierre j'vouli r&acirc;ser l'cliochi,<br/>
Man biau-fr&egrave;the dit, &quot;Wog back donc, imb&eacute;cile.&quot;<br/>
J'lis dis &quot;Tu as peux man pouore garcon, cr&eacute;-tu qu'j'm'en vais t'drotchi?<br/>
Soigne pus acco que ta machine ait d'l'huile.<br/>
<br/>
Eh bain! j'travers&icirc;mes les p&acirc;raisses et j'pass&icirc;mes <a href="hougue_bie.html">la Hougue Bie</a>,<br/>
Et j'dis &agrave; Ned, &quot;J'sommes bons, le pi&eacute;the est fait.&quot;<br/>
Mais j'vit b&eacute;t&ocirc;t qu'javais comptai mes pouochins d'vant d'&ecirc;tre couis,<br/>
Car je n'avions pus la m&ecirc;me velocitai.<br/>
<br/>
Man biau-fr&egrave;the dit &quot;Pique pour la c'mune, et m&ecirc;fie-t&eacute;, v'l&agrave; l'train,&quot;<br/>
Mais m&eacute;, j'voulit continuer not' trajet,<br/>
Cr j'avais fait m'n id&eacute;e d&eacute; d'cendre sus la mielle &agrave; Mary Jane,<br/>
En nouos pitchant contre une vieillote de vr&egrave;t.<br/>
<br/>
Mais quand je r'halli sus l'wiyeur pour baissi l'aile de d'vant,<br/>
N'y avait pus moyen d'la faithe fonctionner,<br/>
J'dis, 'Douard, si ya oquo tchique chose &agrave; dithe, il est grand temps,<br/>
Car sus les rotchers j'allons tamponner.'<br/>
<br/>
Les gens lus minrent &agrave; faithe des heurles, et couothent avau le &quot;slip&quot;<br/>
Y nouos pathaissaient comme autant d'frimions;<br/>
V'l&agrave; la machine qu'arr&ecirc;te tout court, et avec un affreux &quot;dip&quot;<br/>
J'nos amouochel&icirc;mes sus l'haut des &quot;Cauds Sablions.&quot;<br/>
<br/>
J'en griffon&icirc;mes sept ou huit perques, et j'touan&icirc;mes chein d'sus d'sous,<br/>
M&eacute;, j'fus enherm&eacute;l&egrave; dans les d&eacute;bris,<br/>
Je m'&ecirc;teurti la c'ville du pid et m'd&ecirc;chithi la joue,<br/>
J'tais dans un triste &ecirc;tat, j'vos garantis.<br/>
<br/>
Oppr&egrave;s que j'm'&eacute;tais d&ecirc;p&ocirc;tchi, je trouvi man biau-fr&egrave;the<br/>
Sans connaissance ens&eacute;veli dans l'gravi,<br/>
J&eacute; comptais qu'il tait bain path&egrave;, et pis je m'm&icirc;ns &agrave; braithe,<br/>
Et r&eacute;ellement n'ya pas &agrave; s'en ravi.<br/>
<br/>
J'r&eacute;ussi &agrave; le ranimer, et pis y vint du s'cours,<br/>
Les gens d'vallirent pour donner un coup d'main,<br/>
J'f&ucirc;mes tout d'un coup port&eacute;s &agrave; terre par Flip Quoyard, du Bourg,<br/>
Dans san hernais sur les ballots d'&ecirc;train.<br/>
<br/>
Quant &agrave; l'<i>Airship</i>, y resti l&agrave;, la math&eacute;e l'm&icirc;ns en miots,<br/>
Y n'reste pus qu'une collection d'vier f&eacute;,<br/>
Y en a qui disent que not' wiyeu se houque dans lus r&acirc;tcheaux<br/>
Quand ch'est qui vont par l&agrave; pour <a href="lanchon.html">lanchonner</a>.<br/>
<br/>
Malgr&eacute; not' boustre d'mauvaise chance je f&ucirc;mes bain applaudis,<br/>
Et partout ch'tait l'opinion g&eacute;n&eacute;rale<br/>
Que moralement j'avions gagni les fameux quat chents louis,<br/>
Que la <i>Chronique</i> paiethait s'oulle 'tait loyale.<br/>
<br/>
Mais ch'la n'a pas 'tait d'm&ecirc;me pourtant, j'avions r'chu rain du tout.<br/>
Pas m&ecirc;me un chelin pour contribuer &egrave;s frais!<br/>
L'Editeur dit, quand j'applitch&icirc;mes, &quot;Je n'd&eacute;vons pas un sou<br/>
A d's Aviateurs qui r'veinnent dans un hernais.<br/>
<br/>
Et v'l&agrave;, M&ecirc;ssieurs, la position. Je prions le public<br/>
De s'prononcer sans haine ni sans faveur,<br/>
Est-che nous l's intr&eacute;pides &quot;Aviateurs,&quot; ou les gens d'la <i>Vieille Chronique</i>?<br/>
Qui peuvent ercli&acirc;mer l'titre de &quot;Grands Voleurs.&quot;<br/>
<br/>
<i>Monte Cristo</i><p>
</TD></TR></TABLE></CENTER>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="hydroplanes.html">How the Pains Saw the Hydroplanes!</a><p>
<li><a href="loop.html">"Looper the loop"</a><p>
<li><a href="aeroport.html">Eun' a&euml;roport &agrave; La R&ocirc;cque</a><p>
<li><a href="machinnesvolantes.html">Ches Mangnifiques Gens auve lus Machinnes Volantes!</a><p>
<li><a href="gdfavion.html">En Avion!</a><p>

<li><a href="gdfamethique1977.html">D'&egrave;rtou en Am&eacute;thique</a><p>
<li><a href="helicoptethe.html">Coumme tchi dgi&acirc;tre dithe &quot;h&eacute;licopt&eacute;the&quot; en &Ecirc;c&ocirc;ssais?</a><p>
<li><a href="pegase.html">P&eacute;gase en m&eacute;ta</a><p>
<li><A HREF="reve_aeroport.html">Un r&ecirc;ve dans un a&eacute;roport</A><p>
<li><a href="gatwick2014.html">Gatwick 2014</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/aviateurs.html by HTTrack Website Copier/3.x [XR&CO'2014], Tue, 15 Jul 2025 14:03:57 GMT -->
</HTML>
