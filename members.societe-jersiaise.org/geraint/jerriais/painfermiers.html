<HTML>
<HEAD>
<TITLE>P&icirc;teur et les Fermi&egrave;rs</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>P&icirc;teur et les Fermi&egrave;rs</h2></font></center><p>


J'ai oui dithe qu'y'a pus d'sous en Jerri qu'les Banques n'peuvent mony&eacute;! N&eacute; v'la pour bin dthe tr&egrave;s ans d'siette qu'les poummes-de-terre passent bin: touos les viers comptes sont payis: touos les fermiers sont au lis du vent. d'viers compts qu'avaient train&eacute; sus es livres des marchands d'pi d's ann&eacute;es, ont 't&eacute; payis, avec les int&eacute;th&ecirc;ts; y'a m&ecirc;me des fermiers qu'ont payi lus guano d'l'ann&eacute;e tchi vint, pour sauv&eacute; l'disconte.<br/>
<br/>
Tout l'monde est dans la jou&eacute;e! Les marchands s'en vont hauchi les gages de lus clerques, lus dounn&eacute; eunne arlev&eacute;e la s'maine avec un titchet pour <a href="lacorbiethe.html">la Corbi&eacute;the</a> et un &quot;lobster tea&quot; siez Mess Le Sauteux. Y'en a m&ecirc;me, a ch'que j'ai oui, qui s'en vont av&eacute; tchinze jours sus l'continent, touos frais payis, et un neu fa d'habits.<br/>
<br/>
Persounne n&eacute; d&eacute;t pus rin a persounne! Touos les comptes d'&egrave;spici, de drapi, etc., sont settl&eacute;s. N'y'a pus d'arr&eacute;rage de rente nulle part, et touos les fermages sont payis jusqu'a Nou&eacute; tchi vint. L'prix d'la terre a hauchi d'un bouon quart. La terre heuthive se loue l'prix qu'nou veurt en d'mand&eacute;, et y'a eunne grand d'mande pour la tardive d'pis qu'chest la r&eacute;colte de fin d'saison qui rapporte l'pus.<br/>
<br/>
N'y'a pon un quartchi d'bouonne rente a vendre sus l'marchi. Quand ch'est d'la bouonne rente fonci&eacute;the (la moindre soumme d'un quartchi) sus un m&ecirc;nage passabliement franc, y'a d's ab&eacute;yants par la douzaine; et m&ecirc;me la Rente assinable a r'print &egrave;stounamment du prix.<br/>
<br/>
Coumme j'vos disais, les caves des Banques sont pliennes de souverains y'en a a puchi a la pelle; et i' s'en vont &ecirc;tre oblyijis d'en envi&eacute; tchiq' tounnieaux en Angli&eacute;terre - n'y'a pus persounne en Jerri qu'aie besoin d'lus en emprunt&eacute;. Sinon m&eacute;? Et les pendloques ont la chose de m'dithe que ma signatuthe n&eacute; vaut pas chinq sh'lings!<br/>
<br/>
Les boutiques vendent ch'qui veullent. Touos les fermiers se sont ridjis d'neu d'la t&ecirc;te &egrave;s pids: lus femmes ont accat&eacute; des chents v&eacute;rges de cotton, de telle, de fliannet. Et les filles! N'y'en a pas ieunne qui n'aie deus-tr&egrave;s neuves blouses, eunne robe ou deux, tandi qu'les chapiaux qu'nou v&eacute; a ch't'heu a la Chapelle, vos font oubli&eacute; d'&egrave;scout&eacute; l'pr&eacute;dicateu. Et sitot les fains rentr&eacute;s, la puspart des fermiers s'en vont avec lus famille faithe un tou en Suisse, en Autriche, en France. Y'en a m&ecirc;me eunne djingue qui p&acirc;sle d'all&eacute; jusqu'en Portunga vaie d'iou vint les poummes-de-terre qui nos badrent au c'menchment d'la saison.<br/>
<br/>
J'en sis &agrave; m&eacute; d'mand&eacute; si j'n'&eacute;thais pas mus fait d'prendre eunne ferme a la pli&eacute;che de m'en v'nin en ville. Ch'n'est pas que j'm'y counnaisse, a labouoth&eacute; d'la terre. Mais nous apprend Lonore &eacute;thait souognyi les <a href="jerseycow.html">vaques</a>, Laiz&eacute; &eacute;thait fait l'<a href="beurre3.html">beurre</a> et abreuv&eacute; les viaux, nous &eacute;thait yeu un val&eacute;t pour faithe le travas de d'hort, et m&eacute;, j'ethais survillyi tout et gard&eacute; les comptes. V&eacute;the! J'ai moni&eacute;the'ment r'gr&eacute;t d'av&eacute; mantchi cheunna a ch't'heu qu'nous y puche tant d'sous.<br/>
<br/>
Et coumme j'disais a Laiz&eacute;: toutes les filles de fermi, bouonnes a mathi&eacute; sont diversement r'cherchis, et n'restent pon a paitre &egrave;s coucous coumme ta bitche &eacute; d'fille! R'gas Amice L'Enf&ecirc;st&eacute;! I' n'a yeu qu'a dithe, a la derni&eacute; <a href="brancage.html">Visite de Branquage</a>, qui dounnait Chent casses de Royales pour s'menche a ch&acirc;tchunne des ses filles - toutes les tr&egrave;s futes engagis dans l'couothant d'la s'maine!<br/>
<br/>
<i><a href="brambilo.html">Piteur Pain</a></i><br/>
<i>La Chronique de Jersey 8/7/1914 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="painplough.html">How Mister Pain Goes to Plough</a><p>
<li><a href="tomato.html">The Ladies Quit Tomato Picking</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="potatostore.html">The Pains in a Potato Store</a><p>

<li><a href="pmfarming.html">Is Farming Worthwhile?</a><p>
<li><a href="pmsold.html">The farm is not sold</a><p>
<li><a href="pmfermyi.html">La Vie d'un Fermyi</a><p>
<li><a href="fermi.html">Les Mins&eacute;thes d'un Fermi</a><p>
<li><a href="pmfermiers.html">Les fermiers n'ont pas d'chance</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

