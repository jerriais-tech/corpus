<HTML>

<!-- Mirrored from members.societe-jersiaise.org/geraint/jerriais/print.html by HTTrack Website Copier/3.x [XR&CO'2014], Tue, 15 Jul 2025 13:43:54 GMT -->
<HEAD>
<TITLE>Coumment j'm'y print</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Coumment j'm'y print</h2></font></center><p>

Tan pus l'temps va et tant pus nou's'a di peine a trouv&eacute; galant. Y'a malheutheusman ben pus d'filles qu&eacute; d'gar&ccedil;ons en Jerri; et dans not' p&acirc;raisse ch'est oquo piethe, s'nou peu dithe, car l&eacute; p'tit qu'y'en a sont si t&eacute;rribli&eacute;ment &#8220;shy&#8221; qu&eacute; s'nou n'lus dounn&eacute; pon hardi d'encuothageman, j'r&eacute;st&eacute;tha&icirc;mes toutes vielles filles, et j'risqu&eacute;tha&icirc;mes d&eacute; n'jamais guot&eacute; &egrave;s jou&eacute;s d'la vie mathi&eacute;e.<br/>
<br/>
Y'a d&egrave;ja tchiq' temps qu&eacute; j'sis en long; et d'pis ch'la, n'y'a pas yieu, j'pourrais dithe, d&eacute; t&eacute;e, de baazar, d&eacute; cuotuthe, ouais qu'n'ou n'm'ait veue, et ch'est rare qu&eacute; j'manque un Samdi &agrave; marchi tr&egrave;s ou quat' fais &#8220;up an' down&#8221; la rue d'dri&egrave;the. J'b&eacute; souvent du coco &egrave;s &#8220;tea-rooms&#8221; &agrave; Mess Orvis, et j'vais a quasi toutes les vendues d'meubye faites par Mess Perchard. Enfin, j&eacute; n'm&eacute; sis pon muchie, tant s'en faut, et faudrait &ecirc;tre aveugye pour n&eacute; pon s'appercheuv&eacute; qu&eacute; nou pouvait appr&eacute;chi.<br/>
<br/>
L'hiv&eacute; pass&eacute;, d'e&ucirc;mes chinq compognies siez nous. P&eacute;p&eacute;e et m&eacute;mm&eacute;e avait dit coumme cheunna tchi fallait faithe un d&eacute;rni&eacute; &egrave;sfort pour piechi chutte grande &egrave;slindgie la; et j'n'&egrave;speign&icirc;smes rin pour nos compognies. J'dounn&icirc;mes don chinq fais a b&eacute;the-du-t&eacute;e et du soup&eacute; a touos les jeunes f&eacute;rmiers du v&egrave;zin&eacute; et a lus soeurs (ch'n'est pon qu&eacute; j'y t'na&icirc;mes, &egrave;s soeurs, mais n'ou n'pou&eacute; sinon) et a deus-tr&egrave;s villais d'nos ammins. J&eacute; jou&icirc;mes a caffo, a muchi-muoch&eacute;t, au dos-rompu, a la bringe-san-crin, a &#8220;postman&#8221;, a &#8220;the well,&#8221; &#8220;musical chairs&#8221;, etc.; tuos des jeux yiou qu'n'ou finit par s'embr&eacute;chi. J'fut embr&eacute;chi j&eacute; n'sait pon combin d'fais par j&eacute; n's'sait pon combin d'l&eacute;vres tchi sentaient a p'tun : mais n'y'eut pas eunne seulle buoche pour m&eacute; dithe, &#8220;Will you be mine?&#8221;<br/>
<br/>
Oquo un hiv&eacute; d'p&eacute;rdu, m'dit m&eacute;mm&eacute;e, treize tinnes d&eacute; houmard gazuollies, tan piano d&egrave;slotchi, quat' d&eacute; tes parchouni&eacute;thes engagies, j'pouorais quasi dithe a nos frais, et t&eacute; tu reste oquo a paitre &egrave;s coucous. Ah &ccedil;a! m'dithas tu &agrave; la fin, tch&egrave;s qu'cheunna veur dithe? Tch&egrave;s qu'tu lus fais, &egrave;s gar&ccedil;ons, qu'pas y'un n't&eacute; hante?<br/>
<br/>
J'm&eacute; mins a plieuth&eacute;, et j'dis qu&eacute; j'en tait pon d'ma faute si lus gar&ccedil;ons hallaient &agrave; r'tchullons; qu&eacute; j'avais fait d'man mus; qu&eacute; j'les laissais m'embr&eacute;chi en r'venant d'l'Eglyse; qu&eacute; mes jo&eacute;s n'en pouaient pus; et qu' si m&eacute;mm&eacute;e criait qu&eacute; j'n'en faisais pon oquo assez, j't'ais pr&egrave;te a m'assiethe sus lus jnors pour des heuthes d&eacute; temps.<br/>
<br/>
Prends t'y coumme tu voudras, qu'ou m'dit, mais t&acirc;che d'en d&egrave;shoutchi y'un pour ch&egrave;s S'tembre. J'n'ai pon envie d&eacute; r'qu&eacute;manchi a dounn&eacute; des tass&eacute;es d't&eacute;e a un tas d'filles tchi vinnent ichin &egrave;scou&eacute; lus cotillons dans ma bouanne chambre, &egrave;sprouv&eacute; a m'm&ocirc;tr&eacute; a faithe des m&eacute;rvelles, et t&eacute; suffly&eacute; t&eacute;s gallants y'un apr&egrave;s l'autre.<br/>
<br/>
Quand m&eacute;mm&eacute;e p&acirc;sle sus chu ton la, ch'est pas du niollin; j'viyais ben qu&eacute; ch'tait pour d&eacute; bon. Mais tchi faithe? Coumment s'y prendre pour crocht&eacute; un houmme? Tuos les siens qu' j'&eacute;tais ben voulu n'avaient pon l'air d&eacute; r'm&eacute;rtchi mes avanches - ou si badinaient tchiq' fais ov m&eacute; y'n s&eacute; laissait pon houtchi pour d&eacute; bon. Tchi faithe? Et pourtant ma m&eacute;mm&eacute;e n'est pon la seule a souhait&eacute; m'vaie mathi&eacute;e. J'counnais ben eunne fille qu'est hardi d'ch't'opinion la &eacute;tou, mais j&eacute; n'peux pourtant pas l'met' sus la gazette!<br/>
<br/>
Mais chutte fais, m&eacute;mm&eacute;e avait p&acirc;sl&eacute; haut; et quand m&eacute;mm&eacute;e p&acirc;sle haut : faut marchi! Y fallait don vaie a &egrave;tre engagie pour l&eacute; S'tembre.<br/>
<br/>
Pour &ecirc;tre engagie y faut qu'nou s'sait au mains deux. Y'avait m&eacute; - ch'est dej&agrave; eunne forte maintchi! mais l'autre maintchi? Y'ou la trouv&eacute;?<br/>
<br/>
Ch'fut en ville qu&eacute; j'd&egrave;snichi l'obj&eacute;t : dans eunne boutique a drapi. J'avais dej&agrave;, pus d'eunne fais, r'm&eacute;rtchi chu jeune homme la; ch'tait souvent li tchi m'vendait d'la lachette et des baleines-de-cor, et pus d'eunne fais j'avais creu r'm&eacute;rtchi qu' ses ouoth&eacute;lles trembliaient en m'&egrave;sprouvant eunne pathe d&eacute; gants. Eh ben! j'pensi; d'pis qu'les autres n'semblient pon en voul&eacute; - j&eacute; s'sa a li qu' j'offrthait la plieche. Et j'l'y' offri!<br/>
<br/>
J'allais deux fais la s'maine a sa boutique, et tr&eacute;jours j'avais b&eacute;soin d' tchiq'chose a san conteux. J'vint a sav&eacute; y'ou qu'il allait a l'Eglyse le s&eacute;, et j'dis a nos gens qu' j'aimais divers&eacute;ment les s&eacute;rmons d'chu ministre la. Sans faithe mine d&eacute; rin j'm'arrangais a m'trouv&eacute; pas lien d'li a la sortie, et y finit par m&eacute; d'mand&eacute;, eunne s&eacute;th&eacute;e d'bli&acirc;se, si n'm'en s'sait d'rin qui vindrait m&eacute; r'condithe. A la quatrieme fais j'lis dis d'entr&eacute; deux minutes vaie m&eacute;mm&eacute;e, et apr&egrave;s av&eacute; toussu un mio, y dit : &#8220;I don't mind,&#8221; et entri. Apr&egrave;s av&eacute; allum&eacute; la lampe et y'av&eacute; &eacute;xplytchi qu' m&eacute;mm&eacute;e &eacute;tait cuochie, j'nos m&icirc;nmes a r'gard&eacute; m'n album a fotografies, et coumme n'y'avait pon grand veue - l'huile 'tait basse - j'fut oblyijie d'massiethe tout pr&egrave;s d'li pour l'y'&eacute;xplyitchi les portraits.<br/>
<br/>
Dviers onze heuthes, quand j'y'eu montr&eacute; tuos mes portraits et jou&eacute; &#8220;Abide with me&#8221; y dit qu'il 'tait temps d'&eacute;rgangni siez li; et m&eacute;mm&eacute;e qu&eacute; j'n'ava&icirc;mes pon veu&eacute; li cryi du haut d&egrave;s d'gr&eacute;es : &#8220;Erv&eacute;nnez nos vaie&#8221; et j'alli l&eacute; r'condithe jusqu'a la h&eacute;che du gardin, en l&eacute; t'nant par la main pour qui 'n's&eacute; drotchisse pas dans mes rosiers, car y faisait sombre. Y'm pinchit la main un mio en m'disant &#8220;goodbye&#8221; et m'dit qu'i v'naient d&eacute; r'ch&eacute;v&eacute; un lot d'cotillons d'flannellette, un bardgin, vaindrais-je les vaie au pus tot?<br/>
<br/>
Ch'fut la l'qu'menchment. Y vint m&eacute; r'condithe r&eacute;dgulli&egrave;th'ment opr&egrave;s cheunna. J'lis jouais du piano; m&eacute;mm&eacute;e lis montri des m&eacute;rvelles qu&eacute; j'avais faites sans oeus; tchi'qfais y m'a&icirc;djait a d&egrave;svi&eacute; du vigonia (sus la s'maine, car l&eacute; dimanche j&eacute; s'sai un p&eacute;ch&eacute; qu&eacute; d'd&egrave;svi&eacute; du vigonia) et quand y'avait un voeud (entr&eacute; nous j'l'avais m&egrave;sl&eacute; m&eacute; m&egrave;me) j'tais oblyijie d'm'appr&eacute;chi b&eacute;n pr&egrave;s pour l&eacute; d&egrave;snou&eacute;, et en m'baissant sus l'fi, mes gveux lis frottaient tchiq'fais l's'ouies. D'autres fais, j'nos entre-tennaimes les mains ov un d&eacute; sus l'poignet pour vaie l'sien qu'avait l'sang l'pus &egrave;scauff&eacute;; j'lis fit d'l'ongent pour ses r'fr&eacute;ddeuses, et y m'dounni eunne &eacute;rc&eacute;tte pour faithe cou&eacute; ma canarienne. Enfin j'mis print tant et si bin qu'un jour - un s&eacute; j'd&egrave;s dithe - tandi qu&eacute; j'tais sus l'soffa a ou&ocirc;l&eacute; et li au piano a pratichi. &#8220;Abide with me,&#8221; y s'en vint tout d'un co a m&eacute; sans dithe mot, &egrave;stendi san muochet (un bliu d'sou&eacute;e, y m'semblye l&eacute; vaie oquo) sus l'tapis endret m&eacute; et s'mint a gnors dessus. Ah! ah! nos y v'chint tout d'm&ecirc;me chutte fais, qu&eacute; j'pensi en m&eacute; m&egrave;me - et j'freummi mes yeux coumme nou d&eacute;t faithe. D&eacute; vrai, j'y'&eacute;ta&icirc;mes! Quand y s&eacute; r'l&eacute;vit ses fr&eacute;ddeuses n'avaient qu&eacute; d'bost&eacute; et j'm'&egrave;svonni dans san co; coumme j'avais veu sus les gazettes qu&eacute; ch't'ait la mode achteu. Y s'assit tout pr&egrave;s d'm&eacute; sus l'soffa, san bras s'mint la yiou qu'les bras ont amor de s'mettre dans dit&eacute;lles occasions, et j&eacute; n'p&acirc;slimes pon fort pour eunne buonne dem'hieuthe. A onze heuthes pass&eacute;e y s&eacute; l'vit pour s'n'all&eacute;; memm&eacute;e lis cryit du haut des d'gr&egrave;s &#8220;Erv&eacute;nnez nos vaie&#8221; - et j&eacute;tais dchu coup bel et ben engagie.<br/>
<br/>
Et j&eacute; s'sa au pus t&ocirc;t les neuches. J'fais vall&eacute; sa boutique pour tout man trouss&eacute;. Y m'aide a chou&egrave;si l'cotton, l'fliannet, les lincheurs et la battie d'tchuisine. San ma&icirc;tre y'a promins eunne piece d'&egrave;stchu d&eacute; hauche la s'maine quand j&eacute; s'ons mathi&eacute;s, et j&eacute; s'sa pour apr&egrave;s Nou&eacute;. J'avons fait des arrangments ov Samuel, d&eacute; la <i>Chronique </i>(deux sh'lings et san d&icirc;n&eacute;) pour tchi vinne, tchiq' jours d&eacute;vant, vaie man trouss&eacute; et les pr&eacute;sents, pour mertchi tout sus la gazette coumme chest la mode parmi les gens tchi s'respectent. Si n'y'en a pon hardi, d'pr&eacute;sents, y'a un boutitchi qu'a promins d'nos en lou&eacute; eunne bindgie pour djix sh'lings - coumme v'la tchi s'fait souvent - et j'les remport&eacute;thons a sa boutique la s'maine en r'venant.<br/>
<br/>
Ou m'dithais p't&egrave;tre qu&eacute; j'n'ai pon fait grosse happe, et qu'man p'tit vendeux d'lachette n&eacute; s'sa jommais d&eacute;put&eacute;. Ch'la s'peut! mais tch&egrave;s qui m'en est. J'counnais tant d'filles tchi restent sus l'aie pars'qu&eacute;: &quot;P'tit n'y peut et grand n'y veut&quot; qu&eacute; j'sis tout a fait satisfaite d&eacute; man bardgin, et j'gag'gais qu&eacute; quand j'y'&eacute;thait cachi ses 'rfr&eacute;deuses y'en &eacute;tha pus d'y'eunne tchi voudrait &ecirc;tre dans mes draps.<br/>
<br/>
<i>BETT&Eacute; LAFR&Eacute;LUQUE.</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="3bachouards.html">Treis bachouards et eunne petite pimpr&eacute;luche</a><p>
<li><a href="bellabilo.html">Miss Bella Bilo</a><p>
<li><a href="qualiteits.html">Les Qualit&eacute;&icirc;ts tchy faut qu'la Famme qu'y' mathyi&ecirc;thait possaidd' et chein q'j'enn' veurt pon qu'ou faitche</a><p>
<li><a href="engagement.html">Un Engagement Interdit</a><p>
<li><a href="2galants.html">La Fille &egrave;s dae&ucirc;x Galants</a><p>
<li><a href="23mots.html">Deusse-Trais Mots &egrave;s Jannes Filles de J&ecirc;rri</a><p>


<li><a href="viellesfilles.html">Les Vielles Filles</a><p>
<li><a href="vieillesfilles.html">Les Vieilles Filles</a><p>
<li><a href="gdfchance.html">Quand eune vielle fil'ye vait eune chance...</a><p>
<li><A HREF="reflexf.html">Reflexions d'une Vieille Fille</A><p>
<li><a href="lament2.html">Les lamentations d'eunne vieille fille</a><p>
<li><A HREF="consolf.html">Les Consolations d'une Vieille Fille</A><p>
<li><a href="tante.html">Les piaintes d'une vielle tante a mai</a><p>
<li><a href="regrets.html">La Vie Est Remply&iuml;ei De Regrets</a><p>
<li><a href="ahnan.html">Ah, nan!</a><p>
<li><a href="lamentvf.html">Les Lamentations d'une Vieille Fille</a><p>
<li><a href="sgonde.html">Ma S'gonde</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/print.html by HTTrack Website Copier/3.x [XR&CO'2014], Tue, 15 Jul 2025 13:43:54 GMT -->
</HTML>

