<HTML>

<!-- Mirrored from members.societe-jersiaise.org/geraint/jerriais/cahouain_cartes.html by HTTrack Website Copier/3.x [XR&CO'2014], Tue, 15 Jul 2025 13:54:00 GMT -->
<HEAD>
<TITLE>I' faut que j'vos raconte une aventuthe</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' faut que j'vos raconte une aventuthe</h2></font></center><p>


<div align="center"><img src="4h.jpg" width="115" height="170" alt="" title="" /> &nbsp; <img src="qc.jpg" width="115" height="170" alt="" title="" /> &nbsp; <img src="jd.jpg" width="115" height="170" alt="" title="" /> &nbsp; <img src="ah.jpg" width="115" height="170" alt="" title="" /> </div><p>

  I' faut que j'vos raconte une aventuthe que j'eu au c'menchement du mais d'Janvi.<br/>
<br/>
Un amin &agrave; m&eacute; qui d'meuthe dans iune des p&acirc;raisses d'amont, me rencontri dans la ville et m'dit comme chenna, &quot;Caouain je veurs que tu vainje passer une s&eacute;th&eacute;e siez-nous. Tu aithas du fanne, j'ai acat&eacute; deuxtrais picots et je m'en vais inviter deustrais de mes amins pour v'nin jouer une <a href="cartevoc.html">gamme de cartes</a> et les gagnants aithont ch&acirc;tchun lus oua&icirc;s&eacute;.&quot;<br/>
<br/>
&quot;Oh!&quot; j'lis dis, &quot;je n'joue pas &egrave;s cartes m&eacute;! Ch'est iune des inventions du Satan, et j'ai tr&eacute;jous ou&iuml; que v'l&agrave; tchi m&egrave;ne &agrave; la ruine.&quot;<br/>
<br/>
&quot;Bah!&quot; i' m'ra&icirc;ponni, &quot;ch'est un tas d'niollin chenna! Une petite gamme de &quot;Don&quot; de peut pas faithe de ma &agrave; personne. Et pis pense don, si tu t'en allais g&acirc;gni un picot!&quot;<br/>
<br/>
La p&ocirc;ssibilit&eacute; d'un patheil coup d'chance me fit mettre de c&ocirc;t&eacute; touos mes bouans principes et j'accepti l'invitation.<br/>
<br/>
Mais je savais bain que che s'en allait &ecirc;tre une longue bord&eacute;e et je n'avais pas id&eacute;e de rester &eacute;pithot&eacute; &agrave; siez milles de siez-nous dans les p'tites heuthes du matin, ch'est pourtchi i' falli trouver un parchonyi avec un &quot;moto&quot; pour faithe seux de r'venin.<br/>
<br/>
J'en trouvi iun. Quand i' ou&iuml; qu'i' y'avait des picots &agrave; g&acirc;gni, i' n'se fit pas prier deux feis.<br/>
<br/>
Mais comme m&eacute;, jamais i' n'avait jou&eacute; &agrave; &quot;Don.&quot; Enfin je nos trouv&icirc;mes au rendez-vous et j'&eacute;tions six tout ensemblye. Les quatre autres &eacute;taient des joueurs de cartes de prumi&eacute; classe et par les clyins qu'i' s'entre faisaient je nos dout&icirc;mes bain qu'i' s'attendaient de nos plumer comme-i-faut.<br/>
<br/>
Comme je n'y connaissions rain ni l'un ni l'autre i' falli explitchi les conditions.<br/>
<br/>
D'abord, je f&ucirc;mes inform&eacute;s combain qu'les deux picots avaient cou&ocirc;t&eacute; et qu'un ch&acirc;tchun contribuisse sa sh&acirc;re.<br/>
<br/>
V'l&agrave; tchi s'ravenait &agrave; sept chelins et d'mi, sapresti!<br/>
<br/>
Je crai bain que j'changi d'couleur, mais heutheusement, duthant la journ&eacute;e, Marie Hibou m'avait envi&eacute; &agrave; payi des comptes et j'avais roubli&eacute; de li r'donner l'change.<br/>
<br/>
Ch'est pourtchi je d&ecirc;boursi man p'tit lot avec l'apliomb d'un millionaithe.<br/>
<br/>
Le pr&eacute;chain it&egrave;me sus l'programme &eacute;tait de nos apprendre comment jouer &agrave; &quot;Don.&quot;<br/>
<br/>
Votre h&ocirc;te produisit un patch&egrave;t d'cartes et une petite plianche avec un tas de p'tits creux de perchis d'dans. D'un but il y plianti une rangie d'allumenttes comme une compagnie d;soudards, pour, &agrave; ch'qu'i patha&icirc;t, mertchi les points, une t&acirc;che que nous a cou&ocirc;tume d'assigni au pus honn&ecirc;te de la compagnie. Les cartes furent m&acirc;l&eacute;es et j'en r'ch&ucirc;mes ch&acirc;tchun six.<br/>
<br/>
&quot;L&agrave; Caouain! capuche, ch'est ta pitche!&quot;<br/>
<br/>
&quot;Extchusez Messieux, mais vos plia&icirc;tchi-t-i me donner l'interpr&eacute;tation de chu mot-l&agrave;?&quot;<br/>
<br/>
&quot;Mais, ch'est &agrave; t&eacute; d'entablier, esp&egrave;ce d'idjot!&quot;<br/>
<br/>
J'avais tchiquefais veu nos gar&ccedil;ons jouer &agrave; &quot;Nap&quot; dans l'imprimethie, dans des bord&eacute;es que l'Chef &eacute;tait hors &egrave;s Etats, et comme j'avais l'as, le rouai et l'valet d'c&acirc;rro, je les joui dans ch't ordre l&agrave;.<br/>
<br/>
L'individu qu'&eacute;tait assis &agrave; ma gauche fliantchi une carte sus la tablye et s'&ecirc;criyi &quot;L&agrave;! le sacr&eacute; Caouain m'a vol&eacute; man djix!&quot;<br/>
<br/>
Dame! ch'tait un mio trop fort dja! La col&egrave;the m'emporti et j'bondi hors de dans ma tcha&icirc;the.<br/>
<br/>
&quot;Messieux,&quot; j'lus dit, &quot;je n'sis pas v'nu ichin pour &ecirc;tre insult&eacute;! J'ai 't&eacute; trait&eacute; d'idjot et d'voleux dans l'couothant de mains de chinq minutes, ch'est pourtchi ou pouvez garder vos picots! Je m'en r'vais siez-nous, m&eacute;!&quot;<br/>
<br/>
<a href="lemasurier.html"><img src="lemasurier19.jpg" width="500" height="83" border="0" alt="" title="" align="right" /></a>
L'affaithe s'en allait cauffer, mais i' m'firent tout-d'suite lus extchuses et l'ma&icirc;tre d'la maison er&ecirc;tablye la paix en d&ecirc;bouchant une boutelle de &quot;Johnnie Walker.&quot;<br/>
<br/>
Le mertcheux se mins &agrave; examiner les cartes et bargoua&icirc;chi tchique chose qui m'pathu comme &quot;Hallojackgame,&quot; mais je n'y viyais qu'feu, m&eacute;. I halli iun des p'tits soudards de sa pliaiche et l'fit marchi amont la plianche et je continuimes la m&ecirc;me routine. Tchiquefais quand iun d'nos adversaithes jouait un as ou un rouai, man parchonyi m'disait &quot;Cope avec tan chinq pour le sauver!&quot;<br/>
<br/>
J'ob&eacute;issais, m&eacute;, aveuglyement il est vrai, mais j'avais confiance dans l'mertcheux et tandis qu'i' gardait m'n allumentte l'avant &egrave;s autres, che n'tait pas &agrave; m&eacute; de d'mander des tchestions.<br/>
<br/>
Enfin tr&eacute;jous i' vint un moment que l'mertcheux s'&ecirc;criyi &quot;Ch'est l'Caouain qu'a g&acirc;gni l'picot!&quot;<br/>
<br/>
J'avais d'la peine &agrave; l'craithe et je fus tout &ecirc;mutionn&eacute; par les f&eacute;licitations si bain qu'i' me r'fallit un p'tit lermin de &quot;Johnnie Walker.&quot;<br/>
<br/>
Je nos r'm&icirc;nmes &agrave; jouer pour le deuxi&egrave;me oua&icirc;s&eacute; et criyiz le s'ou voulez, mais ch'tait m'n amin du &quot;moto&quot; qui l'g&acirc;gni.<br/>
<br/>
Il 'tait pass&eacute; mini&egrave;t quand j'entr&icirc;mes dans l'poulaillyi pour attraper nos prix et quand j'vi l'&ecirc;norme b&ecirc;te qui me v'nait j'&eacute;tais bain g&ecirc;n&eacute; d'saver comment que je m'en allais me d&ecirc;pliautchi.<br/>
<br/>
Je r'path&icirc;mes de les embertchi dans l'moto et nos v'l&agrave; partis pour la ville.<br/>
<br/>
Man compagnon me d&eacute;posi &agrave; la porte du bureau avec man picot et se r'mins en route.<br/>
<br/>
I' s'agissait acheteu de l'tra&icirc;ner amont les d'gr&egrave;s jusqu'&agrave; not'e mansarde.<br/>
<br/>
Comment s'y prendre?<br/>
<br/>
Je l'prins par les deux dgeth&egrave;ts et v'l&agrave; tchi fut bain pour deustrais marches, mais &agrave; mi&eacute; c'min l'affreuse b&ecirc;te se mins &agrave; battre d's ailes et che fut une lutte acharn&eacute;e entre nos deux.<br/>
<br/>
Duthant l'combat i'fit voler deux des balustres qui tchirent dans l'all&eacute;e avec un horriblye fr&eacute;das qui r&ecirc;veillyi Marie Hibou et ou s'en vint dans sa c'minsole, avec une chandelle &agrave; la main, &ecirc;pouvant&eacute;r de ou&iuml; tant d'vacarme.<br/>
<br/>
Mais devant qu'ou pusse se faithe une id&eacute;e de tch'est qu'i' s'agissait, le vent caus&eacute; par les ailes du maudit picot, &ecirc;teignit sa chandelle et ou poussi un br&egrave;t et s'evanni sus l'plianchais.<br/>
<br/>
Touos les p'tits caouains se minrent &agrave; faithe des huerles et v'l&agrave; la position dans tchi qu'je m'trouvi.<br/>
<br/>
Les mousses &agrave; braithe, Marie &ecirc;vannie et m&eacute; crochet&eacute; &agrave; un ouais&eacute; que je n'osais pas laissi courre.<br/>
<br/>
I' n'y avait qu'une chose &agrave; faithe. Je le r'tra&icirc;ni avau les d'gr&egrave;ts et je l'enfrumi dans l'imprimethie.<br/>
<br/>
Le lendemain au matin j'engagi un homme de vocation pour le tuer, le plumer et l'arrangi pr&ecirc;t &agrave; mettre au fou.<br/>
<br/>
Dans l'entretemps, Marie Hibou m'en avait chant&eacute; de toutes les sortes, sus des vac&acirc;bons qui passent lus nyits &agrave; jouer &egrave;s cartes et qui r'vainnent siez ieux &agrave; la maintchi souards &ecirc;pouvanter lus femme et lus &ecirc;fants dans les p'tites heuthes du matin.<br/>
<br/>
Mais quand ou vit le biau ouais&eacute; tout pr&ecirc;t &agrave; tchuithe, ou changi bain vite sa note.<br/>
<br/>
Ou m'embraichi sus les deux joues et m'dit comme chenna &quot;Ah Caouain, je t'y renvi&ecirc;thons.&quot;<br/>
<br/>
Malgr&eacute; touos ses d'fauts, Marie est une bouanne tchuisini&egrave;the et gar&ccedil;ons, ou p&acirc;lez d'un fricot!<br/>
<br/>
<i><a href="gwdec.html">Caouain</a></i><br/>
<i>8/2/1936</i><br/>
<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cartevoc.html">Jouer &egrave;s cartes en J&egrave;rriais</a><p>
<li><a href="painwhist.html">That Whist Drive Ends Badly</a><p>

<LI><A HREF="cartes.html">Ch&egrave;rchiz la Danme</A> - Hunt the Lady<p>
<LI><A HREF="carte_hasard.html">Eune carte au h&acirc;sard</A><p>
<li><a href="whisky.html">I' faut qu'on preniez de l'ieau caude avec vot'e whisky</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_cartes.html by HTTrack Website Copier/3.x [XR&CO'2014], Tue, 15 Jul 2025 13:54:00 GMT -->
</HTML>

