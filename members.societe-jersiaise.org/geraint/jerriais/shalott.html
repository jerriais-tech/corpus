<HTML>
<HEAD>
<TITLE>La D'moua&icirc;selle du Sellot - The Lady of Shalott</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La D'moua&icirc;selle du Sellot</h2><br/>
<i>The Lady of Shalott</i></font></center><p>

<CENTER><TABLE><TR><TD>
</div><div align="center"><b>Partie I</b><br/>
</div><div align="left"><br/>
Ev'l&agrave;, &egrave;s deux bords du russ&eacute;,<br/>
y'a des longs camps d&eacute; seigl'ye et d'bli&eacute;,<br/>
d'la pliatchi&eacute;the au ciel &ecirc;trav'l&eacute;s;<br/>
et par l&eacute; clios m&egrave;ne un c'minnet<br/>
&egrave;s tours et touothelles d&eacute; Canm'lot.<br/>
Tchi va-et-veint! Y'a-t-i' d'l'&acirc;ll'lie!<br/>
N&eacute; v'l&agrave; tchi cra&icirc;ssent tout l'tou des lis,<br/>
tout l'tou d'un &icirc;let y pliaichi -<br/>
ch'est l'&icirc;let du Sellot.<br/>
<br/>
Des trembl'yes lus cra&icirc;nchent, des saux lithent bliancs,<br/>
des lou&ecirc;mes sont cachies par des vents<br/>
tchi ventent tr&eacute;jous ava&ucirc; l'couothant<br/>
tchi couort l'tou d'l'&icirc;let au mitan<br/>
du russ&eacute; tchi coule &agrave; Canm'lot;<br/>
et quat' grises tours, quat' grises muth&acirc;les,<br/>
m&acirc;t&eacute;es o&ugrave;'est qu'des flieurs lus d&ecirc;halent<br/>
l&eacute; tou d'l'&icirc;let o&ugrave;'est qu'dg&eacute;thet n'p&acirc;le<br/>
d'la D'moua&icirc;selle du Sellot.<br/>
<br/>
Abri&eacute;s d'saux au bord d&eacute; l'ieau,<br/>
fliottent bein b'samment des longs batchieaux,<br/>
hal&eacute;s bein douochement par des j'vaux.<br/>
Nou n'&egrave;rm&egrave;rque dg&eacute;the qu'nou vaile ava&ucirc;<br/>
qu&eacute;daine ava&ucirc;-l'ieau &agrave; Canm'lot;<br/>
Mais tchi qui l'a veu faithe s&icirc;ngna,<br/>
l'a veu m&acirc;t&eacute; &agrave; sa f'n&ecirc;t' l&agrave;?<br/>
Est-alle connue entout, assa,<br/>
la D'moua&icirc;selle du Sellot?<br/>
<br/>
Ra&icirc;que des avou&ocirc;teurs en avo&ucirc;t,<br/>
tch'avou&ocirc;tent l&eacute; bli&eacute; tout &agrave; l'entou,<br/>
ouaient l'&eacute;cho d'au liain du chant doux<br/>
tchi d'vale tchoeuthuement d'amont l'dou,<br/>
vithant cliaithement &egrave;s tours d'Canm'lot.<br/>
L&eacute; dg&egrave;rbeux l&acirc;ss&eacute; au cliai d'leune,<br/>
en travas &egrave;s dg&egrave;rbes qu'il arreune,<br/>
dit, &quot;Eune fa&icirc;telle, oulle en est ieune,<br/>
chutte D'moua&icirc;selle du Sellot.&quot;<br/>
<br/><br/>
<br/>
</div><div align="center"><b>Partie II</b><br/>
</div><div align="left"><br/>
<br/>

L&agrave;-haut ou tr&eacute;l&icirc;ngue niet' et jeu<br/>
eune taile magique toute plieine d'couleu;<br/>
oulle a ou&iuml; qu'nou pr&eacute;dit malheu<br/>
s'ou aheuqu'te ra&icirc;que eune pause en l'heu<br/>
pouor &ecirc;pier l&agrave;-bas d'vi&egrave;rs Canm'lot.<br/>
Ou n'sait pon tch'est qu'est l'chorch&eacute;thon<br/>
tchi la fait tr&eacute;l&icirc;ndgi au long,<br/>
et d'aut' d&ecirc;m'n&icirc;n ou n'en a pon,<br/>
la D'moua&icirc;selle du Sellot.<br/>
<br/>
&Egrave;rfli&eacute;chi dans un mitheux cliai<br/>
l'avant &agrave; lyi &agrave; londgeu d'mais,<br/>
l&eacute; monde en ombres li'appatha&icirc;t,<br/>
et l&agrave;-d'dans ch'est chu c'm&icirc;n qu'ou vait<br/>
tch'en dr&eacute;dil'ye ava &agrave; Canm'lot;<br/>
et les couothants dg'ieau y moulinnent,<br/>
des valets, va&icirc;th&icirc;ns et va&icirc;thinnes,<br/>
auve des s&egrave;rvantes en rouoges cap'linnes<br/>
p&acirc;ssent du bord du Sellot.<br/>
<br/>
Tchiquefais eune dga&icirc;ngue d&eacute; garces ap&egrave;rtes,<br/>
bigath&eacute;es &ecirc;carlates et v&egrave;rtes,<br/>
un abb&eacute; &agrave; j'va d&eacute; gr&ocirc;sse dg&egrave;rte,<br/>
ou un valet &agrave; cr&icirc;ngne d&ecirc;cou&egrave;rte<br/>
lus arroutent ava &agrave; Canm'lot;<br/>
tchiquefais l'trav&egrave;rs du bliu mitheux,<br/>
les c'vali&egrave;rs trottinnent deux par deux.<br/>
Ou n'a pon d'c'valyi amouotheux,<br/>
qu'la D'moua&icirc;selle du Sellot.<br/>
<br/>
Mais acouo &agrave; sa taile achteu<br/>
&agrave; graie chein qu'y'avait dans l'mitheux;<br/>
souvent, &egrave;s heuthes d'vant sinne d&eacute; jeu,<br/>
un ent&egrave;rrement &agrave; plieunmes et veues<br/>
et musique, allait &agrave; Canm'lot:<br/>
ou quand la leune gr&icirc;mpait la niet,<br/>
douoches et galants v'naient mathi&eacute;s;<br/>
ou s'fa&icirc;thait, &quot;D's ombres, j'sis &ecirc;tchoeuth&eacute;e...&quot;<br/>
qu'la D'moua&icirc;selle du Sellot.<br/>
<br/>
<br/>
<br/>
</div><div align="center"><b>Partie III</b><br/>
<br/>

</div><div align="left"><br/>
&Agrave; port&eacute;e d'la f'n&ecirc;t' d'san ch&acirc;t&eacute;,<br/>
il allait par les dg&egrave;rbes d&eacute; bli&eacute;;<br/>
par les fielles, &ecirc;galuait l'sol&eacute;<br/>
tchi tr&eacute;l&ucirc;thait sus l'fa tchuivr&eacute;<br/>
qu'i' portait, chu brave Sire Lanchelot.<br/>
Un c'valyi &agrave; rouoge crouaix &agrave; g'nouors<br/>
auve eune danme sus s'n &ecirc;tchu d'amors<br/>
tchi lithait dans l'jaune clios du bord<br/>
d'l'&icirc;le b&acirc;rr&eacute;e du Sellot.<br/>
<br/>
Auve la bijout'tie d'san bridot<br/>
et la sonn'nie d'cliochettes au trot,<br/>
coumme eune ram&eacute;e d'&ecirc;tailes &agrave; fliot,<br/>
eune galaxie gr&eacute;e d'or &egrave;s cros,<br/>
i' trottait ava &agrave; Canm'lot.<br/>
Il en avait eune bodoli&eacute;the,<br/>
auve sa bioug'se en argent dri&eacute;the,<br/>
et toutes ses armes sonnaient bein cliaithes<br/>
au ras d'l'&icirc;le du Sellot.<br/>
<br/>
L&eacute; ciel 'tait bliu, i' fa&icirc;thait b&eacute;,<br/>
l&eacute; tchui d'sa graie 'tait dgiament&eacute;,<br/>
san helme auve la plieunme au cop&eacute;<br/>
br&ucirc;laient ensembl'ye en eune flia&ucirc;m&eacute;e,<br/>
coumme i' trottinnait &agrave; Canm'lot.<br/>
Coumme souvent par eune niet d'violette,<br/>
par-d'ssous les fliotchets d'&ecirc;tailettes,<br/>
tou&icirc;ndgie d'sa riche traiche, eune conm&egrave;te<br/>
s'tra&icirc;ne par-d'ssus du Sellot.<br/>
<br/>
L&eacute; sol&eacute; lithait sus san front,<br/>
sus les chabots d&eacute; s'n &ecirc;talon,<br/>
hors san helme, corlaient ses g'veux longs,<br/>
cr&icirc;ngnis, et ni&egrave;rs coumme du tch&egrave;rbon,<br/>
coumme i' chabolait &agrave; Canm'lot.<br/>
Du bord du russ&eacute;, en &ecirc;cliat<br/>
i' g&eacute;thit dans l'mitheux d'crista;<br/>
i' chant&ucirc;thait d's &ecirc;califias,<br/>
qu'i' chantait, l'Sire Lanchelot.<br/>
<br/>
Ou la&icirc;ssit sa taile, san m&ecirc;tchi;<br/>
l&eacute; trav&egrave;rs d&eacute; s'n a&icirc;tre engambit;<br/>
oulle &ecirc;pyit l'lis dg'ieau &agrave; flieuthi;<br/>
oulle &ecirc;pyit l'helme ensolilyi;<br/>
ou r'gardit ava &agrave; Canm'lot.<br/>
La taile s'&ecirc;trilyit, fliottit hors;<br/>
l&eacute; mitheux cratchit d'bord en bord;<br/>
ou briyit, &quot;Ah l&eacute; v'ch&icirc;n, man sort,&quot;<br/>
qu'la D'moua&icirc;selle du Sellot.<br/>
<br/>
<br/>
</div><div align="center"><b>Partie IV</b><br/>
</div><div align="left"><br/>
<br/>
D&eacute; l'&Ecirc;st volait eune vent&acirc;l'lie,<br/>
les jaunes boua&icirc;s'sies 'taient affouaiblyies, <br/>
l'russ&eacute; ch&egrave;rgi 'tait &ecirc;la&icirc;si,<br/>
du bas ciel, i' tchiyait d'la plyie<br/>
b'samment sus les tours d&eacute; Canm'lot.<br/>
Ou d'valit, trouvit un bat&eacute;<br/>
l&acirc;tchi souos un saux &agrave; fliotter,<br/>
et &ecirc;crivit chennech&icirc;n sus l'nez:<br/>
<i>La D'moua&icirc;selle du Sellot.</i><br/>
<br/>
Et ava&ucirc;-l'ieau du ni&egrave;r russ&eacute;,<br/>
d'it&eacute; coumme un tch&eacute;tha&ucirc;d trans'm&eacute;<br/>
tch'y vait l'ha&icirc;nu d'sa destinn&eacute;e,<br/>
oulle avait la minne &ecirc;bliav&eacute;e<br/>
en r'gardant ava &agrave; Canm'lot.<br/>
&Agrave; la tch&ecirc;te du jeu, d'eune blianche main<br/>
ou d'samathit, s'couochit au drein;<br/>
et l'russ&eacute; l'&ecirc;louongnit au liain,<br/>
la D'moua&icirc;selle du Sellot.<br/>
<br/>
&Ecirc;trav'l&eacute;e &agrave; bord, habilyie<br/>
en blianc coumme d'la n&eacute; abantchie -<br/>
les fielles tchiyaient douochement sus lyi -<br/>
p&acirc;ssant la niet du bord d'ses brits,<br/>
ou fliottait ava &agrave; Canm'lot:<br/>
coumme san bat&eacute; filait s'n avant<br/>
par saux et clios, par vaux et camps,<br/>
nou l'ou&iuml;yait chanter san drein chant,<br/>
la D'moua&icirc;selle du Sellot.<br/>
<br/>
Ou&iuml;yait san saint cantique d'&egrave;rtas<br/>
qu'ou chantait haut, qu'ou chantait bas,<br/>
entr&eacute;ch&icirc;n qu'ou p&acirc;ss&icirc;sse l&eacute; pas,<br/>
ses i&egrave;rs d&ecirc;teints &agrave; l'&ecirc;toupas<br/>
dgettant les touothelles d&eacute; Canm'lot;<br/>
car d'vant d'pouver aveindre l&eacute; lis<br/>
d'la preunmi&eacute; ca&ucirc;minne y b&acirc;tie,<br/>
chantant sa chanson, ou mouothit,<br/>
la D'moua&icirc;s'elle du Sellot. <br/>
<br/>
P&acirc;ssant des touothelles et balcons,<br/>
par muth&acirc;les, gal'lies et becqu'tons,<br/>
ou fliottait, coumme un leunm&icirc;ngnon,<br/>
morte et pale parmi les ma&icirc;sons,<br/>
arrivant sans brit &agrave; Canm'lot.<br/>
I' lus d&ecirc;halaient sus les tchais:<br/>
seigneurs et danmes, c'vali&egrave;rs, bourgeais;<br/>
san nom sus l&eacute; d'vant, i' li&ecirc;thaient:<br/>
<i>La D'moua&icirc;selle du Sellot.</i><br/>
<br/>
Tchi qu'ch'tait? Et tch'est qu'i' y'avait ieu?<br/>
Et dans l'palais &ecirc;cliaithi d'veues<br/>
fut teu tout brit rouoya d'bonheu,<br/>
et i' lus croua&icirc;saient touos ieux d'peux,<br/>
les c'vali&egrave;rs d&eacute; Canm'lot.<br/>
Mais Lanchelot eune pause reunminnit,<br/>
&quot;Oulle a eune belle fache,&quot; qu'i' r'm&egrave;rtchit.<br/>
&quot;Qu'l&eacute; Bou&ocirc;n Dgieu prenge au Paradis<br/>
la D'moua&icirc;selle du Sellot.&quot;<br/>
<br/>
<br/>
<i>Tennyson</i><br/>
<i>v&egrave;rsion J&egrave;rriaise d&eacute; <a href="jerpoem.html">Geraint Jennings</a> 2017</i><br/>
<br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="preraphaelites.html">Pr&eacute;-Rapha&euml;lites 2012</a><p>
<li><a href="flamingjune.html">Ju&icirc;n fliambant</a><p>
<li><a href="tapisssie2.html">Eune tapiss'sie</a><p>
<li><a href="mitheux.html">L&eacute; mitheux</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

