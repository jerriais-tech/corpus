<HTML>

<!-- Mirrored from members.societe-jersiaise.org/geraint/jerriais/papaouaithelin.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
<HEAD>
<TITLE>L'Oua&icirc;thel&icirc;n et les Mo&ucirc;ques &agrave; Myi</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>L'Oua&icirc;thel&icirc;n et les Mo&ucirc;ques &agrave; Myi</h2></font></center><p>
&nbsp;<p>

&#147;Papa,&#148; j'dis eune arl&eacute;v&eacute;e d'vi&egrave;rs la f&icirc;n du mais d'Mai, &#147;tch'est qu'chenna veurt dithe: l'oua&icirc;thel&icirc;n et les mo&ucirc;ques &agrave; myi?&#148;<br>
<br>
&#147;&Agrave; m'n avis,&#148; dis Papa, assis dans sa tcha&icirc;se d&eacute; gr&egrave;ve dans l'gard&icirc;n auve sa g&acirc;zette et eune modgie d'th&eacute;e, &#147;les mo&ucirc;ques &agrave; myi sont d's &icirc;nsectes tchi piquent et l'oua&icirc;thel&icirc;n sont des b&ecirc;tes &agrave; plieunmes tchi font tui-tui dans les bouais. Pouortchi?&#148;<br>
<br>
&#147;P'p&egrave;e dit qu&eacute; j&eacute; n'd&eacute;v'thais pon trop saver entouor l'oua&icirc;thel&icirc;n et les mo&ucirc;ques &agrave; myi.&#148;<br>
<br>
&#147;Hmmm? Quand tchi qu'i' dit chenna?&#148;<br>
<br>
&#147;Y'avait un programme &agrave; la t&eacute;l&eacute;v&icirc;sion, et P'p&egrave;e l'd&ecirc;tou&ocirc;nnit en dithant qu'des p'tchiots coumme m&eacute; n'ont pon b&eacute;soin d&eacute; trop saver entouor l'oua&icirc;thel&icirc;n et les mo&ucirc;ques &agrave; myi. Pouortchi, Papa?&#148;<br>
<br>
Papa pensit pouor tchiques s'gondes et pis i' m'dit, &#147;Bein, sans doute, ch'est pa'ce qu&eacute; j'appr&eacute;chons d'la St. Jean.&#148;<br>
<br>
&#147;Mais j'n'allons pon &agrave; St. Jean, Papa!&#148;<br>
<br>
Papa ritonnit. &#147;J&eacute; n'p&acirc;lis pon d'la P&acirc;ra&icirc;sse, man p'tit! Ch'est en tchi la St. Jean est la journ&eacute;e au mitan d'l'ann&eacute;e - ch'est l'jour l'pus long.&#148;<br>
<br>
&#147;Coumment chenna, Papa?&#148;<br>
<br>
&#147;Nou l'avait allouongni atout un &ecirc;tau et des gr&ocirc;sses p&icirc;nchettes!&#148;<br>
<br>
&#147;Oh Papa!&#148;<br>
<br>
&#147;En v&eacute;thit&eacute;, ch'est pa'ce qu'la T&egrave;rre arrive &agrave; eune pliaiche dans s'n orbite l&eacute; tou du sol&eacute; quand j'avons l'pus d'sol&eacute; p&ocirc;ssibl'ye.... s'i' n'tchait pon d'la plyie, ou si l'temps n'est pas &ocirc;rageux ou s'i' n'y a pon d'la bli&acirc;se ou si l'sol&eacute; n'est pon muchi par les mauvais esprits.&#148;<br>
<br>
&#147;Mais i' n'y'a pon d'mauvais esprits pouor muchi l'sol&eacute;, Papa!&#148;<br>
<br>
&#147;Si-fait-dgia!&#148; r&ecirc;ponnit Papa, et i' pr&icirc;nt eune bouochie d'th&eacute;e. &#147;Au mains, les gens du temps p&acirc;ss&eacute; soulaient craithe qu&eacute; si nou n'pratitchait pon c&egrave;rtaines vielles cou&ocirc;teunmes en &Ecirc;t&eacute; des mauvais esprits much'chaient l'sol&eacute;.&#148;<br>
<br>
&#147;Tchi vielles cou&ocirc;teunmes?&#148;<br>
<br>
&#147;Preunmi&eacute;thement, nou soulait corner &agrave; la St. Jean pouor chasser les mauvais esprits...&#148;<br>
<br>
&#147;Tch'est qu'chenna veurt dithe, Papa: corner?&#148;<br>
<br>
&#147;Nou prannait eune grande &ecirc;cale et nou la so&ucirc;ffliait coumme eune trompette, et pis nou soulait faithe braithe les pe&icirc;les.&#148;<br>
<br>
&#147;Coumme tchi qu'nou fait chenna?&#148;<br>
<br>
&#147;Auve un bach&icirc;n et un ros et des mains mouoillies, nou fait eune manni&eacute;the d&eacute; m&ucirc;sique - coumme auve eune v&egrave;rr&eacute;e dg'ieau et un d&eacute; mouoilli, mais pus fort. Et pis nou soulait faithe chanter les r&acirc;les et faithe bourdonner les rue&ucirc;ques. Et bein, man p'tit, tu sai tch'est qu'nou trouve dans les rue&ucirc;ques?&#148;<br>
<br>
&#147;Ch'est eune ma&icirc;son pouor les mo&ucirc;ques &agrave; myi o&ugrave;'est qu'i' font l'myi,&#148; qu&eacute; j'r&ecirc;ponnis. &#147;Mais tch'est qu'est eune r&acirc;le?&#148;<br>
<br>
&#147;Ch'est un oua&icirc;s&eacute;,&#148; dit Papa. &#147;Sans doute, tan p&eacute;the n&eacute; voulait pon qu'tu sache trop entouor l'oua&icirc;thel&icirc;n et les mo&ucirc;ques &agrave; myi pa'ce qu&eacute; n&eacute; v'l&agrave; la St. Jean b&eacute;t&ocirc;t sus not' co et i' n'veurt pon qu'tu t'm&ecirc;le auve la vielle cou&ocirc;teunme d&eacute; faithe chanter les r&acirc;les et faithe bourdonner les rue&ucirc;ques. Chenna pou&ocirc;rrait &ecirc;t' dang&eacute;reux pouor un janne moussieu coumme t&eacute; - les mo&ucirc;ques &agrave; myi piquent et les r&acirc;les sont si malinnes qu'i' pou&ocirc;rrait bein t'mordre auve lus grandes dents.&#148;<br>
<br>
&#147;Mais si les r&acirc;les sont d's oua&icirc;sieaux, i' n'ont pon d'dents,&#148; j'objectis.<br>
<br>
&#147;Mais n&eacute; v'l&agrave; exact&eacute;ment pouortchi qu'nou n'vait pon souvent les r&acirc;les par les c'm&icirc;ns au jourd'aniet,&#148; explyitchit Papa. &#147;Les r&acirc;les sont d's oua&icirc;sieaux tch'ont des dents, et les dentistes soulaient chasser les r&acirc;les pouor en faithe des dentchi&egrave;rs. Mais chenna 'tait d'vant l'&icirc;mport&acirc;tion d'l'ivi&eacute;the d'l'Afrique tchi rempliaichit les dents d'r&acirc;les.&#148;<br>
<br>
&#147;Faithaient-i' s&egrave;rvi ches dents pouor chasser les mauvais esprits?&#148;<br>
<br>
&#147;Bein seu qu'n&acirc;nn&icirc;n,&#148; dit Papa, et pr&icirc;nt acouo eune bouochie d'th&eacute;e (tch'avait c&egrave;rtainement r'fraidgi). &#147;Ch'tait lus chanson. I' chantaient pas d'patates, pas d'patates, pas d'patates.&#148;<br>
<br>
&#147;Oh Papa, ch'n'est pon p&ocirc;ssibl'ye!&#148;<br>
<br>
&#147;Si-fait-dgia, i' chantaient <I>pas d'patates, pas d'patates, pas d'patates</I>. Et quand un clios avait 't&eacute; v&icirc;sit&eacute; par un fliotchet d'r&acirc;les, i' n'y'avait vra&icirc;nment pas d'patates, car i' les mangeaient auve lus grandes dents. Mais en tout cas, les f&egrave;rmi&egrave;rs soulaient happer ches oua&icirc;sieaux avant la St. Jean et les mett' dans des cages.&#148;<br>
<br>
&#147;Mais coumme tchi qu'i' sont, les r&acirc;les?&#148;<br>
<br>
&#147;Tu connais l's autruches?&#148;<br>
<br>
&#147;Oui, Papa.&#148;<br>
<br>
&#147;Bein, d&eacute; cou&ocirc;teunme les r&acirc;les n&eacute; sont pon aussi grandes qu'les autruches, et y'en a d'bein p'tites &eacute;tout - coumme des mouossons. Et don quand les f&egrave;rmi&egrave;rs happaient ches oua&icirc;sieaux, il' en avaient des grandes, des mouoyennes et des p'tites, qu'i' m'ttaient dans des grandes cages, des mouoyennes cages et des p'tites cages. Et i' gardaient les r&acirc;les dans lus cages jusqu'&agrave; la St. Jean pouor pratitchi la cou&ocirc;teunme d&eacute; faithe chanter les r&acirc;les.&#148;<br>
<br>
&#147;Coumme tchi qu'i' faithaient chenna, Papa?&#148;<br>
<br>
&#147;En codp&icirc;sant les cages,&#148; r&ecirc;ponnit Papa. &#147;Chenna &ecirc;mo&ucirc;que la r&acirc;le dans la cage, et l'oua&icirc;s&eacute; chante <I>pas d'patates</I> coumme d&eacute; raison. Mais bein seu qu'les grandes r&acirc;les l&eacute; chantaient en b&acirc;sse, les mouoyennes chantaient <I>pas d'patates</I> en t&eacute;nor, et les p'tites en soprano. Nou-s'arrangeait les cages dans l'bel, et la fanmil'ye du f&egrave;rmyi couothait d'un but d'la l&icirc;ngne d&eacute; cages en codp&icirc;sant les cages pouor faithe chanter les r&acirc;les et chasser les mauvais esprits auve lus <I>pas d'patates</I>.&#148;<br>
<br>
&#147;Oh Papa, les pou&ocirc;rres r&acirc;les!&#148;<br>
<br>
&#147;Chenna n'lus faithait pon d'ma. Ch'est en tchi ch'tait pust&ocirc;t l's hoummes tchi codp&icirc;saient les grandes r&acirc;les, les femmes tchi codp&icirc;saient les mouoyennes, et les mousses codp&icirc;saient les pus p'tites. Ch'tait du fanne, et nou-s'avait eune manni&eacute;the d&eacute; m&ucirc;sique auve les cris des r&acirc;les et les cos-d'pid, et n&eacute; v'l&agrave; pouortchi qu' nou dithait qu&eacute; ch'tait un <I>pid</I>-ano!&#148;<br>
<br>
&#147;Papa! Tu'es &agrave; m'raconter du niol&icirc;n!&#148;<br>
<br>
&#147;Mais ch&eacute; n'tait pon seul'ment qu'i' codp&icirc;saient les cages &egrave;s r&acirc;les pouor faithe du brit pouor chasser les mauvais esprits &agrave; la St. Jean. Y'avait des mo&ucirc;ques &agrave; myi &eacute;tout siez ieux dans lus rue&ucirc;ques.&#148;<br>
<br>
&#147;J&eacute; s'pose qu'les mo&ucirc;ques &agrave; myi bourdonnaient en m&ecirc;me temps.&#148;<br>
<br>
&#147;Bein fait! Les mo&ucirc;ques &agrave; myi bourdonnent, et l&eacute; son d'la bourdonn'nie d&ecirc;pend d'la grandeu d'la rue&ucirc;que. Eune grande rue&ucirc;que veurt dithe qu'la bourdonn'nie est b&acirc;sse, et eune p'tite rue&ucirc;que donne eune soprano. Et pouor faithe chanter les mo&ucirc;ques &agrave; myi, bein nou soulait codp&icirc;ser les rue&ucirc;ques. &Icirc;nmaginne la sc&egrave;ne: dans l'bel, y'avait toute la fanmil'ye - l's hoummes dans lus c&acirc;saques &agrave; coue d'h&eacute;thonde et lus tappeurs, les femmes dans lus bieaux fros et lus bann&egrave;tes, et les mousses dans des c'm&icirc;nses r&icirc;lyies et des chapieaux d'papi - et deux rangies, l'ieune des cages &egrave;s r&acirc;les et l'aut' des rue&ucirc;ques: grandes, mouoyennes et p'tites. Et quand l'pus vyi d'la fanmil'ye dit &#147;C'menchiz!&#148;, les v'l&agrave;, l's hoummes, les femmes et les mousses &agrave; cou&ocirc;rre coumme des fos d'un bord &agrave; l'aut', &agrave; codp&icirc;ser les cages et les rue&ucirc;ques et &agrave; encouothagi l'oua&icirc;thel&icirc;n et les mo&ucirc;ques &agrave; myi auve des cris. Et mou&ocirc;n Doue, tchi brit! Les mo&ucirc;ques &agrave; myi bourdonnaient et les r&acirc;les piaillaient lus <I>pas d'patates, pas d'patates, pas d'patates</I> et les bottes et les chabots tapaient l'bouais des rue&ucirc;ques et les cages. Ch'tait un vrai sabbat, valet! Et v'l&agrave; tch'&ecirc;ffritait les mauvais esprits.&#148;<br>
<br>
&#147;Mais i' n'y'a pon d'mauvais esprits, Papa!&#148;<br>
<br>
&#147;N&eacute; v'l&agrave; la preuve qu&eacute; tout chenna marche raide bein, man fistaud. Et bein seu qu&eacute; quand des J&egrave;rriais lus en f&ucirc;tent en Am&eacute;thique y'a deux chents ans, il' apport&icirc;tent chutte vielle cou&ocirc;teunme auve ieux dans l'Nouvieau Monde. Autchun bord qu'il' allaient d&eacute;meuther, i' pratitchaient la cou&ocirc;teunme d&eacute; faithe chanter les r&acirc;les et faithe bourdonner les rue&ucirc;ques. Et tu vai combein qu'chutte vielle tradition J&egrave;rriaise a flieuthi en Am&eacute;thique! Est-alle fanmeuse achteu dans qu&acirc;siment l'monde entchi!&#148;<br>
<br>
&#147;Qu&eacute;ment, Papa? Coumme tchi qu'not' cou&ocirc;teunme J&egrave;rriaise d'v&icirc;nt fanmeuse? J'n'en ai janmais ou&iuml; d'vant, m&eacute;.&#148;<br>
<br>
&#147;Bein seu qu'chutte m&ucirc;sique fut acouo bein d&ecirc;v'lopp&eacute;e en Am&eacute;thique, mais aupr&egrave;s tout, man p'tit, n'as-tu janmais ou&iuml; d'la &#147;<I>rue&ucirc;que and r&acirc;le</I>&#148;?<br>
<br>
Man Papa n'joue pon la dgitare, i' n'rappe pon, et i' n'chante pon dans eune dga&icirc;ngue d&eacute; gar&ccedil;ons, mais i' dait &ecirc;t' dans l'top dgix d'fichus vi&egrave;rs menteurs.<p>
&nbsp;<p>
<i><a href="jerpoem.html">Geraint Jennings</a><br>
Mai 2003<p></i>


&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="papagalettes.html">Papa et ses galettes</a><p>
<li><a href="crapauddnoue.html">L&eacute; Crapaud d'Nou&eacute;</a><p>
<li><a href="bananes2.html">Oui-dgia, j'n'avons pon d'bananes</a><p>
<li><a href="papaleune.html">Papa, est-i' leun&eacute;?</a><p>
<li><a href="papapethi.html">Au p&eacute;thi d'la m&eacute;</a><p>
<li><a href="papaieau.html">Nou n'a rein sans peine, pas m&ecirc;me ieau d'la fontaine</a><p>
<li><a href="papacotte.html">L'&Acirc;ge d&eacute; Pi&egrave;rre et d'Menneties</a><p>
<li><a href="papabliase.html">Dans la bli&acirc;se siez Papa</a><p>
<li><a href="papamervelles.html">Papa et les pus grandes m&egrave;rvelles du monde</a><p>
<li><a href="papaprison.html">L&eacute; cr&icirc;nme n'apliatit pon</a><p>
<li><a href="papacolinmachons.html">Ch'n'est pon par les c&ocirc;nes qu'nou dit la v&eacute;thit&eacute;</a><p>
<li><a href="papasicreche.html">Papa et la grand' sicr&egrave;che</a><p>
<li><a href="papafawkes.html">La S&eacute;th&eacute;e d'Papa Fawkes</a><p>
<li><a href="papa_howzat.html">Koum&eacute;k&eacute;ch'na? - Howzat?</a><p>
<li><a href="papa_avri.html">Papa et l'Pa&icirc;sson d'Avri</a><p>
<li><a href="papa_pizzas.html">Les Pizzas &agrave; Papa</a><p>
<li><a href="papa_halloween.html">Papa m'a explyitchi tout entouor Halloween!</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/papaouaithelin.html by HTTrack Website Copier/3.x [XR&CO'2014], Tue, 15 Jul 2025 13:59:14 GMT -->
</HTML>
