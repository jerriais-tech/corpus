<HTML>

<!-- Mirrored from members.societe-jersiaise.org/geraint/jerriais/guyfawkes3.html by HTTrack Website Copier/3.x [XR&CO'2014], Tue, 15 Jul 2025 13:52:13 GMT -->
<HEAD>
<TITLE>Guy Fawkes</TITLE>
<META  name="keywords" content="Jèrriais, language, langue normande, folklore, Channel Islands, îles anglo-normandes, gunpowder plot, bonfire night, conspiration des poudres">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>Guy Fawkes</h2><br/>
<br/>

<h3>Ga&iuml; Faxe</h3>
(Unne fanmae&ucirc;se bord&eacute;e et chein qu'en advint)</font></center><p>



<div align="center">I.</div><br/>
<br/>
</div><div align="left">Je m'ram&eacute;ou&eacute;z&egrave; que quand j'&eacute;tais occouo dans mes diex-huit &agrave; vint ans, far&ccedil;aeux et tritch&egrave;tte d'la prumi&eacute; race, que j'avion' dans not' canton un va&icirc;zin, un vi&egrave;r gar&ccedil;on, tch'avait unne mort&egrave;lle pae&ucirc;x des fammes et occouo p&ucirc;s des filles. D'a&ucirc;ssi llien tchi viyait un cotiyon, i' v'nait pale comme unne chitch&egrave;tte et s'sao&ucirc;vait &agrave; trav&egrave;r' les cllos, comme un lapin tch'&eacute;zait t&egrave; pourchass&egrave; par un l&eacute;vri. Si y-avait unne ch&ocirc;se tchi h&eacute;yait p&ucirc;s qu'unne ao&ucirc;tre, ch'tait quand tchique hardelle, tchi n'avait pas d'freit &egrave;s y-i&egrave;r', f&ecirc;zait la m&icirc;nne de voul&eacute; l'embrachi. I' n'avait v&eacute;zitabllement que d's'en tou&acirc;nn&eacute; les sens d'pae&ucirc;x. Ch'&eacute;zait t&egrave; la p&ucirc;s belle fille ou famme de l'&icirc;le, que ch'&eacute;zait t&egrave; toute la ma&icirc;mme ch&ocirc;se. N'ou' z-en avait, ma f&eacute;, pityi.<br/>
<br/>
I' n'est d&ocirc;n pon besoin que j'vos diche qu'i n'avait janmais pans&egrave; &agrave; s'mazi&eacute;.<br/>
<br/>
Et ch'tait boustrement damage; car v'la tch'&eacute;tait pouorri d'sou.<br/>
<br/>
Et v'l&agrave; tch'avait un biao&ucirc; m&ecirc;nnage et unne sup&egrave;rbe cage; mais, h&eacute;l&acirc;! pas d'ou&ecirc;s&eacute; d'dans!<br/>
<br/>
Touos les va&icirc;zins - et p&ucirc;s occouo les va&icirc;zinnes - d&icirc;zaient que ch'tait unne v&eacute;zitablle honte et tchi fallait y faize r'mi&egrave;dde.<br/>
<br/>
Mais comment aprivou&ecirc;si un' t&egrave; lapin, m'diz-ous? Un' ou&ecirc;s&eacute; tch'avait d&ecirc;p&acirc;ss&eacute; les 3 feis 10 d'un b&icirc;ao&ucirc; bu. Che n'tait p&ucirc;s un pouochin!<br/>
<br/>
J'&eacute;tion' grands anm&icirc;ns, l&icirc; et m&eacute;. Et je n'sai pas pourtchi; car je l'fa&icirc;zais tr&eacute;jous &ecirc;triv&eacute; autouor les hardelles; mais i' n's'en m&acirc;rissait pas.  Et p&icirc;s, unne ao&ucirc;tre ch&ocirc;se - il aimait bein l's'histou&eacute;zes, et quand jallais l've&icirc;s, i' s'attendait tr&eacute;jous que j'li-en dizais tchi-cunne.<br/>
<br/>
Le pou&ocirc;r cor' n'avait pon t&egrave; for' &agrave; l'&ecirc;cole et savait m&ucirc;s manni&eacute; unne frouque &agrave; p&acirc;nnais qu'unne pieumme d'ou&eacute;e ou d'aci.<br/>
<br/>
Pour de m&eacute;, ch'n'est pon que j'veule me vant&eacute; d'm&acirc;n sav&eacute;; mais chein tchi m'a tr&eacute;jous sao&ucirc;v&eacute;, ch'est la m&eacute;mou&eacute;ze.  J'm'ersouve&icirc;ns d'bein des ch&ocirc;ses, h&eacute;l&acirc;! j'm'ersouve&icirc;ns comme si ch'tait anni&egrave;t, quand, &agrave; unne fa&icirc;zezie d'ni&egrave;r beurre, j'm'en allais pour embrachi la p'tite Nennecy, ou' m'd&ecirc;cllanqueti unne t&egrave;lle morniffle le trav&egrave;r de la goule que j' n'en vi qu'feu.  Et quand j'l&icirc; d'mandais p&ucirc;s tar' pourtch'est qu'oulle avait t&egrave; si rude, ou' m'r&ecirc;ponnit que si j'avion' t&egrave; touos seur', ou' n'&eacute;zait pas dit mot; mais qu'ou' n'allouait janmais d'it&ecirc;t d'vant les gens!<br/>
<br/>
&ldquo;J's&eacute;zai bein m&ucirc;s unne ao&ucirc;tre fe&icirc;s,&rdquo; j'l&icirc; r&ecirc;ponni. - Et j't&icirc;ns ma pazole!<br/>
<br/>
<div align="center">II.</div><br/>
<br/>
Eh bein! unne s&eacute;z&egrave;e, d'vi&egrave;r la fin d'Octembre. J'tais si&egrave;z l'vaizin P&icirc;teur, (ch'tait-l&agrave; s&agrave;n nom); j'ttion' assis dans l'&acirc;tre, iun d'un bor' et l'ao&ucirc;tre de l'ao&ucirc;tre, et je p'tunion' touos les dae&ucirc;x. Entre les bord&egrave;es j'l&icirc; racontais l'histou&eacute;ze d'un r'venant - d'un homme sans t&ecirc;te qu'unne va&icirc;zinne avait rencontr&egrave; la s'mainne de d'vant dans la ruette de la Fontainne, en allant tcheure de l'iao&ucirc;. Quand j'fu fini, i' m'dit qu'il avait ou&iuml; sa gran-m&eacute;ze tchi n'tait p&ucirc;s, dize qu'ou' l'avait veu ettou &agrave; la ma&icirc;mme pi&egrave;che. Mais, se m'd&icirc;t-i', man gar&ccedil;on, i' y-a unne histou&eacute;ze que tu n'm'as janmais racont&egrave; occouo: tch'est qu'chonna veur dize - ch't'&ecirc;m&acirc;nne qu'n'ou proumainne par les k'm&icirc;ns touos l's'ans, la s&eacute;z&egrave;e du ch&icirc;n d'N&eacute;vembre, et p&icirc;s tchi vont fll&acirc;mb&eacute; dans un cllos? Et toute chutte tiz&acirc;lelie et tout chu t&icirc;ntam&acirc;re tchi font unne bouanne partie d'la ni&egrave;t?<br/>
<br/>
&quot;Chonna, man P&icirc;teur? Et ch'est Ga&iuml; Faxe,&quot; j'l&icirc; r&ecirc;ponni &quot;Tu ne l'savais pon.&quot;<br/>
<br/>
I' m'd&icirc;t tchi savait bein qu'n'ou z-app'lait chutte s&eacute;z&egrave;e-l&agrave; &quot;la s&eacute;z&egrave;e d'Ga&iuml; Faxe&quot;; mais v'l&agrave; tout, tchi n'en savait pas p&ucirc;s long.<br/>
<br/>
&quot;Eh bein m&eacute;, j'la sai, l'histou&eacute;ze,&quot; j'l&icirc; f&icirc;s; &quot;&ecirc;coute, man P&icirc;teur.&quot;<br/>
<br/>
Et j'l&icirc; raconti d'p&icirc;s un but jusqu'&agrave; l'ao&ucirc;tre.<br/>
<br/>
S'ou' z-aviez ou&iuml; P&icirc;teur, &agrave; painne je m'fu teu.<br/>
<br/>
&quot;Ah!&quot; s'f&icirc;t i' &quot;l'pendar'! le baloque! i' l'm&eacute;zitait bein, et p&ucirc;s occouo! I' f&icirc;zent d&ocirc;n bein de l'pendre, de l'fll&acirc;mb&eacute; et d'l'&ecirc;cartel&eacute;, le r'negat! Ch'est m&eacute; tchi l'&eacute;zais arrangi, s'il avait ieu affaize &agrave; m&eacute;. - Erconte m&eacute; l'histou&eacute;ze occouo unne fe&icirc;s, man gar&ccedil;on!... ch'est-&agrave;-dize, s'tu n'es pas l&acirc;ss&eacute;. - B&eacute; unne fe&icirc;s d'cidre, v'l&agrave; tchi t'all&egrave;rgiza l'g&ocirc;si...&quot;<br/>
<br/>
J'bu un goutin, et pis j'l&icirc; raconti occouo unne fe&icirc;s l'histou&eacute;ze.<br/>
<br/>
P&icirc;teur vint tout en fr&eacute;tin. &quot;Ah,&quot; s'disait-i, &quot;qu'j'&eacute;zais voulu &ecirc;tre l&agrave; quand n'ou l'happi!&quot;<br/>
<br/>
L&agrave;-d'sus, j'l&icirc; f&icirc;s la r'm&egrave;rque tchi' y-avait p&ucirc;s d'dae&ucirc;x chents ans qu'l'affaize s'&eacute;tait arriv&egrave;e et qu'&agrave; chu temps-l&agrave; j'&eacute;tions', li et m&eacute;, occouo bein llien dans les fonds p&egrave;rdus; mais qu'si voulait en ve&icirc;s unne erpr&eacute;sent&acirc;tion qu&acirc;si v&eacute;zitablle, i' n'avait qu'&agrave; v'nin ov' nous la pr&eacute;chainne s&eacute;z&egrave;e d'Ga&iuml; Faxe - dans tch&icirc;nze jour. - &quot;Tu v&egrave;rras d'tchi b&eacute;, man gar&ccedil;on,&quot; l&icirc; f&icirc;s-je, &quot;veins-y, man P&icirc;teur, tchique ch&ocirc;se me dit que tu n't'en r'pentiz&acirc;s pon!&quot;<br/>
<br/>
P&icirc;teur me prom&icirc;ns fiabllement tch'il y veindrait, &ldquo;car,&rdquo; se m'd&icirc;t-i', &ldquo;j'ai tro d'envie d've&icirc;s la s&ccedil;a&icirc;nne pour y m&acirc;ntchi.<br/>
<br/>
L&agrave;-d's&ucirc;s, j'nos entre-d&icirc;nmes <i>bonsouer</i> et j'm'en r'tou&acirc;nni si&egrave;z nous m'couochi.<br/>
<br/>
Il 'tait sinne de jeu quand j'pu &agrave; la fin clliore l'yi : ch'est qu'ou' s-avez, j'avais un pll&acirc;n dans la t&ecirc;te entou&ocirc;re not' va&icirc;zin. Mais je n'vos dizai pon tchi, ichin; - p&ucirc;s tar' ou' v&egrave;rrez ..<br/>
<br/>
</div><div align="center">III.<br/>
<br/>
</div><div align="left">I' n'y-avait pas trop d'temps pour s'appr&ecirc;t&eacute;, s'n'ou voulait en faize tchique ch&ocirc;se qui val&icirc;sse la painne; car le ch&icirc;n d'N&eacute;vembre v'nait s&ucirc;s nous bou&acirc;n train : i n'y-avait p&ucirc;s qu'tch&icirc;nze jour'. Mais j'nos y m&icirc;nmes unne vingtainne de bou&acirc;ns burons et j'trava&icirc;llion' d'bou&acirc;n tcheu.<br/>
<br/>
Le ch&icirc;n d'N&eacute;vembre nos trouvi pr&ecirc;ts.<br/>
<br/>
Ne v'chin not' pr&eacute;gramme : <br/>
<br/>
1 A 2 heuzes de la r'lev&egrave;e, &ecirc;tre touos assembles dans l'cllos du couoz&icirc;n 'Tam; faize les pr&eacute;paz&acirc;tis;<br/>
<br/>
2 A 2&frac12; heuzes, la proc&ecirc;ssion form&egrave;e;<br/>
<br/>
3 A 8 heuzes exactes, se mettre en marche pour faize unne tou&acirc;nn&egrave;e par la p&acirc;ra&icirc;sse et salu&eacute; moussieu l'Recteur, le Conn&ecirc;tablle, les Ch&ecirc;nt'nier' et les principao&ucirc;x z-habitants d'la p&acirc;ra&icirc;sse;<br/>
<br/>
4 A 5&frac12; heuzes, les torches allum&egrave;es; continu&acirc;tion d'la proum'nade;<br/>
<br/>
5 A 9 heuzes, de r'tou' dans l'cllos; Ga&iuml; Faxe d'cendu et port&egrave; dans la cave; touos les j'vao&ucirc;x m&icirc;ns &agrave; l'&ecirc;tablle - un fricot d'aveine l&ucirc;s est donn&egrave; et &agrave; tout l'monde unne g&acirc;che de vraic et unne fe&icirc;s d'cidre;<br/>
<br/>
6 A 10 heuzes, Ga&iuml; Faxe est d&ecirc;hal&egrave; et pendu au gib&egrave;t, et opr&egrave;s chonna l'cap'tainne, le li&egrave;t'nant, l's&egrave;rj&acirc;n et l'corpoza mettent atou l&ucirc;s torches le feu &egrave;s 4 c&acirc;rres de la baraque.<br/>
<br/>
7 A m&icirc;nni&egrave;t grand feu d'artifice, et fin d'la s&eacute;z&egrave;e.<br/>
<br/>
N.B. - Il est d'fendu &agrave; tout l'monde de la compangnie de beize aoutchunne litcheu qu'n'ou pourrait l&ucirc;s offri duzant la proum'nade : du lait et d'l'iao&ucirc; tant qui voudront; mais rein tchi pou&ocirc;rrait mont&eacute; au ch&egrave;rv&eacute;.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Par ordre du Coumit&eacute;,<br/>
<br/>
</div><div align="right">C. DU M., S&eacute;gr&eacute;taize.<br/>
<br/>
</div><div align="center">IV.<br/>
<br/>
</div><div align="left">Enfin, le ch&icirc;n d'N&eacute;vembre nos trouvi, touos rassembll&egrave;s &agrave; 2 heuzes justes de la r'l&egrave;v&eacute;e, dans l'grand cllos au cou&ocirc;zin Tam.<br/>
<br/>
Dans l'mitan de terrain - d'la vielle cru&eacute;ze - i' y-avait unne ma&icirc;son b&ecirc;longue, p&ucirc;s profonde que large, b&acirc;tie attou des fagots d'bou&eacute;s, de jan et d'grapus : le tout ercou&egrave;rt de bi&ecirc;te (pour qu'l'affaize n'br&ucirc;l&icirc;ss&eacute; pas trop vite). En d'sous - dans l'bas d'la ma&icirc;son - unne cave profonde et 36 p'tits baz&icirc;s, douoll&icirc;s d'taze et plleins d'finne chendre. Et s&ucirc;s l'hao&ucirc;t d'la maison, y-avait l'gib&egrave;t, fait d'dae&ucirc;x longues barres de f&eacute; d'&ecirc;gales londjeur, pitchies s&ucirc;s but, et p&icirc;s, iunne en trav&egrave;r, s&ucirc;s l'hao&ucirc;t des dae&ucirc;x ao&ucirc;tres, et dans l'mitan d'la cheinne en trav&egrave;r' y-avait un but d'fi d'f&eacute; et un pou&ecirc;t au but. - (Les barres de f&eacute; &eacute;taient pr&ecirc;t&egrave;es par notre va&icirc;zin George, le forgeae&ucirc;x).<br/>
<br/>
Quand vint 2&frac14; heuzes, la vielle juman, couleu gris d'f&eacute;, du p'tit Jan, fut am'n&egrave;e. La pou&ocirc;re vielle b&ecirc;te - tchi, pourtant, mangeait comme quatre - &eacute;tait maigre comme un hao&ucirc;x et avait la h&eacute;z&egrave;que du dos comme un cout&eacute; et &agrave; tchi n'ou pouvait compt&eacute; toutes les c&ocirc;tes, avait dae&ucirc;x jao&ucirc;nes cocardes. Ga&iuml; Faxe, &ecirc;m&acirc;nue de 6 p&icirc;ds d'hao&ucirc;t, fut d&ecirc;hal&egrave; et j&icirc;nd&egrave; s&ucirc;s san dos, la fache tou&acirc;nn&egrave;e du bor' de la coue d'la juman, solidement amaz&egrave;. I' portait d'la main d&ecirc;tre unne lant&egrave;rne et d'l'ao&ucirc;tre unne gr&ocirc;sse m&egrave;che et avait s&ucirc;s l'estouma, &ecirc;crits en gr&ocirc;sses l&egrave;ttres, s&ucirc;s un morc&eacute; d'papi : LE TRA&Icirc;TRE, JUD&Acirc;!&rdquo;<br/>
<br/>
J'avion' 12 chevao&ucirc;x; 13, &agrave; cont&eacute; la juman au p'tit Jan.<br/>
<br/>
Tous : g'vali&egrave;r, musiciens, et invit&egrave;s, avaient un masque nou&egrave;r s&ucirc;s l'hao&ucirc;t d'la fache.<br/>
<br/>
La bain'te &eacute;tait compos&egrave;e comme suit : 4 accord&eacute;rons, 4 p&icirc;fres, 4 flajolets, 1 corn&egrave;t, 1 piplo, 1 gros tambour', les t&icirc;mbales, le tr&eacute;pi et 2 p'tits tambour'.<br/>
<br/>
A ch&icirc;n minutes devant 3, tout &eacute;tait pr&ecirc;t.<br/>
<br/>
A 3 heuzes sonnantes, les h&eacute;ches du cllos s'ouvraient et la pr&eacute;c&ecirc;ssion, dans l'ordre suivant, s'm&egrave;ttait en marche :<br/>
<br/>
</div><div align="center">(A 50 verges l'avant)<br/>
2 H&eacute;ros d'armes, mastch&icirc;s, &agrave; j'va,<br/>
atou ch&acirc;tchun l&ucirc;s tromp&egrave;tte.<br/>
<br/>
- - -<br/>
<br/>
Le Cap'tainne, le Li&egrave;t'nant<br/>
(&agrave; j'va).<br/>
Le Bain'te,<br/>
2 G'vali&egrave;r.<br/>
GAI FAXE.<br/>
(sus la juman, m'n&egrave;e par la bride par dae&ucirc;x pi&egrave;tons - iun d'chaque bor).<br/>
2 G'vali&egrave;r'<br/>
Les invit&egrave;s (&agrave; pid),<br/>
2 G'vali&egrave;r'<br/>
Pi&eacute;tons (pas invit&egrave;s),<br/>
2 G'vali&egrave;r (Serj&acirc;n et Corpoza),<br/>
frumant la marche.<br/>
- - - <br/>
<br/>
</div><div align="left">Notre anmin P&icirc;teur &eacute;tait iun des g'vali&egrave;r' tchi gardaient l'tra&icirc;tre.<br/>
<br/>
</div><div align="center">- - -<br/>
<br/>
</div><div align="left">J'ex&eacute;tchut&icirc;nmes not' pr&eacute;gramme de point en point. <br/>
<br/>
J'all&icirc;nmes prumi&eacute;zement au Probit&egrave;ze - (Moussieu l'Recteur nos d&icirc;t qu'il 'tait bein fi d'nos ve&icirc;s si bein otchup&egrave;s et tch'il esp&eacute;zait que j'punizion' l'tra&icirc;tre comme i' l'm&eacute;zitait). Et p&icirc;s j'p&acirc;ss&icirc;mmes par si&egrave;z Moussieu' l'Conn&ecirc;tablle et toutes l&eacute; z-autorit&egrave;es civiles (et j'vos assae&ucirc;ze tch'i' fuzent tous bein civiles; car i' nos r'chuzent tous comme des m&ecirc;ssieux.<br/>
<br/>
L&agrave; o&ugrave;-est qu'n'ou d'vait faize un arr&ecirc;t, sait &agrave; unne ma&icirc;son ou sait &egrave;s carrefour' (et n'ou s'arr&ecirc;tait &agrave; tous), les H&eacute;ros d'armes ba&icirc;llaient ch&acirc;tchun un long son d'tromp&egrave;tte, - ch'tchi fa&icirc;sait tout l'monde d&ecirc;hal&eacute; - et p&icirc;s iun des h&eacute;ros se dr&eacute;chait s&ucirc;s s&eacute;-z'&ecirc;trier', et d'unne vou&eacute;e hao&ucirc;te et clliaize, criait la procllam&acirc;tion suivante :<br/>
<br/>
<br/>
</div><div align="center">&ldquo;Bouannes gens!<br/>
Riches et pauvres;<br/>
Grands et p'tits,<br/>
Oyez! oyez!! oyez!!!<br/>
D'vant vous va para&icirc;tre<br/>
Ga&iuml; Faxe, le tra&icirc;tre!<br/>
- - - <br/>
H&ocirc;rew! i' s' n'allait<br/>
Faizee n l'air saut&eacute;,<br/>
Contre leur volante<br/>
Sa Majest&eacute;,<br/>
Notre Sire le Rou&eacute;;<br/>
Les Lord'<br/>
Et les Membres<br/>
De la Chambre<br/>
Des Communnes!<br/>
- - -<br/>
Pr&icirc;ns sur le fait,<br/>
Pour son forfeit<br/>
D'abor<br/>
Au gib&egrave;t n'ou l'pendra.<br/>
Et opr&egrave;s i' fllamb'ra<br/>
Comm' fortunne!<br/>
- - -<br/>
<br/>
</div><div align="left">Ch'l&agrave; dit, les dae&ucirc;x tromp&egrave;ttes erdonnaient unne ronde, et p&icirc;s, au son d'la bain'te, tchi jouait l'air, n'ou chantait :<br/>
<br/>
<br/>
<br/>
<br/>
</div><div align="center">&ldquo;Ch'est Ga&iuml; Faxe,<br/>
Tondre-Baxe!<br/>
I' s'en va,<br/>
Ha! ha! ha!<br/>
S&ucirc;s un j'va,<br/>
L&agrave;! l&agrave;! l&agrave;!<br/>
Au supplice.<br/>
Tchi s'en va,<br/>
L&agrave;! l&agrave;! la!<br/>
S&ucirc;s s&acirc;n j'va,<br/>
Ha! ha! ha!<br/>
Au supplice!&rdquo;<br/>
<br/>
      V.<br/>
<br/>
</div><div align="left">J'rentr&icirc;nmes dans l'cllos d'vier' 9 heuzes du s&eacute;, et l'monde fut adm&icirc;ns : ch'tait des chents personnes tch'i' y-avait - p&ucirc;s des dae&ucirc;x-ti&egrave;r' &eacute;taient des fammes, ch'l&agrave; va sans dize. Les g'vali&egrave;r' descendizent et Ga&iuml; Faxe fut d'cendu et fouorr&egrave; dans sa t&acirc;ni&eacute;ze; les j'vao&ucirc;x fuzent m&icirc;ns &agrave; l'abri &agrave; mangi l&ucirc;s av&egrave;ine et toute la compangnie se r'confortifyit et p&icirc;s tout fut m&icirc;ns en ordre.<br/>
<br/>
Demi-heuze p&ucirc;s tar' 6 d'nous entrizent dans la cave pour la fou&ocirc;lyi. Tchiques minutes opr&egrave;s n'ou ouiyait un brit d'sordonn&egrave; en d'dans et p&icirc;s n'ou vit l'tra&icirc;tre, tchi v'nait d'&ecirc;tre happ&egrave;, sa lant&egrave;rne d'unne main et la m&egrave;che de l'ao&ucirc;tre, toute pr&ecirc;te pour m&egrave;ttre l'feu &egrave;s 36 baz&icirc;s d'poudre, am'n&egrave; hors, et p&icirc;s mont&egrave; et pendu au gib&egrave;t. A 10 heuzes justes, le feu fut m&icirc;ns &egrave;s quatre c&acirc;rres de la ma&icirc;son.<br/>
<br/>
Tchi fum&egrave;e pour au me&icirc;ns unne demi-heuze! Et p&icirc;s opr&egrave;s tchi feu! et tchi bouanne danse &agrave; l'entou du br&acirc;zi! A un quar' de 10, le tra&icirc;tre pendu, Ga&iuml; Faxe, tchi nos fa&icirc;sait les p&ucirc;s laids grimaches, prenait feu par les p&icirc;ds et p'tit &agrave; p'tit l'feu gangni l'cor tch'&eacute;tait pllain d'cracots et d'f&icirc;z&egrave;es tchi s'm&icirc;ndrent &agrave; vol&egrave; en d'vant, en dri&eacute;ze et d'touos bor'. Quand n'ou vit l'dangi n'ou s'arr&ecirc;ti la danse et un ch&acirc;tchun voulit veis.<br/>
<br/>
Notre anm&icirc;n P&icirc;teur se pertchi drait d'vant l'entr&egrave;e d'la cave et en r'gardant Ga&iuml; faxe i' l&icirc; d&icirc;sait : &ldquo;Fllambe, pendar! tu n'en as pas occouo ass&egrave;z, va!&quot; - P&icirc;teur en 'tait tout en ext&acirc;se; mais l'pou&ocirc;re gar&ccedil;on en r&ecirc;capit-i' d'unne belle, dia! car, pour se r'v&ecirc;ngi, Ga&iuml; Faxe, tch'-avait &agrave; la goule unne fiz&egrave;e pour l&icirc; servi' d'c&icirc;g&acirc;re, la lanchit drait s&ucirc;s P&icirc;teur et oulle alli s'fou&ocirc;rr&eacute; dans l'coll&egrave;t d'sa c&acirc;saque. Le pou&ocirc;re m&icirc;nz&eacute;zablle s'm&icirc;nt &agrave; dans&eacute; comme un pi&ecirc;t&eacute; d'pae&ucirc;x. Mais en ma&icirc;mme temps tchi-qu'un v&icirc;nt &agrave; s&agrave;n s'cour' et &ecirc;rachi s-couotrement la fiz&egrave;e. Il 'tait temps; car &agrave; painne fut-alle hall&egrave; et bas s&ucirc;s l'h&egrave;rbe qu'ou' fa&icirc;sait expl&ocirc;sion ..<br/>
<br/>
La p&egrave;rsonne tch' &eacute;tait v'nue s'expos&eacute; a&icirc;nchin pour P&icirc;teur, ch'tait ma p'tite cou&ocirc;zinne Carolinne, tch' &eacute;tait brave comme un p'tit Turc et n'avait pae&ucirc;x d'rein.  Mais, dia! chutte petite famme-l&agrave; avait en tcheu d'or. - J'avais m&acirc;n pll&agrave;n ..<br/>
<br/>
I' fuzent endommag&icirc;s touos les dae&ucirc;x. S'l&icirc; d&icirc;sait-alle : &ldquo;M&acirc;n pou&ocirc;re va&icirc;zin, j'sommes avazi&egrave;s touos les dae&ucirc;x;car s'ou z av&egrave;z les ouiskeur' tral&egrave;s, m&eacute;, j'ai dae&ucirc;x d'mes corles roussies. J'sommes d&ocirc;n dans l'ma&icirc;mme pllat - j'pouvons ch&acirc;tchi d'main.<br/>
<br/>
L&agrave;-d'sus, P&icirc;teur, bein inno&ccedil;amment l&icirc; ba&icirc;lli sa main, qu'ou' pr&icirc;ns.<br/>
<br/>
Ch'tait m&eacute; tch' avais anvi&egrave; ma p'tite cou&ocirc;zinne au s'cour' de P&icirc;teur : j'avais m&agrave;n pll&agrave;n - j'vos l'ai d&egrave;j&agrave; dit, j'cr&eacute; : Et i' m'sembllait prom&egrave;ttre bein ..<br/>
<br/>
Mais j'pensi tchi valait m&ucirc;s les l&acirc;tchi &agrave; l&ucirc;s tout seu et j'filit p&ucirc;s llien :- et j'cr&eacute; que j'f&icirc;s bein - criy-ous pon?<br/>
<br/>
Un p'tit d'vant m&icirc;nni&egrave;t la bahue&ucirc;le de Ga&iuml; Faxe sao&ucirc;tait en l'air et tout s'&ecirc;fondrait : i' n'y-avait p&ucirc;s qu'des chendres fumantes et l'gib&egrave;t, tchi resti d'but.<br/>
<br/>
Tout d'un cou opr&egrave;s, un p'tit p&ucirc;s llien, en ao&ucirc;tres tas d'jan et d'fouaille, tout patouolli d'taze s'enfll&acirc;mait et unne bou&ecirc;te &agrave; bannette, pi&egrave;che s&ucirc;s l'hao&ucirc;t du tas et tch' &eacute;tait sao&ucirc;poudr&egrave;e dans l'fond, d'gr&ocirc;sse poudre &agrave; minne et pllainne de cracots, de chandelles romainnes et d'f&icirc;z&egrave;es, &ecirc;cllatait comme unne artillelie et tout volait en l'air et s'&ecirc;parpillaiat d'touos les bor'.<br/>
<br/>
Ch'tait-l&agrave; l'grand feu d'artifice promins dans not' pr&eacute;gramme.<br/>
<br/>
A chu moment-l&agrave; des hourras formidablles s'fizent entendre - ch'tait la foule de monde tchi m&ocirc;trait sa jou&eacute;e et ses r'm&egrave;rc&icirc;ments.<br/>
<br/>
Il' taient touos fi&egrave;r' et nous ettou. - En &ecirc;ff&egrave;t ch'tait sup&egrave;rbe!<br/>
<br/>
Tout chu monde-l&agrave; s'en r'tou&acirc;nnit ch&acirc;tchun si&egrave;z s&eacute; et r'gangnit s&agrave;n lli&egrave;t. I' n'resti p&ucirc;s qu'les membres d'l'Associ&acirc;tion. <br/>
<br/>
D'vant d'nos ente-tchitt&eacute; j'eummes occouo unne bouochie d'g&acirc;che de vrai et unne 'fe&icirc;s d'cidre - pas rein d'p&ucirc;s for.<br/>
<br/>
Le p'tit Jan ram'nit sa vielle juman et nos la prom&icirc;ns pour la pr&eacute;chainne fe&icirc;s. Et p&icirc;s les g'vali&egrave;r' allizent tche&ucirc;re l&ucirc;s j'vao&ucirc;x, s'&ecirc;tch&egrave;rfochizent dessus et s'n'allizent, suivis jusqu'au c&acirc;rrefour par la bain'te tchi jouait <i>&ldquo;D'ou viens-tu, berg&egrave;re!&rdquo;</i> Les pi&eacute;tons suivaient en dri&eacute;ze, et j'fu l&acirc;tchi &agrave; m&agrave;n tout seu.<br/>
<br/>
I' n'restait p&ucirc;s dans l'&ecirc;tablle que le j'va de d'si&egrave;z nous et le sien d'P&icirc;teur; mais pas d'P&icirc;teur nulle part.<br/>
<br/>
J'm'en fu si&egrave;z nous &agrave; m&acirc;n tou!<br/>
<br/>
La porte de d'hor' &eacute;tait ou&egrave;rte et j'entri dans l'all&eacute;e. Ou&iuml;ant tchiqu'un ram&acirc;ss&eacute; dans la tchu&icirc;zinne j'criyi : &ldquo;Av-ous veu, par chance, le P&icirc;teur? I' n'est &agrave; trouv&eacute; nulle par'.&rdquo;<br/>
<br/>
Unne vou&eacute;e m'r&ecirc;ponnit (ch'tait la sienne de ma p'tite cou&ocirc;zinne) : &ldquo;Ne t'g&ecirc;ne pon, m&agrave;n gar&ccedil;on, i' n'est pas perdu - i' se r'trouveza.&rdquo;<br/>
<br/>
Et j'entri. Mais, ah! tch'est que j'vi? Ma bouanne famme de m&eacute;ze et la C&acirc;rolinne tch' &eacute;taient bein otchup&egrave;es &agrave; poussot&eacute; l'co du pou&ocirc;re P&icirc;teur. Et il n'avait grand besoin, l'pou&ocirc;re laiduze; car il avait l'c&ocirc;t&egrave; d&ecirc;tre de la fache, l'ouoz&egrave;lle et l'co dans un pou&ocirc;re &ecirc;tat : il' taient rouoges comme un houmar' bouoyi et chonna l&icirc; fa&icirc;sait tant d'ma, tchi s'teurtillait comme unne andjulle dans un bachin.<br/>
<br/>
La bouanne-famme, tch' &eacute;tait &agrave; la ma&icirc;ntchi docteuze l&icirc; d&icirc;t qu'il en avait pour un bou&acirc;n me&icirc;s; mais d'n'av&eacute; pas d'pae&ucirc;x, que lyi ou C&acirc;rolinne l&icirc; changegeait s&agrave;n poussot touos les jour, s'i voulait v'nin.<br/>
<br/>
Et j'alli erc&ocirc;ndize P&icirc;teur si&egrave;z li.<br/>
<br/>
</div><div align="center">VI.<br/>
<br/>
</div><div align="left">Au but d'un me&icirc;s, i' n'y r'paz&ecirc;sait p&ucirc;s et P&icirc;teur &eacute;tait d'j&eacute;zit d'dae&ucirc;x mao&ucirc;x d'sa br&ucirc;laeuze et d'sa pae&ucirc;x des fammes. Ach' t'heu i' n'se plla&icirc;sait qu'dans la compangnie d'ma p'tite cou&ocirc;zinne. I' s'entre-compr&icirc;ndrent si bein que dans me&icirc;ns d'tre&icirc;s me&icirc;s il' taient engag&icirc;s.<br/>
<br/>
P&icirc;teur, un jour, nos d&icirc;t que l'pr&ecirc;chain jour de Ga&iuml; Faxe i' ne s'sait p&ucirc;s vier' gar&ccedil;on. Et il en fut a&icirc;nchin; car le 4 N&eacute;vembre suivant, P&icirc;teur et C&acirc;rolinne fuzent &agrave; l'&ecirc;gll&icirc;se s'en faize paz&eacute;.<br/>
<br/>
Quand tchiques fe&icirc;s je m'motcha&icirc;s d'P&icirc;teur et d'sa pae&ucirc;x des fammes, i' m'd&icirc;sa&icirc;t : &ldquo;Etiboque-m&eacute; tant qu'tu voudras, m&agrave;n gar&ccedil;on, je n'me m&acirc;rizai pon; car s&agrave;n t&egrave; et la f&icirc;z&egrave;e j'n'&eacute;zais pas ma p'tite Carolinne!&rdquo;<br/>
<br/>
<a href="charlespicot.html">C. DU MONT.</a><br/>
</div><div align="right"><br/>
</div><div align="left">5 d'N&eacute;vembre, an 1895.<br/>
</div>


&nbsp;<p>
&nbsp;<p>

<i>(Extrait un mio mod&egrave;rn&icirc;s&eacute;, r'publi&eacute; Novembre 1945)</i><p>
<br/>

&nbsp;<p>

...L&agrave;-d'sus, j'nos entre-dimes bonsou&egrave;r et j'm'en r'touanni si&egrave;z nous m'couochi.<p>

I' 'tait sinne de jeu quand j'pu &agrave; la fin cliore l'yi: ch'est qu'ou' z'avez, j'avais un plian dans la t&ecirc;te entou&ocirc;re not' vaisin. Mais je n'vos disais pon tchi, ichin:- pus tard ou verrez...<p>

I' n'y avait pas trop d'temps pour s'appr&ecirc;t&eacute;, s'n'ou voulait en faithe tchique chose qui valisse la peine; car le chinq d'Novembre v'nait sus nous bouan train: i n'y avait pus que chinq jours. Mais j'nos y minmes eunne vingtaine de bouans burons et j'travaillons d'bouan tchoeu.<p>

Le chinq d'Novembre nos trouvi pr&ecirc;ts.<p>

Ne v'chin not programme:<p>

1. A 2 heuthes de l'arlev&eacute;e, &ecirc;tre touos assembli&eacute;s dans l'clios du couosin Tam; faithe les pr&eacute;paratifs;<p>

2. A 2 1/2 heuthes, la procession form&eacute;e;<p>

3. A 3 heuthes exacte, se mettre en marche pour faithe eunne touann&eacute;e par la paraisse et saluer moussieu l'Recteur, le Connaitablye, les Chenteniers, et les principaux d'la p&acirc;raisse;<p>

4. A 5 1/2 heuthes, les torches allum&eacute;es; continuation d'la prom'nade;<p>

5. A 9 heuthes, de r'tour dans l'clios; Guy Fawkes d'cendu et port&eacute; dans la cave; touos les ch'vaux mins a l'&ecirc;table un fricot d'aveine lus est donn&eacute; et &agrave; tout l'monde eunne gache de vraie et eunne fais d'cidre;<p>

6. A 10 heuthes, Guy Fawkes est d&ecirc;hall&eacute; et pendu au gibet, et opr&egrave;s chonna l'cap'tainne, l&eacute; lieut'nant, l'sergent et l'corporal mettent atou lus torches l&eacute; feu &egrave;s quatre carres de la baraque.<p>

7. A miniet grand feu d'artifice, et fin d'la s&eacute;th&eacute;e.<p>

N.B. - Il est d'fendu &agrave; tout l'monde de la compagnie de b&eacute;the autchune litcheu qu'nou pourrait lus offri duthant la prom'nade; du lait et d'l'ieau tant qui voudront, mais rein tchi pouorrait mont&eacute; au cherv&eacute;.<p>

Par ordre du Coumit&eacute;.<p>

Enfin, le chinq d'Novembre nos trouvi, touos rasseblies a deux heuthes justes et de l'arlev&eacute;e, dans l'grand clios au couosin Tam.<p>

Dans l'mitan du terrain - d'la vieille cru&egrave;ze - i' y-avait une maison b&ecirc;longue, pus profonde que large, b&acirc;tie attou des fagots d'bouais, et geon et d'grapus: le tout ercouvert de bi&ecirc;te pour qu'l'affaithe n'br&ucirc;lisse pas trop vite. En d'sous - dans l'bas d'la maison - une cave profonde de 36 p'tits bathis, douollis d'tathe et pliens d'fine chendre. Et sus l'haut d'la maison, y-avait l'gibet, fait d'deux longues barres de f&eacute; d'&ecirc;gales longueur, pitchies sus but, et pis, iunne au travers, sus l'haut des deux &acirc;tres, et dans l'mitan d'la cheinne en travers y avait un but d'fi d'f&eacute; et un pot&ecirc;t au but.<p>

Quand vint deux heuthes 15 la vieille jument, couleur gris d'f&eacute;, du p'tit Jan, fut am'n&eacute;e. La pou&ocirc;re vieille b&ecirc;te - tchi, pourtant mangeaient comme quatre - &eacute;tait maigre comme un hao&ucirc;x et avait la h&eacute;theque du dos comme un cout&eacute; et &agrave; tchi nou pouvait compt&eacute; toutes les c&ocirc;tes, avait deux jaunes cocardes. Guy Fawkes, em&acirc;nue d&eacute; 6 pids d'haut, fut d&ecirc;hall&eacute; et jind&eacute; sus san dos, la fache tou&acirc;n&eacute;e du bord de la coue d'la jument, solidement amath&eacute;. I' portait, d'la main drouaite une lanterne et d'l'autre une grosse m&ecirc;che et sus l'estouma, &ecirc;crits en grosses lettres, sus un morc&eacute; d'papi: "Le traitre Juda!"<p>

J'avions 12 chevaux: 13 &agrave; cont&eacute; la jument au p'tit Jan.<p>

Tous, cavali&egrave;rs, musiciens, et invit&eacute;s, avaient un masque n&eacute; sus l'haut d'la fache.<p>

La "band" 't&eacute; compos&eacute;e comme suit: 4 accord&eacute;ons, 4 fifres, 4 flajolets, 1 corn&egrave;t, 1 piplo, 1 gros tambour, les timbales, l&eacute; tr&eacute;pi et 2 p'tits tambours.<p>

A chins minutes devant 3, tout &eacute;tait pr&ecirc;t.<p>

A 3 heuthes sonnantes, les h&ecirc;ches du clios s'ouvraient et la procession, dans l'ordre suivant, s'mettait en marche:<p>

(A 50 verges l'avant) 2 H&eacute;ros d'armes, mastchis &agrave; j'va, atou chatchun lus trompette.<p>

Le Cap'taine, le Lieut'nant (&agrave; j'va).<p>

La "Band," 2 cavali&egrave;rs.<p>

Guy Fawkes (sus la jument, men&eacute;e par la bride par deux pi&ecirc;tons - iun d'chaque bord).<p>

2 cavali&egrave;rs, les invit&eacute;s (&agrave; pid), 2 cavali&egrave;rs, pi&ecirc;tons (pas invit&eacute;s), 2 cavali&egrave;rs (Sergeant et corpora'), frumant la marche.<p>

Notre anmin Piteur &eacute;tait iun des cavali&egrave;rs tchi gardaient l'tra&icirc;tre.<p>

J'allimes premi&eacute;thement au Probyt&eacute;the. (Moussieu l'Recteur nos d&icirc;t qu'il 'tait bein fi d'nos veis si bein otchup&eacute;s et tch'il esp&eacute;thait qu&eacute; punithions l'traitre comme i' l'm&eacute;thitait). Et pis j'passimes par si&egrave;z Mousieu l'Conn&ecirc;tabl'ye et toutes les autorit&eacute;s civiles (et j'vos asseuthe tch'ils futhent tous bein civiles; car i' nos r'chuthent tous comme des messieurs).<p>

L&agrave; ou nou d'vait faithe un arr&ecirc;t soit &agrave; une maison ou soit &egrave;s carrefours et nou s'arr&ecirc;tait &agrave; tous, les H&eacute;ros d'armes baillaient chatchun un long son d'trompette - tchi faisait tout l'monde d&ecirc;hale - et pis iun des h&eacute;ros criait la proclamation suivante:<p>

<dir>
"Bouannes gens!<br>
Riches et pauvres!<br>
Grands et p'tits.<br>
Oyez... oyez... oyez!.. <br>
D'vant vous va para&icirc;tre <br>
Guy Fawkes, le tra&icirc;tre!"<p>

"H&ocirc;rew! i' s'nallait <br>
faithe en l'air saut&eacute;, <br>
contre leur volont&eacute; <br>
Sa Majest&eacute;, <br>
Notre Sire le Rou&eacute;! <br>
Les Lords<br>
et les membres <br>
de la Chambre <br>
des Communes!"<p>

"Prins sur le fait, <br>
pour son forfait, <br>
d'abord <br>
au gibet nou l'pendra <br>
et opr&egrave;s i' fliamb'ra <br>
comme fortune!"<p>
</dir>

Ch'la dit, les deux trompettes erdonnaient une ronde, et pis, au son d'la band, tchi jouait l'air, nou chantait:<p>

<dir>
"Ch'est Guy Fawkes, <br>
Tondre-Baxe!<br>
I' s'en va, <br>
ha... ha... ha...<br>
Sus un ch'va, <br>
l&agrave;... l&agrave;... l&agrave;...<br>
Au supplice, <br>
tchi s'en va,<br>
L&agrave;... l&agrave;... l&agrave;... <br>
sus san j'va.<br>
Ha... ha... ha... <br>
au supplice."<p>
</dir>

J'rentrimes dans l'clios d'vers neuf heuthes du s&eacute;, et l'monde fut admins; ch'tait des chents personnes tchi y avait - pus des deux-tiers 'taient des femmes, ch'la va sans dithe. Les cavaliers descendithent et Guy Fawkes fut d'cendu et fouorr&eacute; dans sa t&acirc;nni&eacute;the; les j'vaux futhent mins &agrave; l'abri &agrave; mangi lus aveine et toute la compangnie se r'confortifyit et pis tout fut mins en ordre.<p>

Une demi&eacute;-heuthe pus tard six de nous entrithent dans la cave pour la fou&ocirc;lyi. Tchiques minutes opr&egrave;s nous ouiyait un bris desordonn&eacute; en d'dans et puis nou vit l'traitre, tchi v'nait d'&ecirc;tre happ&eacute;, sa lanterne d'une main et la m&egrave;che de l'autre, toute pr&ecirc;te pour mettre le feu &egrave;s 36 bathis d'poudre, amen&eacute; hors, et pis mont&eacute; et pendu au gibet. A dix heuthes justes, le feu fut mins &egrave;s quatre carres d'la maison.<p>

Tchi fum&eacute;e pour au mins une demi-heuthe! Et pis opr&egrave;s tchi feu... et tchi bouanne danse &agrave; l'entou du br&acirc;zi! - A un quart de dix, le tra&icirc;tre pendu. Guy Fawkes tchi nos faisait les pus laids grimaches, prenait feu par les pids et p'tit &agrave; p'tit l'feu gagni l'corps tch'tait plein d'cracots et d'fis&eacute;es tchi s'mindrent &agrave; vol&eacute; en d'vant, en dri&eacute;the de touos bords. Quand nou vit l'dangi nou s'arr&ecirc;ti la danse et un et chatchun voulais vaie.<p>

Notre amin Piteur se pertchi drait d'vant l'entr&eacute;e d'la cave et en r'gardant Guy Fawkes i' ly disait: "Flambe, pendard... tu n'en as pas occouo assez, va..."<p>

Piteur en 'tait tout en ext&acirc;se: mais l'pouor gar&ccedil;on en r&ecirc;capit-i' d'une belle, dia, car, pour se r'vengi, Guy Fawkes, tch'avait &agrave; la goule une fiz&eacute;e pour li servi d'cigare, la lanchit drait sus Piteur et oulle alli s'fouorr&eacute; dans l'collet d'sa casaque. Le pouore mins&eacute;thabl'ye s'mint &agrave; dans&eacute; comme un pi&ecirc;t&eacute; d'peux. Mais en m&ecirc;me temps tchiqu'un vint &agrave; son secours et &ecirc;rachi la fiz&eacute;e. Il 'tait temps, car &agrave; peine fut-elle hall&eacute;e et bas sus l'herbe qu'ou faisait explosion.<p>

La personne tch'&eacute;tait v'nue s'exposer ainsi pour Piteur ch'tait ma p'tite couosinne Carolinne, tch'&eacute;tait brave comme un p'tit Turc et n'avait peux d'rein. Mais, dia... chutte petite femme-l&agrave; avait un tchoeu d'or. J'avais man plian.<p>

I' futhent endommagis touos les deux. Si li disait-elle: "Man pouore vaisin, j'sommes avazi&eacute;s touos les deux: car s'ou z avez les ouiskeurs tral&egrave;s, m&eacute;, j'ai deux d'mes corles roussies. J'sommes don dans l'm&ecirc;me pliat - j'pouvons ch&acirc;tchi d'main.<p>

L&agrave;-d'sus, Piteur, bein inno&ccedil;amment li bailli sa main, qu'ou prins.<p>

Ch'tait m&eacute; tch'avais envi&eacute; ma p'tite couosinne au s'cours de Piteur: j'avais man plian - j'vos l'ai d&ecirc;j&agrave;, j'cr&eacute;: Et i' m'sembliait promettre bein.<p>

Mais j'pensais tchi valait mus laissi &agrave; lus tout seu et j'fillis pus liain - et j'cr&eacute; que j'fis bein - criyous pon?<p>

Un p'tit d'vant mini&egrave;t la baheule de Guy Fawkes sautait en l'air et tout s'effondrait: i' n'y avait pus qu'des chendres fumantes et l'gibet, tchi restit d'but.<p>

Tout d'un coup opr&egrave;s, un p'tit pus liain, un autre tas d'geon et d'fouaille, tout patouilli d'tathe s'enflammait et une bou&ecirc;te &agrave; bannete, pli&egrave;chi sus l'haut du tas et tch'tait saupoudr&eacute;e dans l'fond, d'grosse poudre &agrave; minne et pleinne de cracots, de chandelles romaines et d'fiz&eacute;es, &eacute;clattait comme une artill'lie et tout volait en l'air et s'&eacute;parpillait d'tous les bords.<p>

Ch'tait l&agrave; l'grand feu d'artifice promins dans not' programme.<p>

A chu moment-l&agrave; des hourras formidablyes s'fithent entendre - ch'tait la foule de monde tchi montrait sa jouaie et ses r'merciments.<p>

Ils 'taient touos fiers et nous ettou. En effet ch'tait superbe!<p>

Tou chu monde-l&agrave; s'en r'touannit chatchun siez s&eacute; et r'gagnit san liet. I' n'resti pus qu'les membres d'l'Association.<p>

D'vant d'nos entretchitt&eacute; j'eumes occouo une bouochie d'g&acirc;che de vrai et une feis d'cidre - pas rein d'pus fort...<p>

&nbsp;<p>

<i><a href="charlespicot.html">C. Du Mont</a><br>
5 d'Novembre, 1895<p></i>





&nbsp;<p>
<P>&nbsp;</P>

<FONT SIZE=2><I>Viyiz &eacute;tout:</I><p>

<ul>
<li><a href="guyfawkes.html">La s&eacute;th&eacute;e d'Guy Fawkes</a><p>
<li><a href="guyfawkes2.html">Entouor la s&eacute;th&eacute;e d'Guy Fawkes</a><p>
<li><a href="guyfox.html">Guy Fox</a><p>
<li><a href="fawkes_stouen.html">Guy-Fawkes &agrave; St.-Ouen</a><p>
<li><a href="guyfawkes1909.html">Guy Fawkes 1909</a><p>
<li><a href="guyfawkes4.html">Les traditions d'la S&eacute;th&eacute;e d'Guy Fawkes</a><p>
<li><a href="guyfawkes5.html">La S&eacute;th&eacute;e d'Guy Fawkes</a><p>
<li><a href="guyfawkes6.html">Guy Fawkes</a><p>
<li><a href="gdfguyfawkes.html">'Guy Fawkes' l&eacute; temps pass&eacute;</a><p>
<li><a href="guyfawkes40s.html">Les S&eacute;th&eacute;es d&eacute; Feux d'Jouaie, &agrave; la mode des Quarantaines</a><p>
<li><a href="gaifaxe.html">Ga&iuml; Faxe, Tondre-Baxe</a><p>
<li><a href="5novembre.html">L&eacute; 5 d'Novembre auve la Section de la langue J&egrave;rriaise</a><p>
<li><a href="cahouain_whew.html">Whew! Whew!</a><p>
<li><a href="cahouain_cracots.html">Puisque les mousses n'ont pas occuo peut m'aveughi avec les cracots</a><p>
<li><a href="cahouain_carnaval.html">La bord&egrave;e du carnaval</a><p>
<li><a href="5novembre2019.html">L&eacute; ch&icirc;n d'Novembre</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes</a><p>
<li><a href="firework.html">Les feux d'artifice</a><p>
<li><a href="halloween.html">Halloween</a><p>
<li><a href="halloween3.html">Halloween et la S&eacute;thee d'Guy Fawkes</a><p>
<li><A HREF="halloween4.html">La Tche&ucirc;t'tie d&eacute; Halloween</A><P>
<li><a href="guyfawkes1913.html">Guy Fawkes &agrave; St. Ou, 1913</a><p>
<li><a href="gdfguyfawkes.html">'Guy Fawkes' l&eacute; temps pass&eacute;</a><p>
<li><a href="guyfawkes2014.html">Un p&eacute;n&icirc;n pouor l&eacute; bouonhoumme!</a><p>
<li><a href="gaifaxegj.html">Fliambe Ga&iuml; Faxe</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/guyfawkes3.html by HTTrack Website Copier/3.x [XR&CO'2014], Tue, 15 Jul 2025 13:52:13 GMT -->
</HTML>
