<HTML>

<!-- Mirrored from members.societe-jersiaise.org/geraint/jerriais/hommage.html by HTTrack Website Copier/3.x [XR&CO'2014], Tue, 15 Jul 2025 13:59:42 GMT -->
<HEAD>
<TITLE>Quand l' Duc de Nouormandie (L&eacute; Rouai) Veint en J&egrave;rri</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Quand l' Duc de Nouormandie (L&eacute; Rouai) Veint en J&egrave;rri</h2></font></center><p>


Quand l&eacute; Rouai est en J&egrave;rri, il est l'supr&ecirc;me seigneu dans l'Ile et n'y'a qu'&agrave; li qu'hommage est deu - mais, suivant iun des privil&egrave;ges accord&eacute;s &agrave; l'Ile, l'honneur n'est deu qu&eacute; quand l&eacute; Rouai est actuellement en J&egrave;rri. La seule exception est quand l&eacute; Rouai n'peut pon &ecirc;t' pr&eacute;sent en p&egrave;rsonne, et tch'il autorise eune Commission Sp&eacute;ciale d'agi pour li. Dans chu cas-l&agrave;, l'hommage est donn&eacute; &agrave; la Commission comme r&eacute;pr&eacute;sentante d&eacute; la personne d&eacute; Sa Majest&eacute; - mais ch't' occasion est rare. <br/>
<br/>
L'hommage deu &agrave; la personne d&eacute; Sa Majest&eacute; exige qu&eacute; l&eacute; seigneu s&eacute; prononce comme &eacute;tant san &quot;li&egrave;ge&quot;, et i' faut qu&eacute; ch'la s'faiche en p&egrave;rsonne. <br/>
<br/>
 L&eacute; seigneu (disons, par exempl'ye, l&eacute; chein d'St. Ou&euml;n) met ses mains entre les mains d'Sa Majest&eacute;, l&icirc; disant en m&ecirc;me temps : &#8220; J'sis votre homme &agrave; Vouos porter fouai contre tous!&#8221; <br/>
<br/>
En J&egrave;rri, hommage au Rouai est deu par les francs tenants (l'y-en a ch&icirc;nq) d'Sa Majest&eacute; - St. Ou&euml;n, R&ocirc;z&eacute;, La Trinn't&eacute;, Samar&egrave;s et M&eacute;l&ecirc;ches - et par les aut' seigneurs. <br/>
<br/>
D&eacute; toute chutte nobli&egrave;che d&eacute; l'Ile, l'y-en a deux tchi daivent des services sp&eacute;ciaux tchi sont mentionn&eacute;s dans l's Extentes d&eacute; 1331 et 1607 :-  <br/>
<br/>
<img src="reine2001.jpg" width="241" height="200" alt="" title="La Reine, not' Duc, en 2001" align="right" />

1) Les seigneurs d&eacute; R&ocirc;z&eacute; et des Augr&egrave;s daivent aller &agrave; j'va dans la m&eacute; &agrave; la rencontre du Rouai quand il arrive en J&egrave;rri, jusqu'&agrave; qu'la m&eacute; touche la souos-ventri&eacute;the du j'va. I' dait l'm&ecirc;me strvice pour &egrave;rcondithe l&eacute; Rouai quant i' tchitte l'Ile.  <br/>
<br/>
2) L&eacute; Seigneu d'R&ocirc;z&eacute; est l&eacute; Bouteilli (&#8220;Butler&#8221;) du Rouai quand Sa Majest&eacute; est en Jerri. <br/>
<br/>
3) L&eacute; Seigneu d'La Trinn't&eacute; dait bailli un coupl'ye d'maillards au Rouai.  <br/>
<br/>
Quand l&eacute; Rouai George V v&icirc;nt en J&egrave;rri l&eacute; 11 d&eacute; Juilet mil neu' chent v&icirc;ngt-ieune, Reginald Ra&ouml;ul Lempri&egrave;re, Ecuier, l&eacute; Seigneu d'R&ocirc;z&eacute; d&eacute; chu temps-l&agrave; et (s'lon l'&#8220;Evening Post &quot;) Bouteilli h&eacute;r&eacute;ditaithe du Rouai, et l'M&acirc;jeur John Francis Giffard, Seigneu des Augr&egrave;s - tchi d'vaient, comme j'vouos l'disons, l&eacute; s&egrave;rvice d&eacute; rencontrer l&eacute; Rouai au bord de la m&eacute; - all&icirc;tent &agrave; sa rencontre sus la cauchie Alb&egrave;rt. L&eacute; Rouai lus dit: &#8220;Av'ous peux d'vouos mouoilyi dans l'ieau ou d'sali vouos neuves braies, ou d'attraper eune su&eacute;e d'fraid ? . .  Ou' n'avez pon fait vouot' d&eacute;v&eacute; - ch'est &agrave; dithe pas d'la mani&eacute;the sp&eacute;cifi&eacute;e dans l'Extente!&quot; Ou n'nouos criyiz p't'&ecirc;t pon, bouannes gens, mais j'avons ou&iuml; d'bouanne part qu&eacute; ch'la s'est r&ecirc;ellement pass&eacute; ; appathemment l&eacute; Rouai connaissait nouos cou&ocirc;teunmes et l's&egrave;rvice que j'l&icirc; d'vons ! <br/>
<br/>
Mais, v'nons &agrave; la Cour d'H&eacute;ritage. Quand l&eacute; Rouai entrit dans la Cour, l&eacute; Bailli, Messire William Henry Venables Vernon, l&icirc; dit: &#8220;Sire, N&eacute; v'ch&icirc;n la Cour d'H&eacute;ritage d&eacute; Votre Majest&eacute; - la pus vielle Cour dans l'ou&ecirc;st d&eacute; l'Europe. Oulle a si&eacute;gi ich&icirc;n d&eacute;pis l'jour qu'ou' c&ecirc;ssit &agrave; si&eacute;gi dans l'Vi&egrave;r Ch&acirc;t&eacute; d'Gou&ocirc;rray. Vouos plia&icirc;t-i' qu'nouos seigneurs Vouos faichent hommage?&#8221; <br/>
<br/>
Le Rouai ayant gr&acirc;cieusement donn&eacute; san consentement, san Protchuleux-G&eacute;n&eacute;ral, Henry Edouard L&eacute; Vavasseur dit Durell, Ecuier, &#64257;t l'appel en disant : &#8220;Il a plieu a Sa Majest&eacute; l&eacute; Rouai, not' Duc, d&eacute; faithe compatha&icirc;tre d&eacute;vant li ses francs tenants et accepter lus fouai et hommage!&quot; Et pis les seigneurs f&ucirc;tent app'l&eacute;s dans l'ordre suivant :- <br/>
<br/>
<table cellspacing="0" cellpadding="4" border="0" width="50%">
  <tr>
    <td>
      St. Ou&euml;n  <br/>
    </td>
    <td>
      Reginald Malet de Carteret. <br/>
    </td>
  </tr>
  <tr>
    <td>
      R&ocirc;z&eacute;   <br/>
    </td>
    <td>
   Reginald Ra&ouml;ul Lempri&egrave;re. <br/>
    </td>
  </tr>
  <tr>
    <td>
      St. Germain   <br/>
    </td>
    <td>
    Charles Edouard Malet de Carteret. <br/>
    </td>
  </tr>
  <tr>
    <td>
      St. Jean la Hougue Bo&euml;te    <br/>
    </td>
    <td>
         Alexander S. Raworth. <br/>
    </td>
  </tr>
  <tr>
    <td>
      Les Augr&egrave;s    <br/>
    </td>
    <td>
      John Francis Giffard. <br/>
    </td>
  </tr>
  <tr>
    <td>
      La Hague  <br/>
    </td>
    <td>
         Charles Lambert Helleur Le Cornu. <br/>
    </td>
  </tr>
  <tr>
    <td>
      Franc Fief en St. Br&eacute;lade  <br/>
    </td>
    <td>
       Robert Ranulph Marett. <br/>
    </td>
  </tr>
  <tr>
    <td>
      Es Poingdestres   <br/>
    </td>
    <td>
       Robert Cl&eacute;ment Le Quesne. <br/>
    </td>
  </tr>
  <tr>
    <td>
      Lempri&egrave;re en St. H&eacute;lier     <br/>
    </td>
    <td>
         Ernest Percy Marquand Le Sauvage. <br/>
    </td>
  </tr>
</table>

<br/>
 <br/>
L'y-en avait d'aut' tchi taient pr&eacute;sents, mais i n'f&ucirc;tent pon app'l&eacute;s &agrave; faithe hommage. Nou pense qu&eacute; la c&eacute;r&eacute;monie fut racourchie pour qu&eacute; l&eacute; Rouai n'fusse pon trop l&acirc;ss&eacute;; il avait un fort jour d&eacute;vant li, ou viyiz. M&eacute;l&ecirc;ches n'&eacute;tait pon la. La g&acirc;zette nouos dit qu'&agrave; m'suthe qu&eacute; lus noms 'taient app'l&eacute;s, ch&acirc;que seigneu s&eacute; butait sus ses pids d'dri&eacute;the, joignait ses mains et, en s'&icirc;nclinnant v&egrave;rs Sa Majest&eacute;, faisait hommage en disant: &#8220;Je sis votre homme li&egrave;ge a vouos porter fouai et hommage contre tous!&#8221; <br/>
<br/>
L&eacute; Rouai George pr&icirc;nt les mains du Seigneu d'St. Ou entre les siennes et, s'&icirc;nclinnant li-meme, &egrave;rconnut l'hommage d&eacute; Moussieu d'St. Ou et d&eacute; touos l's aut' seigneurs en m&ecirc;me temps. La raison qu&eacute; l'Seigneur d&eacute; St. Ou&euml;n fut choua&icirc;si comme l&eacute; r'pr&eacute;sentant d&eacute; touos l's aut' est qu&eacute; l'Fieu Haub&egrave;rt et Seigne&ucirc;thie d'St. Ou&euml;n est l&eacute; chef fieu d'l'Ile. <br/>
<br/>
Quand la c&eacute;r&eacute;monie fut &#64257;nnie le Protchuleux d'mandit au Rouai s'il 'tait pr&ecirc;t &agrave; r'ch&eacute;ver les deux maillards d&eacute; la part d&eacute; Moussieu d'La Trinn't&eacute;. L&eacute; seigneu avait les deux oua&icirc;sieaux sus un bieau grand pliat en argent. L&eacute; Rouai acceptit pliat et maillards et les baillit a san R'ch&eacute;veux-G&eacute;n&eacute;ral. <br/>
<br/>
L&eacute; Rouai n'l&eacute; savait probabl'y&eacute;ment pon, mais l&eacute; pouorre Moussieu d'La Trinn't&eacute; eut d'la peine &agrave; r'prendre possession d'san pliat en argent! Je n'pouvons pon vouos dithe si le Rouai mangit les canards, ou si ch'tait l&eacute; R'ch&eacute;veux tchi s'en rigalit. I' patha&icirc;t qu'p&egrave;rsonne ne savait pour seux si Moussieu d'La Trinn't&eacute; d'vait l'pliat auss&icirc;n bein qu'les oua&icirc;sieaux. <br/>
<br/>
Eh bein, bouannes gens, &agrave; ch't heu' que j'vouos avons d'vis&eacute; au sujet des vielles cou&ocirc;teunmes &agrave; l'occasion des visites de la Rouoyaut&eacute;, j'allons vouos d'mander combein d'nouos Rouais et Reines sont v'nus en J&egrave;rri. Nann&icirc;n? Eh bein, j'criyons qu'nou pouorrait les conter sus les dgiex d&eacute;s. L&eacute; Rouai Jean; san fis, Henri III; Henri VII quand il 'tait Comte de Richmond ; Charles, Prince  Galles, en 1846, pis quant il 'tait Rouai en 1649-50 ; la Reine Victoria deux fais (1846 et 1859) ; l&eacute; Rouai George V en 1921 ; l&eacute; Prince de Galles en 1925; George VI en 1945; la Princesse Elisabeth, a ch't heu' not' Reine Elisabeth II, et s'n homme, l&eacute; Duc d'Edimbourg. <br/>
<br/>
 <br/>
<br/>
<i>Par Ph. Ahier, B es Sc., et <a href="lefeuvre.html">George F. Le Feuvre</a></i><br/>
 <br/>

<i>L&eacute; Bullet&icirc;n d'Quart d'An d&eacute; L'Assembli&eacute;e d'J&egrave;rriais</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="reine2001.html">La V&icirc;site d'la Reine, not' Duc, en 2001</a><p>
<li><a href="gdfhonmage.html">Honmage au Duc d&eacute; Nouormandie</a><p>
<li><a href="reine_en_jaune.html">La Reine en jaune</a><p>
<li><a href="cahouainvisite.html">La visite de lus Majest&eacute;s</a><p>
<li><a href="vicvisit.html">La Visite de la Reine en Gesry, l&eacute; 2 d'Stembre 1846</a><p>
<li><a href="pmvisite2.html">La Visite Royale</a><p>
<li><a href="queen.html#jerriais">Dgieu Sauve L&eacute; Rouai</a> - God Save the King<p>
<li><a href="charlesiii.html">L&eacute; Rouai Charles III, Duc d&eacute; Nouormandie</a><p>
<li><a href="duc.html">La Reine L&icirc;zab&eacute; II, Duc d&eacute; Nouormandie</a><p>
<li><a href="contcherant.html">D'scendante du Contch&eacute;rant</a><p>
<li><a href="princecharles.html">L&eacute; Bouan Pr&icirc;nce Tch&egrave;rli</a><p>
<li><a href="reine2000.html">L'Anniv&egrave;rsaithe d'la Reine</a><p>
<li><A HREF="rouoyale.html">J&egrave;rriais: Langue Rouoyale!</A><p>
<li><a href="palais.html">Eune visite au Palais</a><p>


</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/hommage.html by HTTrack Website Copier/3.x [XR&CO'2014], Tue, 15 Jul 2025 13:59:42 GMT -->
</HTML>

