<HTML>
<HEAD>
<TITLE>Les D'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les D'vis du Bouan'homme George</h2></font></center><p>


J'sis &agrave; Paris. J'&egrave;rgrette que Bram Billot et sa femme n&eacute; sont pas auve m&eacute;. I' m'&eacute;thaient p't'&ecirc;t' &icirc;nvit&eacute; d'aller auve ieux vaie l'Pr&eacute;sident d'la R&eacute;publique, mais j'n'&eacute;thais pas peut l'y'aller quand-m&egrave;me, viyant qu'j'ai laissi man Bill Tappeur en Am&eacute;thique, et j'&eacute;thais p't'&ecirc;t' d'la peine &agrave; en emprunter iun ich&icirc;n! Ch'est seux que l'Pr&eacute;sident s'ersouveint bein d'la visite de Bram, - tch'&eacute;tait Chant'nyi d'St. Ou dans l'temps tch'i v&icirc;nt &agrave; Paris.<br/>
 <br/>
Paris n'a pas changi. Ieunes des preunmi&eacute; choses que j'erm&egrave;rtchis en attendant pour croua&icirc;si la rue en sortant d'la Station d'Montparnasse 'tait qu'les gas tchi cachent des vouaituthes s'entr'&icirc;nsultent comme i' fa&icirc;thaient l'y'a eune quarantaine d'ann&eacute;es. Lus langage vaut la peine d'&ecirc;couter quand i' faut qu'iun d'ieux attenge pour l'autre! I' s'entr'traitent de touos les vices. Ch'est seux tch'i' n'ont pas appr&icirc;ns chu langage-l&agrave; &agrave; l'&ecirc;cole de D&icirc;nmanche! J'm&eacute; d'mande tch'est qu'i' s'es'sait arriv&eacute; si Moussieu P&eacute;p&icirc;n ou Moussieu Barascud nouos avaient ou&iuml;s p&acirc;ler d'm&egrave;me &agrave; St. George, - i' n'nouos &eacute;thaient certainement pas perm&icirc;ns d'monter dans la classe de Mess Maugi La&icirc;esse! <br/>
 <br/>
&quot;Tch'esqu'i t'&agrave; dit qu'tu peux cachi un moto, t&eacute;, sorte d'&icirc;mb&eacute;cile?&quot; iun d&icirc;sait &agrave; l'aut'! &quot;Tu n'pouorrais pas seulement bouler eune chuvi&eacute;the comme i' faut!&quot; <br/>
 <br/>
&quot;Et pis t&eacute;, mani&eacute;the d'&acirc;mice,&quot; l&icirc; r&ecirc;ponds l'aut': &quot;Tu d&eacute;v'thais &ecirc;t' acouo &agrave; t'n&icirc;n les cotillons &agrave; ta m'm&egrave;e, - sai-t-alle que tu-es abanon?&quot; <br/>
 <br/>
&quot;Oui, ou' m'a env'yi&eacute; ich&icirc;n pour &ecirc;t' &icirc;nsult&eacute; par un achocre!&quot; <br/>
 <br/>
&quot;Sapresti, tu m'traite d'achocre? Veur-tu qu'j&eacute; d'valle pour t'apprendre &agrave; cachi chu moto-l&agrave;? <br/>
 <br/>
&quot;Oui, - tan camion &icirc;tha mus tout seu!&quot; <br/>
 <br/>
Les chicagnes vont et veinnent de iun &agrave; l'autre bein pus vite que j&eacute; n'peux l's'&ecirc;crithe, et just&eacute;ment quand nou crai tch'i' s'en vont s'entre battre la veue &agrave; la carre du carrefour touanne verte et camions et motos c'menchent &agrave; rouler et vont qu&eacute;daine jusqu'au pr&eacute;chain arr&ecirc;t comme si l'Satan 'tait souotre ieux!<br/>
 <br/>
I' s'excitent pour eune bagatelle, nos anm&icirc;ns. En b'vant eune fais dans l'caf&eacute; l'aut' jour auve A, B, et C. - A d'mandit a B &agrave; tch'il heuthe que l'train d'trais heuthes sortait. Dans deux'trais s'gondes i' p&acirc;laient touos ensemblye en m&egrave;me temps et &agrave; tue-tete, - tchiquechose comme chenne-ch&icirc;n: <br/>
 <br/>
A. A tch'il heuthe que l'train d'trais heuthes sort?<br/>
B. A trais heuthes et d'mie!<br/>
C. Nouf&eacute;, - ch'est &agrave; trais heuthes un quart!<br/>
A. J'criyais que ch'tait &agrave; trais heuthes, m&eacute;.<br/>
B. J't&eacute; dis qu'ch'est &agrave; trais heuthes et d'mie!<br/>
C. Sabre de bouais, - j't&eacute; dis qu'ch'est &agrave; trais heuthes un quart!<br/>
B.  J'sai bein ch'est &agrave; trais heuthes et d'mie. J'l'ai pr&icirc;ns bein des fais, m&eacute;!<br/>
C.  Et m&eacute; &eacute;tou! Ch'est &agrave; trais heuthes un quart!<br/>
B.  Ah! mais qu'tu'es t&ecirc;tu! J'dev'thais bein saver, m&eacute;, viyant qu'm'onclye Ph'lippe trav&acirc;lle dans la station!<br/>
A. J'l&eacute; connais bein, t'n' onclye. I' n'erconna&icirc;t pas eune ho'louoge d'auve eune baronm&eacute;tre!<br/>
B. Ah! ch'l&agrave;, ch'est trop! N'en v'l&agrave; assez! Comment tch'i pourrait gangni sa vie s'i' 'tait si b&ecirc;te? Et pis, ch'est m'n'onclye!<br/>
A. Tu'as r&ecirc;ponnu ta tchestchion!<br/>
C. Allons, garcons! N'ayiz pas d'brit. Ch'n'est pas la peine, d&eacute;pis que j'vouos dis qu'ch'est &agrave; trais heuthes un quart!<br/>
<br/>
Nou dithait tch'i' sont &agrave; aver du brit, - i' p&acirc;lent &agrave; touos les trais &agrave; hauteu' d'vouaix, et si vite que nou n'y'conna&icirc;t ni bliu ni blianc! A s'touanne a m&eacute; et m'dit: &quot;Tch'esqu'ou-s en dites, vous George, - n'est-che pas &agrave; trais heuthes?&quot; <br/>
<br/>
&quot;Eh bein,&quot; j'l&icirc; r&ecirc;ponnis tout douochement : &quot;Ch'est bein a&icirc;si d's'en asseuther,- i' n'y'a qu'&agrave; d'mander au Bureau des Renseignements!&quot; <br/>
<br/>
Tout d'un coup tout l'monde est calme et l'gar&ccedil;on veint remplyi les v&egrave;rres et j'sommes tous les millieurs anm&icirc;ns du monde! Quant &agrave; ch'l&agrave;, j'm&eacute; d'mande souvent pourtchi qu'les peuplyes n&eacute; peuvent pon vivre l's'uns a cot&eacute; d's'autres et &ecirc;t' bouans vais&icirc;ns et bouans anm&icirc;ns. Ch'est si a&icirc;si d'&ecirc;t' anm&icirc;ns quand nou s'entr'conna&icirc;t! Sans doute, nou n'peut pas tous &ecirc;t' les m&egrave;mes caract&eacute;thes et aver les m&egrave;mes id&eacute;es, - l's'uns sont excitablyes et l's'aut' sont calmes, - l's uns lus g&egrave;nent pour un rein, et rein n'd&ecirc;rangent les autres! P't'&ecirc;t' que si les gens d'toutes nations pouvaient s'entr'visiter d'temps en temps, i' veindraient &agrave; vaie qu'y'a du bouan dans touos les peuplyes s'nou prend la peine de ch&egrave;rchi pour!<br/>
<br/>
<i><a href="lefeuvre.html">George d'La Forge</a></i><br/>
<i>Les Chroniques de Jersey 1/5/1948</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdffrance.html">En France</a><p>
<li><a href="gdfparis.html">Paris</a><p>
<li><a href="gdfparis2.html">Paris</a><p>
<li><a href="gdfaurpos.html">Au r'pos en France</a><p>
<li><a href="france.html">Tchiq' jours a viagi en France</a><p>
<li><a href="napoleon.html">Napol&eacute;on</a><p>
<li><a href="gdfnouor.html">En Nouormandie</a><p>
<li><a href="nouormandie1955.html">Un viage en Nouormandie</a><p>
<li><a href="dinard1.html">How Piteur and Sam Go to Dinard</a><p>
<li><a href="dinard2.html">That Dinard Excursion</a><p>
<li><a href="saintmalo1913.html">Eune Visite &agrave; St. M&acirc;lo</a><p>
<li><a href="cahouain1933.html">Marie Hibou est diversement d&eacute;sappoint&eacute;e</a><p>
<li><a href="pmcasino.html">Le Grand Bal et l'Casino</a><p>
<li><a href="assembliee/bretagne.html">Excursion en Br&eacute;tagne</a><p>
<li><a href="cahouain_stbrieuc.html">V'l&agrave; tchiques semaines que je n'vos ai pas p&acirc;l&eacute; d'Marie Hibou</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="lettrejerriaise6.html">La Lettre J&egrave;rriaise</a><p>
<li><a href="brambilo1889.html">Eune Lettre d&eacute; Bram Bilo</a><p>
<li><a href="brambiloparis.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis3.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis4.html">Bram Bilo &agrave; l'Exposition &agrave; Paris en 1889</a><p>
<li><a href="brambiloparis5.html">Bram Bilo &agrave; l'Exposition &agrave; Paris en 1889</a><p>
<li><a href="painlarmor.html">Larmor ch&egrave;s preumi S'tembre, 1911</a><p>
<li><a href="gdfangouleme1.html">Angoul&ecirc;me</a><p>
<li><a href="gdfangouleme2.html">Angoul&ecirc;me</a><p>
<li><a href="bastille.html">Qu'i' mangent des m&egrave;rvelles!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

