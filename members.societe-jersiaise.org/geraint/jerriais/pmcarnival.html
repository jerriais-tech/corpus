<HTML>

<!-- Mirrored from members.societe-jersiaise.org/geraint/jerriais/pmcarnival.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne goes to Carnival</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne goes to Carnival</h2>
And Ph'lip sulks at home</font></center><p>


Moussieu l'Editeu,<br/>
<br/>
Ch'est m&eacute; tch'y vos &ecirc;crits agniet, car le Ph'lip est de mauvaise humeu, et je n'peux en faithe rain. D'pis jeudi au s&eacute;, quand j'm'en fut au Carnaval &agrave; <a href="st_louothains.html">Saint Louothains</a> y n'ma pas dit une pathole. Mais enfin, y'a une chose. Quand une homme et sa femme sont d'm&ecirc;mes, n'y'a pas d'brit, et nous a un mio de r'pos.<br/>
<br/>
Ch'est tout &agrave; cause de chu Carnaval, et j'm'en vais vos racont&eacute; l'Affaithe.<br/>
<br/>
J'n'en avions pas p&acirc;sl&eacute; du tout, mais en b'vant l'tais jeudi, j'l'y dit comme chonna: &quot;n'oublyie pas de m'laissi la porte ou&eacute;rte ass&ecirc;s&eacute;, car je s'y pr&egrave;sque se&ucirc;ze d'&ecirc;tre tard.&quot;<br/>
<br/>
&quot;Bon,&quot; y s'fit. &quot;Eh ou&ecirc;sque tu t'en vas?&quot;<br/>
<br/>
&quot;J'men vais au Carnaval,&quot; j'l'y raiponnit, &quot;et chais bord&eacute;es-l&agrave; duthent tchiquefais longtemps. J'n'ai pas r'oubli&eacute; l'ann&eacute;e pass&eacute;e. Et par chen qu'j'en ouai che s'sa ocquo pi&egrave;the ch't'ann&eacute;e. Si tu-as pe&ucirc;x d'all&eacute; t'couochi sans freum&eacute; la porte, met la cli&eacute; dans la canne &agrave; lait end'hors.&quot;<br/>
<br/>
J'viyais ben que chonna n'l'y plia&icirc;sait pas trop au bouonhomme. &quot;Ecoute, Merrienne,&quot; y m'dit, &quot;si tu sors, j'm'en vais &ocirc;v t&eacute;. J'n'y tcheins pas p&ucirc;s qu'chonna, mais pour une fais v'la tchi ne f'tha p't'&ecirc;tre pas d'ma. J'ai oui que l'Bram le Boutillyi et sa femme ont id&eacute;e d'y'all&eacute;, et j'm'en vais saut&eacute; jusque-l&agrave; l&ucirc;s d'mand&eacute; s'ils on du run pour nous dans l&ucirc;s m&ocirc;teur.&quot;<br/>
<br/>
&quot;Ne t'g&egrave;ne pas,&quot; j'l'y dit. &quot;Y'a longtemps que j'n'ai pas sorti toutes seule, et j'n'ai pas besoin d't&eacute; ass&ecirc;s&eacute;. Quand au Bram et san m&ocirc;teur y peuvent all&eacute; s'couochi. J'm'en vais &agrave; Saint Louothains par taxi et je r'veindrai comme je voudrait. Tu n'gagne rain de t'y'opp&ocirc;s&eacute; car ch'est d&eacute;cid&eacute;. Allons, mets-t&eacute; &agrave; lav&eacute; les vaissiaux, car il est temps qu'j'aille me changi.&quot;<br/>
<br/>
Le Ph'lip &eacute;thait voulu ardgument&eacute;, mais quand y m'vit gaff&eacute; l'pot &agrave; tais par la hagne, y s'tut, et avec bouonne raison.<br/>
<br/>
Et don j'y fut &agrave; chu Carnaval, et je r'vint &agrave; douze heuthes et d'mie, apr&egrave;s une raide bouonne s&eacute;th&eacute;e. Il est vrai que j'attrapit une su&eacute;e d'fraid, et qu'mes pouores vielles gambes me font grand a agniet, mais comme disent les Fran&ccedil;ais, &quot;ou&ecirc;sque n'y'a pas d'g&egrave;ne n'y'a pas d'pliaisi,&quot; et je n'me pli&acirc;int pon.<br/>
<br/>
J'rencontrit man cou&ocirc;sin le Chantgni l'Cornu et sa charmante femme, sans p&acirc;sl&eacute; d'l&ucirc;s racachie d'mousse. J'admithit hardi les v&eacute;tuthes d&eacute;cor&eacute;es, j'&ecirc;coutit la belle musique, j'but quatre ou chinq t&acirc;sses de tais, et j'perdit douze sous en t&acirc;chant d'g&acirc;gni d'la vaiselle.<br/>
<br/>
J'en fit d'toutes les sortes, et la seule chose que j'n'aimit pon ch'tait quand chutte hardelle-l&agrave; s'pr&eacute;sentit en d'vant d'tout l'monde s&ucirc;s la piatteforme sans pr&egrave;sque rain s&ucirc;s l'co. Sans doute oulle avait d'bouonnes intentions, mais un cotillion ou deux n'y'&eacute;thaient pas fait d'ma.<br/>
<br/>
N'en v'la pas mal pour agniet. Quand &ecirc;stche qu'ous allex v'nin gou&ocirc;t&eacute; mes <a href="mervelles.html">m&eacute;rveilles</a>?<br/>
<br/>
<br/>
<i><a href="lebrocq.html">Merrienne</a></i><br/>
<i>Morning News 15/11/1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="sthelyi2017.html">La F&ecirc;te d&eacute; Saint H&eacute;lyi 2017</a><p>
<li><a href="piebal.html">Les St. Jeannais s'en vont aver un bal</a><p>
<li><a href="illuminations1893.html">A M. l'Editeu d'la &quot;Nouvelle Chronique.&quot;</a><p>
<li><a href="mougni.html">La f&ecirc;te au mougni</a><p>
<li><a href="cahouain_mounieth.html">La f&ecirc;te au mouni&egrave;th d'la Trinit&eacute;</a><p>

<li><a href="cahouain_carnaval.html">La bord&egrave;e du carnaval</a><p>
<li><a href="cahouain_fete1920.html">L'Frainque de Vinchelez en fit des sous avec sa djingue de ch'vaux</a><p>
<li><a href="cahouain_whew.html">Whew! Whew!</a><p>
<li><a href="pmbataille1953.html">La Bataille de Flieurs</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmcarnival.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>

