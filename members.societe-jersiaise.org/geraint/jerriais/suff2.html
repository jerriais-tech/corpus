<HTML>
<HEAD>
<TITLE>Les Suffragettes</TITLE>
<META  name="keywords" content="JÃ¨rriais, poetry, feminism, women's suffrage, votes for women">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<CENTER><font color="#215e21"><h2>Les Suffragettes</h2></font></CENTER><br>
<CENTER><TABLE><TR><TD>

<p>Les femmes, du temps de nos anch&ecirc;tres,<br>
Admettaient bein qu'j&eacute;tions lus ma&icirc;tres,<br>
Chatchun portait les braies siez li<br>
Et gouvernait s'lon san pliaisi.<br>
Les criatuthes &agrave; cotillons<br>
Avaient lus pli&egrave;ches dans les maisons.<br>
Lus p'tit royaume 'tait lus tchuisine<br>
Et il en 'taient fi&egrave;thes, les m&acirc;tines!<br>
Parmi lus pliats, assiettes et bolles,<br>
Lus chaudjh&egrave;thes, ticl'yes, tr&eacute;pi, castrolles;<br>
Ov les j&ucirc;tes sus l'ais du foyi<br>
- Ach'teu nous les pique au soyi! -<br>
La grande tabl'ye en sappe bein s'crobb&eacute;e,<br>
Et la palette toute ni&egrave;rplionn&egrave;e;<br>
Les deux chang'li&egrave;rs, ov des d'gouts d'sui,<br>
Qu'les avi&egrave;rs &egrave;tchuthaient l'Samedi;<br>
Les tchaithes de bouais et les scabelles<br>
Et l'grand dr&eacute;cheux tout plein d'vaisselle;<br>
Ov un tas d'grand's pott&egrave;es d'gl&eacute;e<br>
Jutchis sus haut, tout l'long d'l'ann&egrave;e!<br>
Ch'tait l&agrave; l'domaine des femmes aut'fais<br>
Dans l'temps que l's' hommes gardaient les braies<br>
Et qu'pour Moussieu, Madame avait<br>
Consid&eacute;th&acirc;tion et respect.<br>
Ou s'vantait, car oulle en 'tait fi&eacute;the,<br>
D'la soupe qui sortait d'sa chaudjh&eacute;the,<br>
Qui vos baillait pus d'app&eacute;tit<br>
Qu'la m&eacute;d'cine &agrave; l'apotitchi,<br>
Et d'tchi l'odeu, quand v'nait douze heuthes,<br>
D'haut en bas parfumait la d'meuthe!<br>
Ch'tait l&agrave;, m's'amins, le bouan vi&egrave;r temps,<br>
Quand les m&egrave;nages vivaient contents;<br>
Que les femmes &agrave; londgheu' de s'maine<br>
Avaient lus adjulles et lus laine;<br>
Et, sans m&ecirc;me ergarder lus daigts,<br>
Ouvraient cravates, cauches et corsets!<br>
Ch'tait coumme ch'l&agrave; qui y'a chinquante ans<br>
Les femmes aimaient &agrave; passer l'temps;<br>
Garder lus hoummes bein confortabl'yes,<br>
Pr&eacute;pather d'tchi bouan pour lus tabl'ye,<br>
Habill'yi proprement l's'avi&egrave;rs,<br>
Et prendre &egrave;tou soin des pouorres vi&egrave;rs.<br>
Enfin, les femmes se montrant sages<br>
Bornaient lus r&ocirc;le &agrave; lus m&egrave;nage.<br>

<p>Mais chose &ecirc;trange ach't'euthe, h&eacute;las!<br>
L'monde en vieillyissant n'amende pas,<br>
Et d'touos les bords - faut que j'l'&ecirc;crive -<br>
L'affaithe est horte &agrave; la d&eacute;rive.<br>
Les hoummes s'abusent coumme des avi&egrave;rs<br>
Ov des "football" tout l'long d's'hivi&egrave;rs<br>
Et coumme si ch'la valait la peine<br>
Ils en distchutent &agrave; perdre haleine,<br>
Pust&ocirc;t qu'de r'garder si n'y a pon<br>
De tchi &agrave; r'graie dans lus maison!<br>
L's'&ecirc;fants d'lus c&ocirc;t&egrave; pr&eacute;tendent &ecirc;tre<br>
Bein sup&eacute;rieurs &agrave; lus anch&ecirc;tres.<br>
Ils en savent bein pus, ches marmots,<br>
Qu'les siens qui lavaient lus chuchos!<br>
Et veulent montrer &agrave; lus grand's m&egrave;thes<br>
Coumment qu'les domplin's daivent se faithe;<br>
Les m&eacute;thes n'ont pus d'autorit&egrave;,<br>
La badghette est minse &agrave; c&ocirc;t&egrave;.<br>
Et les mousses, dans la vie moderne,<br>
Partout &agrave; lus bouan gr&egrave; gouvernent,<br>
Mais chein qui fait le pus d'd&ecirc;pi&egrave;t<br>
Ch'est l'cas d'la femme au jour d'anni&egrave;t,<br>
Car, sans qu'nou vaie rein qui lis pousse,<br>
Ou prend les d'fauts d's'hoummes et des mousses!<br>
En bians souliers et sans chap&eacute;<br>
I' jouent &agrave; tennis et croquet<br>
Ou vont s'proum'ner &agrave; dro&eacute;te et gauche<br>
Sans s'gener d'rabill'yi les cauches.<br>
Y'en a qui pron'n'ront sus l'pas d'lus<br>
Des heuthes de temps quand i' f'thaient mus<br>
D'aller s'd&ecirc;barbouoill'yi la fache<br>
Ou d'rhabill'yi deux-trais triaches.<br>
Je n'veurs pas dithe, ermertchiz bein,<br>
Qu'la femme Jerriaise ne vaut pus rein;<br>
Ou que l'portrait que j'veins d'vos faithe<br>
Est l'sien d'votr' femme, ou fille, ou m&eacute;the,<br>
Y'a occouthe ichin, par bounheur,<br>
Des femmes et filles qui n'font pas d'teurs<br>
Mais qui sont s&eacute;rieuses et travaillent<br>
Pour lus maison, houmme et marmaille.<br>
Heutheus'ment, l's'autres font exception<br>
Mais faut bein lus faithe la le&ccedil;on!<br>
J'soummes occouo bein ichin, pourtant,<br>
Et j'devthion &ecirc;tre ercounnaissants<br>
Qu'les femmes sus tchi qu'nou trouve &agrave; r'dithe<br>
Ne faichent que chein que j'veins d'&ecirc;crithe<br>
Et n'&acirc;illent pon jusqu'au m&ecirc;me d&eacute;gr&egrave;<br>
De mauvaitchi, et de niaiset&egrave;<br>
Qu'les femmes Angliaiches, qui s'imaginent<br>
D'aboundonner lus pouorre tchuisine<br>
Pour aller couorre de touos les bords<br>
Jour apr&egrave;s jour s'egdachi l'corps<br>
Dans des batailles ov la police<br>
Pli&eacute;the que "sham fight" dans la milice!<br>
I' s'prom&egrave;nent par Londres en mouochiaux<br>
Arm&egrave;es d'parasols et d'martchiaux<br>
I b&ucirc;chent les f'n&ecirc;tres des boutiques<br>
- Pli&eacute;the que la sienne de la Chronique -<br>
Et d&egrave;s qui l's'ont minses en minchons<br>
D'mandent &agrave; visiter les prisons.<br>
Bein souvent dans les bo&ecirc;tes &agrave; lettres<br>
De vi&egrave;rs min'ni&egrave;t i s'en vont mettre<br>
Une pott&egrave;e d'colle, ou bein du mi -<br>
Eche l&agrave; des faits, dites m&eacute; un p'tit?<br>
Par fais, i' font occouo bein pli&eacute;the,<br>
(I' n's'arr&ecirc;tent &agrave; rein pour vos ni&eacute;the)<br>
Et dans les envithons d'min'ni&egrave;t<br>
Quand l'monde respectabl'ye est au li&egrave;t<br>
Ches femmes qui s'appellent Suffragettes<br>
S'en vont avec des allumettes,<br>
Des rabotins et des bus d'bouais<br>
Mettr' feu &agrave; maisons ou palais!<br>
I mettent des bombes dans des &eacute;gl'yises<br>
Et font mille autre itelles b&ecirc;tises.<br>
Et tout chonna parce qu'i' voudraient<br>
Dans l's'&ecirc;lections r'corder lus vouais!<br>
Y'a des policemen qui l's'arr&ecirc;tent,<br>
Quand ils ont fait d'it&egrave;ts coups d't&ecirc;te;-<br>
Ch'la n'se fait pon sans embarras<br>
Car i' jouent des gambes et des bras! -<br>
Le Juge, avec un air s&eacute;v&egrave;the,<br>
Dit qui m&eacute;thit'taient les gal&egrave;thes,<br>
Et les condamne &agrave; la prison<br>
Ajou&ocirc;tant: "Ne r'qu&eacute;menchiz pon!"<br>
Mais en prison, ches fichues femmes<br>
R'fusent de mangi! Vaithe, i' s'affament<br>
Et d&eacute; peux d'les y vaie mouothi<br>
Nou les laisses couorre - et r'qu&eacute;manchi!<br>
Les Angliais n'savent pus tchi en faithe<br>
Touos les ministres et Secr&eacute;taithes<br>
Perdaient patienche, et n'savaient pus<br>
Coumme tchi faithe pour aver l'au d'sus...<br>
Mais qu'les Suffragettes se lamentent<br>
Car la "Nouvelle Chronique" s'en d'mente.<br>

&nbsp;<p>

<i><p><a href="ejluce.html">Elie</a><br>
1913<br></i>
</TD></TR></TABLE></CENTER>

&nbsp;<p>
<FONT SIZE=2>
<i>Viyiz &eacute;tout:</i>
<ul>
<li><a href="femme.html">La femme</a><p>
<li><a href="vouaix_femme.html">La Vouaix d'une Femme</a><p>
<li><a href="suff.html">Les Suffragettes</a><p>
<li><a href="2suffragettes.html">Doeux Suffragettes</a><p>
<li><a href="suffragettes.html">Lonore's Little Ways with Suffragettes</a><p>
<li><a href="elections_23.html">Elie va baithe du th&eacute;e siez une Suffragette</a><p>
<li><a href="collibets1.html">Collibets</a><p>
<li><a href="quistait.html">Qui s'tait, s'accorde</a><p>
<li><a href="femvot.html">Quand les femmes voteront....</a><p>
<li><a href="pmwomen.html">A Women's Political Party</a><p>
<li><a href="gdfemancipation.html">Emancip&acirc;tion?</a><p>
<li><a href="2mots2.html">Deux mots</a><p>
<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="femavnin.html">La femme du temps &agrave; v'nin</a><p>
<li><a href="leapyear.html">A Leap Year Proposal</a><p>
<li><A HREF="acht2.html">Les Jeunes Filles d'Acht-Heure</A><p>
<li><a href="fillfaut.html">La Fille qui Nos Faut</a><p>
<li><a href="progresfmh.html">L&eacute; Progr&egrave;s</a><p>
<li><a href="avantuze.html">L'Av&acirc;ntuze du Cou&ocirc;sin Richar'</a><p>
<li><a href="lapusdifficile.html">La pus difficile!</a><p>
<li><a href="landarmy.html">&quot;Land Army&quot;</a><p>
<li><a href="gdffemmes.html">Les Femmes</a><p>
<li><a href="gdffemmes1948.html">Les D'vis du Bouan'homme George</a><p>
<li><a href="gdffemmes1948b.html">Les D'vis du Bouan'homme George</a><p>
<li><a href="gdfelections1975.html">&Ecirc;lections et appointements</a><p>
<li><a href="pm1947.html">Ph'lip and Merrienne</a><p>
<li><a href="chefs.html">Les Chefs et les Gr&ocirc;sses T&ecirc;tes</a><p>
</ul>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
