<HTML>
<HEAD>
<TITLE>La C&ocirc;nucopie</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La C&ocirc;nucopie</h2></font></center><p><br>

<CENTER>
<TABLE>
<TR>
<TD>


Eune rose math&eacute;e d&eacute; p&eacute;tales d&eacute; tchoeuryi<br>
a mouoilli l&eacute; pav&eacute; ensolilyi;<br>
les c'm&icirc;ns sont arrou&ocirc;s&eacute;s et parfunm&eacute;s.<br>
L&eacute; grannit f&egrave;rtile s'm&eacute; &agrave; la vol&eacute;e,<br>
&ecirc;parpilyi d&eacute; pavots et d&eacute; paithes,<br>
s'en va &ecirc;t' douoth&eacute; du doux jus d&eacute; mouaithes.<br>
Les jaunes cats lus spalment, calmes, &ecirc;coquevilyis,<br>
accliutchis coumme des cocannettes cratchies;<br>
lus gr&icirc;ns - des pitchets d'roses, aigres et a&icirc;dgus.<br>
Nou chuche l&eacute; trafi tchi boule coumme du jus,<br>
et m&eacute;jeu tchait par morcieaux et magie,<br>
et d&ecirc;m&ecirc;l&eacute; par des pi&egrave;gnes d&eacute; chorchi.<br>
Un feu ortcheux nos br&ucirc;le et bangne d&eacute; d'si,<br>
lavant nos langues d&eacute; jus d'limon et d'myi.<br>
Les muth&acirc;les, mucres d&eacute; myrrhe, dg&egrave;rtent nos gard&icirc;ns,<br>
&egrave;rrosinnant les pommes et l'romath&icirc;n.<br>
Les preunes d&eacute; Damas tchi d&ecirc;tch&egrave;rquent acouo<br>
d&ecirc;tourbent les &ecirc;tchutheurs et l's &ecirc;tch&egrave;rbots.<br>
Les paons et paont&ecirc;sses juquent dans les paithi&egrave;rs;<br>
d'un ambron, l'ambrais &ecirc;cale touos les i&egrave;rs<br>
&egrave;s amouotheurs amath&eacute;s dans les mielles.<br>
Quand C&eacute;r&egrave;s so&ucirc;ffl'ye ses chorch&eacute;thons &egrave;s fielles,<br>
nou ouait les murmuthes des m&acirc;rrons et m'lons,<br>
et la br&icirc;sette nos embraiche sus l'sablion.<br>
&Agrave; la Saint Jean, quand nou fait braithe les pe&icirc;les,<br>
l&eacute; tchuivre est tchoeuthu tout coumme les &ecirc;tailes<br>
tch'&ecirc;tampent les C'm&icirc;ns d'Saint Jacques dans lus preinseu.<br>
Achteu lus litcheu v&egrave;rse des flieurs d&eacute; seu,<br>
et nou-s'est litchi par l&eacute; chucre des fr&acirc;ses.<br>
Chonm&eacute; dans la chaleu, nou bait la bli&acirc;se;<br>
transfidguth&eacute; par chutte reinchette, nou dgette<br>
des calipettes et gavottes siez les g'zettes.<br>
La vals&eacute;thie d&eacute; vaques et d'vliques et d'v&ecirc;pres<br>
a fliantchi grand' ouv&egrave;rtes les frits et f'n&ecirc;tres.<br>
Les briques et bouais tchaient becque &agrave; barbe et dansent,<br>
et par les c'm&icirc;ns nou n'vait qu'eune abondance.<br>
Nou c&ocirc;ne eune pri&eacute;the &egrave;s dgieux et &egrave;s d&eacute;&ecirc;sses,<br>
&egrave;s p'tits fa&icirc;tchieaux, &agrave; M&egrave;rtchure et C&eacute;r&egrave;s.<br>
La coharne brait, et les c&ocirc;tis saluent<br>
les cor&icirc;nthes, rais&icirc;ns, et les belles-toutes-nues.<br>
Nos mains - un touffet d'flieurs; not' bouoche - un clios<br>
tchi tchultive des patates et d's apricots.<br>
Des d&eacute;s div&icirc;ns font tressonner les ros;<br>
nou sonne les ticl'yes et bach&icirc;ns et nou c&ocirc;ne.<br>
La rose math&eacute;e monte jusqu'au pid du tr&ocirc;ne;<br>
des lou&ecirc;mes d&eacute; lueu russellent ava les vaux<br>
o&ugrave;'est qu'C&eacute;r&egrave;s fauche du chuchet et du saux.<br>
Les p&eacute;tales d&eacute; tchoeuryi &agrave; voltilyi<br>
tchaient sus M&egrave;rtchure et sa c&ocirc;nucopie.<p>
<p>
<i><a href="jerpoem.html">Geraint Jennings</a><br>
2004<br></i>

</TD>
</TR>
</TABLE>
</CENTER><p>
<br>


&nbsp;<p>

<center><img src="../statues/don04.jpg" width="215" height="300" alt=" M&egrave;rtchure et sa c&ocirc;nucopie"></center><p>
&nbsp;<p>

<font size="-1">Chutte po&eacute;sie g&acirc;ngnit un prix dans la Comp&eacute;tition d'Po&eacute;sie d's &Icirc;les d'la Manche 2004</font><p>
&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="daphne.html">Apollon et Daphn&eacute;</a><p>
<li><a href="natuthe.html">Les Bieaut&eacute;s de la Natuthe</a><p>
<li><a href="bella.html">Bella Natura</a><p>

</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
