<HTML>
<HEAD>
<TITLE>Chantchun Pour S&eacute;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Chantchun Pour S&eacute;</h2></font></center><p>


Par <a href="perchard.html">A.L.P.</a><br/>
<br/>
<b>Caract&eacute;thes.</b><br/>
<br/>
<br/>
</div><div align="left">PH'LIP TOURGIS ------ un fermi<br/>
RACHEL ----- sa femme<br/>
BETSY ---- lus fille<br/>
CLEM ---- lus f&icirc;s<br/>
TOM BLIAMPI ---- un vaisin<br/>
<br/>
</div><div align="center"><b>Sc&egrave;ne </b><br/>
<br/>
</div><div align="left"><i>Le p'tit parleux siez les Tourgis. L'an&eacute;e 1900.</i><br/>
<i>Clem est assis a la tablye, y'a eune gazette &ecirc;tendue sus la tablye auvec eune pott&eacute;e d'colle et tchique ramass'ie qu'il est en train d'coller ensemblye, d&eacute;ssus.</i><br/>
<i>R&acirc;chel entre et va s'faithe sieuse que la f'n&ecirc;tre est barr&eacute;e.</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tan p&eacute;the s'en va r'entrer et i' s'en va t'en chanter s'i' t'trouve ich&icirc;n. I' y'a pus d'eune d&eacute;mi-heuthe qu'i' t'a dit d'aller t'couochi, et tu sais bein qu'i' n'est pas d'bouanne humeur, entends-tu!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est bein, j'm'en vais.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Emporte toute chutte salop' thie-la de l'autre bord, bouoge-t&eacute; don.<br/>
<br/>
Clam&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est bein! Mais P'p&eacute;e m'fait sueu! Il a 't&eacute; d'eune humeu d'tchian tout l'jour, nou dithai que ch'est d'ma faute que san parti perdi l'&eacute;l&eacute;ction hier.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais v'la tchi l&icirc; passe bein pr&egrave;s du tchoeu tu sais.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tout cha que j'sais est, qu'il &agrave; 't&eacute; hors touos les jours chutte semaine a cherchi des fichues vouaix, et pis anniet i' n'y a pas ieu moyen d'aller vite assez pour le pliaithe. Il a 't&eacute; coumme un fichu &ecirc;ratt&eacute; tout l'jour. J'ai envie de dou&acirc;llyi sa grand' tchaise de chutte colle ich&icirc;n, v'la tchi l'gardethai p't&ecirc;tre trantchille un p'tit brin!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Que j't'y happe valet! Ch'tait la tchaise &agrave; tan grand-p&eacute;the chenna, et P'p&eacute;e i' tchein. Pas d'tes farces, va-t'en t'couochi.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui, oui, &agrave; d'main don.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Arriv&eacute; &agrave; la porte i' l'ouvre et s'tou&ocirc;nne en riant).</i><br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;M'm&eacute;e, le r'vait tu coll&eacute; a sa tchaise par le fond d'ses braies. Tchi bord&eacute;e d'fonne!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' rit en s'n allant).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Il est tout d'it&eacute; coumme Ph'lip quand i' 'tait jeune. --- Je n'sais pas tch'est qui l'a fait changi tant, mais i' n'a pas 't&eacute; l'm&ecirc;me d&eacute;pis qu'ses gens mouoth&icirc;tes. Ah le v'chin.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ph'lip entre, i' halle d'eune gambe, et va s'assiethe douochement dans sa tchaise).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dgiex heuthes, v'la tchi s'en va faithe du bein de s'couochi de bouanne heuthe pour eune fais.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch's'en va &ecirc;tre la deuxi&egrave;me fais que tu t'couoche aniet don.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(En la r'gardant d'travers).</i> Tch'est qu'tu veurs dithe?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi l'heuthe qu'il 'tait quand tu-&egrave;s ervenu d'l'&eacute;l&eacute;ction a matin?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma fingre je n'sais pas, pour t'en dithe le vrai j'n'ai pas r'gard&eacute; l'heuthe.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu-&eacute;thais p't&ecirc;tre ieu d'la peine a la vaie, l'heuthe!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;S'tu pense que je n'savais pas tch'est que j'faisais, tu t'trompe bein.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh nouffait d'gia je n'me trompe pas! Mais dis-me, tch'est qu'tu-as a la gambe?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;A la gambe! Rein, coumment?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' m'sembl'yai qu'tu cliopinais manni&eacute;thement.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'sis un mio l&acirc;ss&eacute;, ch'est la tout.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est tu gagne de m'menti! Tch'est qu'tu fis auvec la bouait&eacute;e d'oungan quand tu vins t'couochi?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(ayant l'air mal &agrave; s'n aise).</i> L'oungan?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the, tu-en fis servi, et au lieu d'la r'mettre en pliaiche tu la fouorri dans l'liet, sans y'aver r'mins l'cou'erce n'tout. Quand j'm&eacute; sis r&ecirc;villyie a matin j'en avais partout dans les g'veux et avau l'co, oulle avait fondu duthant la niet.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh l'd'g&acirc;tre!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pourtchi qu'i' t'en fallait don?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, j'me fis ma au dri&eacute;the de la gambe en d'vallant de d'dans l'querre, et j'pensi que j'y mettrais d'l'oungan; mais j'tais dans mes bouans sens, j't&eacute; garantis!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais coumment qu'tu t'y prins pour vaie iou la mettre?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'm&eacute; m&acirc;ti en d'vant du mitheux.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'm'en doutais! Eh bein l'oungan n'dait pon t'aver fait grand bein!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pourtchi pas?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Parceque pouorre bachouard, tu n'la mins pas sus ta gambe, ch'tait sus la r&eacute;fl&eacute;ction dans l'mitheux qu'tu la frotti. Je n'savais pas tch'es qui s'&eacute;tait arriv&eacute; quand j'ai trouv&eacute; le mitheux tout d'ou&ocirc;llyi a matin.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah ch'n'est pas vrai par chance.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si fait ch'est vrai. Tu-avais bu tchiquechose pus fort que du th&eacute;e pour aller faithe d'it&eacute;. Si tu 'tais dans tes bouans sens quand tu fis chenna, j'n'&ocirc;se pas penser tch'est qu'tu &eacute;thais fait si tu-avais veut la leune souos l'tro!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein v&eacute;the, ch'est vrai R&acirc;chel, j'en avais deux d'gouts abord --- mais quand m&ecirc;me --- pas un mot de chennechin d'gia!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin, i' n'y pas d'dangi, mais je n'sais pas pourtchi qu'eune &eacute;l&eacute;ction est tr&eacute;jous eune extchuse d'en aver eune fais d'trop.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'tait la d&ecirc;minse tu sais, j'nos fia&icirc;mes que j'nos n'alla&icirc;mes gagnyi.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Jean Bliampi s'en va faithe un raide bouan chent'nyi.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' peut faithe, mais ch'la qui m'd&ecirc;range est que l'contre parti est pus fort que nous &agrave;-ch'teu.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'tait pas d'm&ecirc;me dans l'temps d'tan p'p&eacute;e!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan, et pis accouo mus qu'chenna, sais tu bein tch'es qu'nou m'dis hier! Le grand des gar&ccedil;ons au Jean Bliampi est en train de s'corter not' Betsy!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tom Bliampi, ah bein, ou' pouorrait aller pus liain et faithe bein pi&eacute;the.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu r'dotte au mains, si j'le trouve a s'trainer par ichin ---<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tais-t&eacute;, ne v'chin Betsy!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;V'la tchi n'fait d'rein, j'm'en vais l&icirc; dithe.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Betsy entre).</i><br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai fini l'f&eacute;thage M'm&eacute;e, j'm'en vais m'couochi &agrave;-ch'teu.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mercie ma p'tite, a d'main don.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;A d'main, a d'main p'p&eacute;e.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Betsy, estche vrai que tu-as 't&eacute; te trainer auvec Tom Bliampi?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' m'a d'mand&eacute; d'aller m'promner auvec li eune fais ou deux.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein s&eacute;mnage! Ou'est qu'est tan bouan sens, j'soummes contre parti san p&eacute;the et m&eacute;!<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est d'vos affaithes chenna, pas des meinnes. Ous &ecirc;tes pi&eacute;thes que des mousses auvec vos fichus partis.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;En v'la assez! Va-t'en t'couochi, et que je n'r&ecirc;ntenge pas que tu-as 't&eacute; auvec li, pas d'autre de tan niol&icirc;n, comprends tu?<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Betsy s'en va sans dithe un mot).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est pon l&agrave; la manni&eacute;the de la d's encouothagi.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ph'lip ne r&ecirc;pond pas).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;T'en veins tu t'couochi?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;A tch'est qu'tu pense?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si j'avais peut afforder a prendre pour chent'nyi, n'y &eacute;thait pas ieu d'&eacute;l&eacute;ction hier.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Et tu n'&eacute;thais pas qu'faithe de t'exciter quand la Betsy va s'promner auvec Tom Bliampi.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;V'la tchi n'f'thait pas de diff&eacute;thence, je s'sais contre toute la m&ecirc;me chose.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Enfin je n'gagnions rein d'en p&acirc;ler.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'm'en fiche bein tchi qu'tu pense, mais le bouan-houmme de siez-nous d'vait aver des sou. Tch'est qu'd'g&acirc;tre qu'il en fis je n'sais pas.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Les &eacute;thait t-i' muchis d'tchique bord?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Man doue nennin, pas P'p&eacute;e! Et accouo ch'n'tait pas la p'tite somme que j'&eacute;thiti de m'm&eacute;e qui pouvait les garder en allant les deux.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Les dgiex-huit ans que tan p&eacute;the fut Conn&ecirc;tablye i' 'tait ertith&eacute;, i' n'lus priv&eacute;es d'rein, et quand tan p&eacute;the fut mort ta m&eacute;the continui la m&ecirc;me chose.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;M'm&eacute;e d'vait bein saver l'yi, si ch'est qu'ou n'avait pas mouothi subitement ou' nos &eacute;thait dit, j'sis bein seux.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Janmais je n's&eacute;thons &agrave;-ch'teu, enfin, tant pi&eacute;the, v&eacute;-t'en que j'&acirc;illions nos couochi.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' s'en vont a la porte, et rencontre Betsy, qu'entre).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bon, tch'est qui t'ram&egrave;ne &agrave; bas?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai laissi de tchi sus la tablye, et j'sis v'nue le ramasser.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein ne reste pas a bas trop longtemps.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin. A d'main.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel et Ph'lip s'en vont).</i><br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'pensais qu'i' s'en allaient rester a bas toute la niet! <i>(Ou va a la f'n&ecirc;tre).</i> Tom ne d&eacute;v'thait pas &ecirc;tre longtemps. J'&ecirc;sp&ecirc;the qu'i' n's'en vont pas &ecirc;tre longtemps a lus endormi. Si P&ecirc;p&eacute;e savait i' s'rai coumme un fo.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(La porte ouvre douochement et Clem entre. Betsy tr&eacute;saute).</i><br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'pensais qu'tu 'tais couochie.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu m'as fait peux t&eacute;, j'pensais que ch'tait P'p&eacute;e. Tu d&eacute;v'thais &ecirc;tre a ronflier par &agrave;-ch'teu, tch'est qu'tu-es a faithe a bas?<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai faim, y'a t'i' d'la g&acirc;che de restant?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui, manni&eacute;the de gourmand, tu dait aver des v&egrave;rs; prends en un mio et va-t'en te couochi.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dans eune minute, mais tch'est qu'tu-as en train d'faithe?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Rein, mais sus autchun sens v'la tchi n'te concerne pas. J'm'en vais &agrave;-ch'teu, &agrave; d'main.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Betsy s'en va).</i><br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oulle est un mio courte d'p&eacute; not' Betsy, ou' n'tait pas a bas pour rein. <i>(I' ramasse d'la g&acirc;che et s'assied a la mangi, aupr&egrave;s eune s'gonde i' s'frotte le dri&eacute;the du co).</i> Y'a un couothant d'air, de ou'est qu'ch'la veint? <i>(I' s'leve et va &agrave; la f'n&ecirc;tre).</i> Bon, la f'n&ecirc;tre est ou'erte, M'm&eacute;e l'avait barr&eacute;e pourtant. Ah! ch'est la sa gamme. Oulle en a du toup&eacute; la hardelle, si ch'est que Tom Bliampi s'en veint ichin la grand' tchaise &agrave; Pappa s'en va en vaie b&eacute;t&ocirc;t, j'gage bein. Enfin ch'est d'lus affaithes. J'f'thai mus d'laissi la veue ou i' s'sons capablye de lus drotchi dans la niet. <i>(I' s'en va &agrave; la porte)</i>. Ma fingre, j'pouorrais bein aver eune bord&eacute;e d'fonne tout d'meme. <i>(I' ramasse sa pott&eacute;e d'colle).</i> Si Tom s'assied ichin il &eacute;tha mal apparti. <i>(I' frotte gentiment d'colle sus l'fond d'la tchaise)</i>. La &agrave;-ch'teu, i' s'ra capablye d'y laissi le fond ses braies.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Clem s'en va, et toute suite aupr&egrave;s Tom entre par la f'n&ecirc;tre). (I' r'garde &agrave;-len'tou d'li, et n'viyant personne se fouorre dri&eacute;the les ridgeaux).</i><br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Betsy entre).</i><br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;A la fin des fins, les v'la tous au liet! Mais Tom est en r'tard.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nouffait, me v'chin ma chi&eacute;the.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tom, ah m'fais sauter! <i>(Ou' va a Tom qui met san bras &agrave;-len'tou d'lyi).</i><br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein, &egrave;s-tu contente de m'vaie?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui bein seux.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' m'semblye que tu-as l'air g&ecirc;n&eacute;e pourtant.<br/>
<br/>
Betsy &nbsp;&nbsp;&nbsp;&nbsp;&nbsp;&nbsp;&nbsp;&nbsp;M&eacute;, pas dutout!<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(ergardant &agrave;-len'tou d'li). </i>Estche l&agrave; la grand'tchaise au bouan-houmme, ou pathais comfortablye, v&eacute;-t-en, ch'est d'nos assi&eacute;the d&eacute;dans.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah nouffait, assied t&eacute; sus l'sofa.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'tu-as? Tu-&egrave;s coumme un catte sus d's &ecirc;calles de b&ecirc;nis?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'd&eacute;v'thais vraiement pas &ecirc;tre ich&icirc;n tu sais. V&eacute;-t'en, je s'sons pus pr&egrave;s d'la f'n&ecirc;tre pour t&eacute; sauver si tchique'uns d'valle a bas.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Estche qu'i' n'dorment pas occouo?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a pas bein des minutes qu'i' sont couochis.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh l'd'g&acirc;tre! Enfin, j'pouvons nos mettre pus a notre aise sus l'sofa quand a ch'la.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' vont pour s'assiethe sus l'sofa, Tom de frotte contre la p'tite tablye et enviyie la v&acirc;s&eacute;e d'flieurs bas).</i><br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah, ergarde tch'est qu'tu-as fait.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai ergret, tu n'est pas marrie auvec m&eacute; dit?<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Tom ramasse les flieurs et Betsy le v&acirc;se).</i><br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan, mais j'&eacute;sp&eacute;the que l'sabbat n'a pas r&ecirc;villyi P'p&eacute;e!<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'n'ai pon fait grand brit. V&eacute;-t'en don ma chi&eacute;the, je n't'ai pas accouo embrachie.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pas &agrave;-ch'teu, pas &agrave; ch'teu, i' faut que j'ramasse un chiffon pour &ecirc;ssuiyer l'ieau. <i>(Ou s'en va a la porte). </i>Ecoute, as tu oui tchiquechose?<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;En bein sauve-t&eacute; si tu-entends le moindre brit d'a haut.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui ch'est bein, mais d&ecirc;peche-t&eacute;.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Betsy s'en va, Tom se m&acirc;te aupi du sofa. La porte ouvre tout douochement, Tom sachant bein qu'i' n'a pas l'temps de filer par la f'n&ecirc;tre se fouorre souos l'sofa. --- ou souous la tablye si ch'est pus convenablye pour les jouers --- Ph'lip entre et r'gardant &agrave;-len'tou d'l'apartement vait les flieurs).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sabre, de bouais! Tch'est qu'chennechin veurs dithe? La lampe allum&eacute;e, les flieurs bas. <i>(I' va a la f'n&ecirc;tre).</i> J'sis seux que R&acirc;chel avait barr&eacute; la f'n&ecirc;tre et mins le cat d'hors. Y'a tchiquechose que n'sent pas a bouan ichin!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(La porte de la tchuisine ouvre).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'est la?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est m&eacute;, tch'est qu'y a?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah ch'est t&eacute;, tch'est qu'tu-es a faithe a bas &agrave; l'heuthe qu'il est?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je --- je ---<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'tu-es en faisant?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Rein, j'm'en vais &ecirc;ssuiyer ch't ieau ich&icirc;n.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est pas la cha qu'j'veurs dithe, pourtchi qu'tu n'est pas couochie?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'sais pas, peut tu bouogi la p'tite tablye s'i' t'pliait.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ecoute ich&icirc;n ma hardelle, j'veurs la v&eacute;thit&eacute;! Tch'est qui y'a en allant?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Rein j't&eacute; dis! Laisse-m&eacute; trantchille, j'm'en vais m'couochi.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est bein, mais tu f'thas mus d'aver eune raide bouanne extchuse par d&eacute;main au matin! Attend eune s'gonde que j'barre la f'n&ecirc;tre.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ph'lip s'en va a la f'n&ecirc;tre et coudpise la castchette &agrave; Tom, en s'baissant pour la ramasser i' s'appercheu qui y'a tchiqu'uns souos l'sofa, i' ramasse la pokeur et l'fouorre souos l'sofa, Tom fait un br&eacute;, Ph'lip se baisse et l'happe pour le d&ecirc;haller).</i><br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Va douochement don P'p&eacute;e.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Savez-tu bein qu'y'avait tchiqu-uns la?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui --- nennin --- oh mins&eacute;the de la vie!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(hallant sus l's habits &agrave; Tom).</i> Allons que j't&eacute; viyons!<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah la la, j'm'en vais m&eacute;!<i> (Tom d&ecirc;halle p'tit a la fais).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Reste ich&icirc;n. Sabre d'm&acirc;tin, i' m'semblye que j'counnais ch&egrave;s habits la! Damme v&egrave;the, ch'est Tom Bliampi! Man pend'loque va. <i>(Ph'lip leve le pokeur pour tapper d'sus. Betsy l&icirc; happe le bras et Tom erpathe de d&ecirc;haller de souos l'sofa).</i><br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;P'p&eacute;e ne tappe pas d'sus!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'tu-&egrave;s a faithe ich&icirc;n manni&eacute;the de reintchivaille?<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Tom et Betsy s'ent' ergardent, et au m&ecirc;me instant R&acirc;chel entre).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tom Bliampi! Betsy, tch'est qu'tu-&egrave;s a faithe ich&icirc;n?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'm'en vais te l'dithe m&eacute;, ta fille, la p'tite garce avait invit&eacute; ch't ouais&eacute; ich&icirc;n a v'nin la vaie quand j'allaimes &ecirc;tre au liet!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Betsy, tu n'as pas fait d'it&eacute; parchance?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Man doue si, pourtchi qu'i' s'rai ich&icirc;n autrement. Sans doute i' ne d'mandait pas mus n'tout li. <i>(Clem entre).</i><br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi t&icirc;ntam&acirc;rre, tch'est qu'y a don?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Rein, va-t'en t'couochi, ch'n'est pon ich&icirc;n la pliaiche pour t&eacute;.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Clem ne prend pas d'avis).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Entends-tu!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Laisse-le, qu'i' vaie pour li m&ecirc;me tchi sorte d'souos-l'v&eacute;e que sa soeur est!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais &egrave;sche vrai Betsy?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui M'm&eacute;e.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Esche que tu n'as pas d'honte!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah mais, de penser que ma fille &icirc;thait faithe d'it&eacute;!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu m'romps l'tchoeu Betsy!<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais ou savez bein, j'voudrais bein mathier Betsy!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Janmais!<br/>
<br/>
Clem &nbsp;&nbsp;&nbsp;&nbsp;&nbsp;&nbsp;&nbsp;&nbsp;Grand-peth&eacute; tchi tripot pour rein!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tais-t&eacute; Clem!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Les siens qui s'ent' veulent s'ent' valent &egrave;s-che'pon, n'ont pas fait d'ma &agrave; personne.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nan Mait' Ph'lip, j't'asseuthe que ---<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;En v'la assez! I' prend Tom par la casaque et l'pousse. Je n'veurs pas que tu &egrave;s rein a faithe auvec Betsy, comprends tu. <i>(Tom ertchule etc Ph'lip pousse accouo).</i> Si j'vos r'trouve ensemblyes j't'arrang'rai valet, entends tu bein! <i>(de M&acirc;rrison, Ph'lip l&icirc; b&acirc;lle un coup d'satchet et Tom s'assied dans la grand' tchaise. Clem se bouffe &agrave; rithe).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Clem don, ch'n'est pon rein a en rithe!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Fiche-m&eacute; l'camp de d'dans ma tchaise veurs tu bein!<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui Mait' Ph'lip. <i>(Tom va pour se l'ver et trouve qu'i' n'peut pas).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Bouoge t-e!<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(g&ecirc;n&eacute;)</i>. Oui Mait' Ph'lip.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Marche Tom, s'i' t'pliait.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(au m's&eacute;sp&eacute;). </i>Mais je n'peux pas, j'sis coll&eacute; sus tchique sens!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi niol&icirc;n, vite don, d&eacute;vant que Ph'lip affolle.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais j'sis cliutt&eacute; j'vos dit!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(excit&eacute;)</i>. Me prends tu pour un imb&eacute;cile, allons don! <i>(I' happe le bras &agrave; Tom et halle).</i><br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Allez douochement, tchiquechose s'en va trillyi!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Les autres apprechent pour vaie).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;En &ecirc;ffet, il est cliutt&eacute;!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sapresti d'm&acirc;tin! Tchiqu'uns s'en vont aver &agrave; r&ecirc;pondre pour chennchin!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip ne t'emporte pas d'm&ecirc;me!<br/>
<br/>
Clem &nbsp;&nbsp;&nbsp;&nbsp;&nbsp;&nbsp;&nbsp;&nbsp;I' s'en va faller qu'i' reste ich&icirc;n, Betsy f'tha mus de l'mathier.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Fiche-m&eacute; l'camp, janmais je n'dounn'rai man consentement a d'it&eacute;!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tom, crai-tu qu'tu pouorrais te l'aver si j'mets man pais sus la tchaise?<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Tom &ecirc;prouve).</i><br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin, tchique chose trill'ra pour seux. J'sis cliutt&eacute; coumme un b&ecirc;ni &agrave; un rotchi.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Soigne bein que ch'n'sai pas ma tchaise qui s'trouve d&eacute;pichie.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;M'm&eacute;e, i' n'y a qu'a copper le fond des braies &agrave; Tom et laissi la pi&eacute;che sus la tchaise.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est damme pas vaie! Je r'pathait'rais bein &eacute;tout!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Eh bein &ecirc;prouve a passer le cout&eacute; &agrave; viande entre Tom et la tchaise, i' pouorrait p't&ecirc;tre se l'ver &agrave; m'suthe.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma fingre en allant douochement ---<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oh nouffait, pas chenna!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'en vais pas aver ma tchaise abi&egrave;m&eacute;e pour l'amour de Tom Bliampi. S-i' n'peut pon s'en d&ecirc;haller autrement i' faut qu'i' halle ses braies.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais Mait' Ph'lip!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est pas tout chenna; Betsy, va-t'en au liet ch'n'est pon ich&icirc;n la pliaiche pour eune hardelle.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je r'fuse absolument de haller mes braies!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'as rein a y dithe, allons d&eacute;p&ecirc;che-t&eacute;.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais Ph'lip!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;En v'la assez!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Es-tu pr&ecirc;t Tom? Si j't&eacute; prennons par souos tes bras et que j't&eacute; trainons par d&eacute;ssus le dri&eacute;the de la tchaise, j'pouorrons p't&ecirc;tre t&eacute; d&ecirc;haller de ta mins&eacute;the.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'en vais pon m'laissi &ecirc;tre pautr&icirc;ngi d'la sorte. Ch'n'est pas d'ma faute que j'sis coll&eacute; ich&icirc;n et j'erfuse de haller mes braies.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Man manni&eacute;the de mal-poli va!<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch's'rai bein pus facile de copper le fond d'la tchaise &agrave;-len'tou d'Tom.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pus que j'sache d'gia!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si fait Ph'lip, ch'est l&agrave; le mus &agrave; en faithe.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'm'en vais pas aver ma tchaise tr&eacute;butchie pour l'amour d'un &ocirc;ti coumme li!<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais la couvertuthe en est d&ecirc;j&agrave; g&acirc;t&eacute;e.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;D&ecirc;p&ecirc;ch'ous, je n'sis pas trop a m'n'aise ou savez.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;V'la tchi t'sert bein!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'm'en vais ramasser les scisseaux.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;V&eacute;the Clem, li s'en va faller eune neuve couvertuthe &agrave; la tchaise, de meme j'nos n'allons pas &ecirc;mpi&eacute;the rein par copper l'fond.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' s'ra longtemps d&eacute;vant que j'oublie chennchin Tom Bliampi!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ne v'chin les scisseaux, i' faut t'y c'menchi l'op&eacute;th&acirc;tion?<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Heh' Va douochement et fait 't&eacute; seux que ch'est sus la tchaise que t'op&ecirc;the et pas sus m&eacute;.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Clem, dounne m&eacute; chenna.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;N'en coppe pas pus grand qu'i' n'faut!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J't'en prie Ph'lip ne continue pas, tu-&egrave;s pi&eacute;the qu'un mousse auvec ta fichue tchaise! a-ch'teu, iou qu'gatre qu'i' faut c'menchi?<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Peux tu t&eacute; l'ver un p&eacute;tit mio Tom, pour M'm&eacute;e a vaie iou copper.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'sais pas, oh l'd'g&acirc;tre, l'affaithe est coll&eacute;e coumme l'faut!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tan blianchet est &agrave; la vaie, Clem aide m&eacute; ich&icirc;n.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma tchaisse!<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;M&eacute;fious Missis i'm'semblye qu'os appr&eacute;chez gentiment pr&eacute;s.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' n'y a pas d'soin d't&eacute;, ch'est ma tchaisse qui m'g&ecirc;ne.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'la r'ecouvrethai ta fichue tchaise.<i> (ou coppe accouo).</i><br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Leve-t&eacute; un mio par ich&icirc;n Tom.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Etes-ous b&eacute;t&ocirc;t finie, j'en sue!<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;I'n'y a pas d'dangi que m'm&eacute;e te coppe.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;La i' n'reste que le d'vant, coumment que j'allons nos y prendre?<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu f'thas mus de l'ver tes gambes Tom, et j'm'en vais les t'nin tantchi qu'M'm&eacute;e coppe le restant. Y'est tu, cop-la. <i>(En disant chenna i'happe les pids a Tom et les leve gentiment haut que la tchaise n'a que de renverser).</i><br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Heh' Va douochement.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Clem don est achocre tout d'm&ecirc;me.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(R&acirc;chel tache de copper mais n'peut pas y arriver).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'peux pas en r'pather d'm&ecirc;me.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Dounne-m&eacute; les scisseaux, j'peux bein fini chenna.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;N'li dounnez pas tr&egrave;jous, j'ai envie d'sorti d'ich&icirc;n en eune pi&eacute;che.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'as qu'a t'm&acirc;ter manniethe d'imbecile.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ah mais v&ecirc;the, purtchi que j&eacute; n'y ai pas pens&eacute;.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;M&acirc;te-te Tom. <i>(Tom se m&acirc;te et R&acirc;chel coppe le restant, Clem qu'est m&acirc;t&eacute; en dri&eacute;the se mets a rithe).</i><br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu p&acirc;le que tu pathais bein d'ich&icirc;n.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tou&ocirc;nne-t&eacute; par ich&icirc;n que j'viyons.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Tom se tou&ocirc;nne et tout l'monde sinon Ph'lip rient).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;En v'la un bel objet!<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'n'est pas d'ma faute.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'as pas oui la fin de chennchin.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ou n'&ocirc;s aites pas l'dithe a personne!!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma f&eacute; si, la pr&eacute;unmi&eacute; fais que j'entends que tu-es en train d'faithe la carre &agrave; Betsy.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;I' faut bein que j't'&ecirc;coute &agrave;-ch'teu, mais quand j'&eacute;thai 21 an tu m'm&eacute; tcheindras pas. V&eacute;-t'en Tom tu f'thas mus de t'en aller.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai ergret quentout chennchin s'est arriv&eacute;, j'sis pr&ecirc;t a pay&eacute; pour la tchaise. Mait' Ph'lip!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'sis accouo pr&ecirc;t a mathier Betsy.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin! Et je n'changerai pas m'n id&eacute;e pour personne.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Clem est a fouollyi dans l'fond d'la tchaise).</i><br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Y'en a de toutes les sortes dans l'fond d'chutte tchaise ichin. Ergardez, jusqu'a d'la paps&acirc;ll'rie.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' d&ecirc;halle un ballot d'papi.)</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'est chenna?<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Je n'sais pas, halle la gazette d'al'en'tou. Ch'est p't&ecirc;tre tchiquechose d'important.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu r'dotte, i'n's'rai pas dans l'fond d'la tchaise chutte fais la.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Motre-m&eacute; chenna Clem.<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ou' halle la gazette).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip! Ergarde!!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tch'est qu'ch'est?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ergarde! Ch'est des billes!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Laisse-m&eacute; vaie! Ma f&eacute; si! Ch'est les sou &agrave; P'p&eacute;e, R&acirc;chel!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Qu'est accouo a fou&ocirc;llyi).</i> N'en v'chin d'autres!<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est les m&ecirc;mes!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sapresti, des billes de vingt louis!<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' va fou&ocirc;llyi dans la tchaise &eacute;tout).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;R&acirc;chel, en v'chin un autre ballot.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ne halle pas tout l'fond d'la tchaise.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;I'n'y a pas d'soin d'la tchaise &agrave;-ch'teu.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;V'la tchi n't&eacute; r'garde pas t&eacute;. Fiche m&eacute; l'camp! En v'chin deux autres ballots!<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Y'en a t'i' d'autres?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;J't&eacute; dit rein qu'a-ces'se que tan p&ecirc;the d'vait l's aver muchis.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si Tom n'avait pas coll&eacute; &agrave; la tchaise ils &eacute;thaient peut rester l&agrave; a janmais.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma fingre v&eacute;the.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est dommage que tu n'avais pas trouv&eacute; les sou d'vant l'&eacute;l&eacute;ction.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu &eacute;thais peut prendre pour chent'nyi.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Ph'lip est assis auvec les billes a-len'tou d'li, et n'entende pas).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ph'lip entendu-tu don!<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui, oui.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu pouorras prendre pour Conn&ecirc;tablye a la pliaiche, i' s'dit qu'i n's'en va pas erprendre au but d'ses trais ans.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;J'ai tr&eacute;jous ieu envie de suivre dans les pas au bouan-homme de siez nous, mais je n'pensais pas que j'pouorrais janmais y'afforder.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mait! Ph'lip.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Oui.<br/>
<br/>
Tom&nbsp;&nbsp;&nbsp;&nbsp;&nbsp;&nbsp;&nbsp;&nbsp;Estche que tu n'chanderea pas d'id&eacute;e?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nennin! Et n's'&ecirc;lourde pas la t&ecirc;te d'autre, va-t'en siez t&eacute; a l'heuthe qu'il est.<br/>
<br/>
Betsy&nbsp;&nbsp;&nbsp;&nbsp;&nbsp;&nbsp;&nbsp;&nbsp;P'p&eacute;e es-tu T&ecirc;touogne tout d'm&ecirc;me, v&eacute;-t'en Tom, tu n'gagne rein d'l&icirc; p&acirc;ler.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(Betsy et Tom s'en vont, Tom disant a d'main en s'n allant).</i><br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tchi trouvaille tout d'm&ecirc;me!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Prendras tu pour Conn&ecirc;tablye, P'p&eacute;e?<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma fingre oui. Quand ch's'rai pour &eacute;mb&ecirc;tre Jean Bliampi, mais la contre parti est gentiment fort je n'sis pas seux d'y v'nin.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Si tu me d'mande &agrave; m&eacute;, j'dithais que tu-as fait la pus grand' b&ecirc;tise de ta vie &agrave;-ces's&eacute;! Tu-as 't&eacute; bein aveuglye valet.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Clem, coumment qu'tu pale a tan pethe!<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ch'est vrai.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Coumment don?<br/>
<br/>
Clem &nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu pouorrais l's aver tous a v&ocirc;ter pour t&eacute;.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Janmais, pas auvec Jean Bliampi chent'nyi.<br/>
<br/>
Clem&nbsp;&nbsp;&nbsp;&nbsp;&nbsp;&nbsp;&nbsp;&nbsp;Mais estche que tu n'vait pas! Laisse Tom mathier Betsy a condition qu'i' soigne du contre parti.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ma fingre tu-as eune bouanne id&eacute;e la.<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tu n'f'thais pas d'it&eacute; Ph'lip, et tu vins justement de l'r'fuser deux ou trais fais.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;P't&ecirc;tre bein, mais chennchin change tout. Tch'est qu't'en dis?<br/>
<br/>
R&acirc;chel&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pour de m&eacute; j'veurs bein, pour l'amour de Betsy la pouorre garce.<br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Aupr&egrave;s tout, ch'est chantchun pour s&eacute; dans chutte vie ich&icirc;n. V&ecirc;the damme, j'm'en vais lus dithe &agrave; ch'teu.<br/>
<br/>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<i>(I' va a la porte).</i><br/>
<br/>
Ph'lip&nbsp;&nbsp;&nbsp;&nbsp;&nbsp;&nbsp;&nbsp;&nbsp;Betsy &egrave;s-tu la, Tom man vyi, &eacute;coute ich&icirc;n ---<br/>
<br/>
<br/>
</div><div align="center">RIDGEAUX.<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="thiatre.html">L&eacute; thi&acirc;tre</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

