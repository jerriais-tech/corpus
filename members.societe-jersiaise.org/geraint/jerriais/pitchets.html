<HTML>

<!-- Mirrored from members.societe-jersiaise.org/geraint/jerriais/pitchets.html by HTTrack Website Copier/3.x [XR&CO'2014], Tue, 15 Jul 2025 13:54:08 GMT -->
<HEAD>
<TITLE>I' n'y'a pon d'rose sans pitchets</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>I' n'y'a pon d'rose sans pitchets</h2></font></center><p><br>
<br>
&nbsp;<p>


<a href="rose2.html"><img src="rose2.jpg" width=155 height=150 border=0 align="left" alt="des roses"></a>

J'n'aime pon les roses, m&eacute;. J'aime bein les pliantes et les gard&icirc;ns, mais j'n'aime pon les roses. &Agrave; m'n avis, l&eacute; rosyi est ieune des pliantes les pus laies et ch'est pitchi d'l&icirc; allouer du run dans l'gard&icirc;n. Ch'est qu&eacute;, sans flieurs, la pliante n'a pon d'&icirc;nt&eacute;th&ecirc;t - oulle a seulement des tigues, des pitchets et des fielles tchi n'sont pon bein belles. <br>
<br>
Les flieurs m&ecirc;me, j'l'admets, sont pus ou mains &icirc;nt&eacute;r&ecirc;ssantes, mais chenna n'vaut pon la peine d'aver les rosi&egrave;rs siez s&eacute;. En rond, j'pr&eacute;f&eacute;the les cactus; au mains, si ches-ch&icirc;n ont des pitchets, n&eacute; v'l&agrave; lus bieaut&eacute; et &icirc;nt&eacute;th&ecirc;t - et chenna toute l'ann&eacute;e sans tout l'train d'les arro&ucirc;ser.<br>
<br>
J'aime mus les pliantes tch'ont des belles fielles, tch'offrent d'la v&egrave;rduthe dans l'gard&icirc;n - ou tchi sont utiles. L's h&egrave;rbes qu&eacute; nou peut faithe s&egrave;rvi dans la tchu&icirc;sinne, coumme l&eacute; romath&icirc;n ou la menthe, sont un orn&eacute;ment &eacute;tout dans l'gard&icirc;n. <br>
<br>
Et y'a &eacute;tout l's h&egrave;rbes m&eacute;dicinnales tchi nos offrent des &egrave;rmi&egrave;des pouor nos maux. J&eacute; souffre, m&eacute;, des bonds d't&ecirc;te et l'ma&icirc;tre est eune pliante tchi peut sou&ocirc;lagi chu ma-l&agrave; - et ch'est bein connu qu&eacute; ch'fut dans les potithons qu'nou d&ecirc;couvrit la digitalinne - eune m&eacute;d'cinne pouor les maux du tchoeu.<br>
<br>
En nos prom'nant par les c'm&icirc;ns, y'a d'belle pliantes utiles par les banques et les f&ocirc;ss&eacute;s. Par exempl'ye, les fielles d&eacute; l'ambrais sont bein am&eacute;thes, mais si nou-s'en m&acirc;che ieune, chenna ravigote un mio - l'&ecirc;ffet est d'm&ecirc;me si nou-s'ajou&ocirc;te eune fielle d'ambrais &agrave; eune t&acirc;ss&eacute;e d'th&eacute;e. Nou dit qu'l&eacute; th&eacute;e d'ambrais est bou&ocirc;n pouor la toux. Et il est &icirc;nt&eacute;r&ecirc;ssant d'&egrave;rm&egrave;rtchi qu&eacute;, temps p&acirc;ss&eacute;, nou soulait faithe s&egrave;rvi l'ambrais dans la brach'chie en J&egrave;rri &agrave; la pliaiche du houbillon.<br>
<br>
Et m&ecirc;me si j&eacute; n'sis pus dans ma preunmi&eacute; jann&egrave;che, j'ai acouo du fanne en m'prom'nant auve un anm&icirc;n par les c'm&icirc;ns quand j'p&acirc;ssons du fliancouais. J&eacute; n'peux pon r&eacute;sister &agrave; la tent&acirc;tion d'en pitchi des p'tits buts d'chutte pliante cliuteuse sus ses habits. Tchi fanne d'li couvri l'dos d'v&egrave;rduthe sans qu'il l&eacute; r'm&egrave;rque! <br>
<br>
V&eacute;the-dgia, y'a un tas d'pliantes tchi sont pus &icirc;nt&eacute;r&ecirc;ssantes qu'les roses!<br>
<br>
&nbsp;<p>
<i><a href="jerpoem.html">Geraint Jennings</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pliantes.html">Les pliantes</a><p>
<li><A HREF="lis.html">Les lis</A><p>
<li><a href="ortchies.html">L's ortchies</a><p>
<li><a href="comiere.html">L&eacute; Th&eacute;e d'Comi&egrave;re.</a><p>
<li><a href="lierru.html">Les b&eacute;nefices d&eacute; li&egrave;rru</a><p>
<li><A HREF="gdfrmiedes.html">Des r'mi&egrave;des du temps p&acirc;ss&eacute;</A><P>

<li><a href="assembliee/rmiedes.html">Les r'mi&egrave;des</a><p>
</UL>
</FONT>



&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pitchets.html by HTTrack Website Copier/3.x [XR&CO'2014], Tue, 15 Jul 2025 13:54:08 GMT -->
</HTML>
