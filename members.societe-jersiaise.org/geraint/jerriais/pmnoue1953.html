<HTML>

<!-- Mirrored from members.societe-jersiaise.org/geraint/jerriais/pmnoue1953.html by HTTrack Website Copier/3.x [XR&CO'2014], Tue, 15 Jul 2025 13:56:11 GMT -->
<HEAD>
<TITLE>L&eacute; Jour d&eacute; Nou&euml;</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; Jour d&eacute; Nou&euml;</h2>
Un Vaisin Convaintchu</font></center><p>
<img src="noue/gachedenoue3.jpg" width="253" height="200" alt="" title="" align="right" />
Moussieu l'Editeu,<br/>
<br/>
Lundi au s&eacute; yun d'nos vaisins vint siez nous pour me d'mand&eacute; si j'pouvais y'&ecirc;p&ecirc;gny un mio d'&ecirc;train. Y n'avait pas yeu l'temps d'all&eacute; &egrave;s vendues, et il avait une id&eacute;e que j'en avais pr&egrave;sque trop dans l'solyi. J'nos arrang&icirc;mes tout-d'suite, et, la Merrienne y'ayant offert en p'tit v&ecirc;rre de san vin d'rhubarbe, y s'assit en d'vant du feu, et j'nos m&icirc;mes &agrave; conv&egrave;rs&eacute;.<br/>
<br/>
Il avait bu &agrave; notre sant&eacute;, et m&eacute; j'avais dit &quot;A la tcheinne, man Tom,&quot; quand la Merrienne, ayant mint un choutch&eacute;t s&ucirc;s l'feu, dit comme chonna: &quot;Eh bein, m&eacute;, j'vos souhaite un bouon Nou&euml;, vaisin, et, si je n'vos viyais pas dans l'entretemps, une bouonne ann&eacute;e.&quot;<br/>
<br/>
&quot;Mercie, Missis,&quot; y dit. &quot;Quant &agrave; une bouonne ann&eacute;e, j'en ai grand besoin, car j'pliantit trop tard au r'nouv&eacute;, et j'n'eut pas les hauts prix, mais, pour dithe vrai, je s'sait bein content quand Nou&euml; s'sa p&acirc;ss&eacute;.&quot;<br/>
<br/>
&quot;Oh!&quot; ou dit, &quot;et pourtchi?&quot;<br/>
<br/>
&quot;Pour p&ucirc;s d'une raison,&quot; y dit, &quot;A qu'menchi, nou d&ecirc;pense tr&eacute;jous trop d'sous &agrave; Nou&euml;. Sam'di, par exemplye, ma femme s'en fut en ville avec une djaixaine de louis, et ou r'vint la pouch&eacute;tte vi&egrave;de. Oulle avait accat&eacute; toutes sortes d'choses - un cravatte de toutes les couleurs pour san bouonhomme de p&egrave;the, tch'est &agrave; maintchi en &ecirc;fange; une pathe de cauches de souaie pour sa m&egrave;the, tch'y ne tcheint pas d'but; des jou&eacute;ttes pour les mousses, des chucrins, du chocolat, et d'autres ram&acirc;s'sies tchi n's&eacute;rvent &agrave; rain. Y'avait tchiquechose pour m&eacute; &eacute;taut, mais je n's'y pas pour l'av&eacute; d'vant l'matin d'Nou&euml;. L'ann&eacute;e pass&eacute;e ch'tait des cigar&eacute;ttes, et m&eacute; tch'y fume une pipe. Chutte fait che s'sa san doute une qu&eacute;minse tchi s'sa ou trop grande ou trop p'tite, et ou ditha qu'oulle a r'gr&eacute;t, mais qu'ou pou&ocirc;rra faithe pour yun des gar&ccedil;ons. Oulle est d'm&ecirc;me, ma femme; ou n'a autchune id&eacute;e.<br/>
<br/>
&quot;Epis,&quot; y continuit, &quot;le jour de Nou&euml; y'&eacute;tha un picot s&ucirc;s la tablye et un gigot d'lard et du podin tchi m'donn'na l'mal-au-ventre pour le restant du jour. Nou mange'gea trais fais p&ucirc;s que d'cou&ocirc;tume, et quand veindra l's&eacute; y faudra s'm&eacute;ttre &agrave; jou&euml; toutes sortes de b&ecirc;tes de gammes pour am&ucirc;s&eacute; les mousses. L'ann&eacute;e pass&eacute;e, j'me donnit un blackeye en jouant &agrave; caffou et j'n'eut que d'me rompre une game quand je m'tr&eacute;butchi en gaffant l'piano criyant que ch'tait la s&eacute;rvante.&quot;<br/>
<br/>
J'nos m&icirc;mes &agrave; rithe, la Merrienne et m&eacute;. &quot;Ou n'est p&ucirc;s &ocirc;v vous, chutte s&eacute;rvante-l&agrave;?&quot; d'mandit la Merrienne.<br/>
<br/>
&quot;Nan,&quot; y dit, &quot;la Missis la mint &agrave; la porte t&ocirc;t apr&egrave;s. J'n'ai jamais seu pourtchi.&quot;<br/>
<br/>
&quot;J'pouorrais p't'&ecirc;tre vos l'dithe,&quot; fit la Merrienne s&eacute;quement, &quot;mais ch'n'est pas tout chonna. Ou dites qu'ou n'aimez pas l'jour de Nou&euml;, mais &eacute;tious de ch't'avis-l&agrave; y'a quarante ans quand ous alliez &agrave; l'&ecirc;cole?&quot;<br/>
<br/>
Le Tom hallit s&ucirc;s sa pipe une fais ou deux. &quot;Eh bein, n&acirc;nin,&quot; y dit, &quot;car j'tais mousse, et pour nous les p'tits, y faut adm&eacute;ttre que ch'tait un grand jour. Mais ch'est diff&eacute;thent ach'teu.&quot;<br/>
<br/>
&quot;Pour vous p't'&ecirc;tre bein,&quot; ou dit, &quot;mais vos &ecirc;fants, tch&egrave;squ'ils en disent de Nou&euml;?&quot;<br/>
<br/>
&quot;Oh, damme!&quot; y dit, &quot;chais jours y n'pensent qu'&agrave; chonna. M&ecirc;me agniet, la p'tite Sophie m'a d'mand&eacute; si Father Christmas veindra comme de cou&ocirc;tume.&quot;<br/>
<br/>
&quot;Et tch&egrave;squ'ou y'avez dit?&quot;<br/>
<br/>
Y s'grattit la t&ecirc;te et s'mint &agrave; sou&ocirc;rithe. &quot;Ma f&eacute;!&quot; y s'fit, &quot;J'&eacute;thais deu l'y dithe que l'vier barbu qu'ou v&ecirc;rra la s&eacute;th&eacute;e de Nou&euml; tapp&eacute; &agrave; la f'n&ecirc;tre, s'sa san p&egrave;the d&ecirc;guis&eacute;, mais j'n'ai pas voulu la d's'appoint&eacute;, et don j'l'ai asseuth&eacute;e tch'y veindra comme y fait touos l's'ans. Apr&egrave;s tout, quand nous a des mousses y n'faut pas les rendre malheutheux.&quot;<br/>
<br/>
&quot;La!&quot; s'fit la Merrienne, &quot;je l'savais. Ou faites la mine d'&ecirc;tre un roupilleux, mais j'vos ai tr&eacute;jous connu comme un vrai Saint-Ouennais et un homme de bouon tchoeu. Quand veint Nou&euml; y faut pens&eacute; &egrave;s p'tiots, et en les viyant heutheux nous est heutheux nous est heutheux s&eacute;-m&ecirc;mes. J'voudrais gagi que si j'entrais siez-vous la s&eacute;th&eacute;e d'Nou&euml;, j'vos trouv'thais &agrave; jou&eacute; ocquo &agrave; caffou.&quot;<br/>
<br/>
Y se l'vit pour s'en r'all&eacute;. &quot;Eh bein, v'nez, Missis,&quot; y dit, &quot;et man nom n'est pon chein tch'il est si je n'vos attrape pas pour vos embr&eacute;chi.&quot;<br/>
<br/>
&quot;J'voudrais vos y vais,&quot; s'fit la Merrienne, mais j'viyais quandm&ecirc;me que l'compliement n'y'avait pas d&ecirc;pliut.<br/>
<br/>
<i><a href="lebrocq.html">Ph'lip</a></i><br/>
<i>Les Chroniques de Jersey 19/12/1953</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="noue/bouannoue.html">Bouan Nou&eacute;!</a><p>
<li><a href="nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
<li><a href="pmchristmas1948.html">Christmas at Portinfer</a><p>
<li><a href="pmpork.html">Ph'lip tries to get some pork</a><p>

<li><a href="pmnoue1953a.html">Un Bouon Nou&euml;</a><p>
<li><a href="pmchristmas1946.html">An Invitation for Christmas</a><p>
<li><a href="pmfriends.html">Ph'lip and Merrienne find some friends</a><p>
<li><a href="pmnoue1957.html">Ch'est Nou&eacute;</a><p>
<li><a href="pmbouonnoue.html">Un Bouon Nou&eacute; &agrave; Portinf&eacute;</a><p>
<li><a href="pmresolutions.html">Bouonnes r&eacute;solutions</a><p>
<li><a href="gdfcomplyiments.html">Comply&icirc;ments d'la saison!</a><p>
<li><a href="gdfcomplyiments1968.html">Les comply&icirc;ments d'la saison</a><p>

<li><a href="gdfnoue1948.html">Les d'vis du Bouan'homme George</a><p>
<li><a href="gdftruncer.html">&Agrave; forche d'truncer, Nou&eacute; veint et s'en va!</a><p>
<li><a href="gdfnoue1971.html">Nou&eacute;</a><p>
<li><a href="gdfnoue1974.html">Bouan Nou&eacute;!</a><p>
<li><a href="gdfnouvelan1947.html">Les d'vis du Bouan'homme George</a><p>
<li><a href="gdfnoue1976.html">Nou&eacute;</a><p>
<li><a href="gdfnoue1947.html">Les d'vis du Bouan'homme George</a><p>
<li><a href="noue/gdfnoue3.html">Les d'vis du Bouan'homme George</a><p>
<li><a href="gdfnoue.html">Nou&eacute;</a><p>
<li><a href="gdfnoue1970.html">Nou&eacute;</a><p>
<li><a href="noue/gdfnoue4.html">Nou&eacute;</a><p>
<li><a href="fatherchristmas.html">L&eacute; Caouain et Father Christmas</a><p>
<li><a href="noue1935.html">L&eacute; Caouain &agrave; Nou&eacute; 1935</a><p>
<li><a href="cahouainnoue1928.html">L&eacute; Caouain &agrave; Nou&eacute; 1928</a><p>
<li><a href="cahouainnoue1932.html">J'n'sais pon tchi sorte d'Nou&eacute; que vous avez pass&eacute;, buannes gens</a><p>
<li><a href="cahouainnoue1923.html">L&eacute; Caouain &agrave; Nou&eacute; 1923</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainnoue1915.html">&quot;Here's Father Christmas!&quot;</a><p>
<li><a href="cahouainan1910.html">M&eacute;, qui n'a pas ieu un seule Christmas-box</a><p>
<li><a href="cahouainnoue1912.html">J'&eacute;tais malade par aver mangi du stoffing</a><p>


<li><a href="dinednoue.html">San Din&eacute; d'Nou&eacute;</a><p>
<li><a href="lettrejerriaise24.html">La Lettre J&egrave;rriaise</a><p>
<li><a href="samdidnoue.html">Le Sam'di d'Nou&eacute;</a><p>
<li><a href="farcednoue.html">La farce d'Nou&eacute;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmnoue1953.html by HTTrack Website Copier/3.x [XR&CO'2014], Tue, 15 Jul 2025 13:56:11 GMT -->
</HTML>

