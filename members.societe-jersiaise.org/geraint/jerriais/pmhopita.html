<HTML>
<HEAD>
<TITLE>Ph'lip va &agrave; l'H&ocirc;pita</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip va &agrave; l'H&ocirc;pita</h2></font></center><p>

<i>Merrienne &eacute;crit.</i><br/>
<br/>
<img src="hopita.jpg" width="250" alt="L'H&ocirc;pita" title="" border="0" align="right" />
Moussieu l'Editeu,<br/>
<br/>
Comme sans doute ous avez ou&icirc;, man pou&ocirc;re bouonhomme a tait &agrave; l'h&ocirc;pita pour un tchinzejours.<br/>
<br/>
Grand doux, tchi mins&egrave;the! Pour vos dithe, y n'avait pas tait bein pour un mais ou d'm&egrave;me, et une s&eacute;th&eacute;e y s'm&icirc;nt &agrave; p&acirc;sl&eacute; des shows et d'une bouonne vaque que nou y'avait dit tch'y v&ecirc;rrait &agrave; <a href="st_louothains.html">Saint-Louothains</a>. M&eacute;, sachant tch'y n'tait pas en sant&eacute;, je v'nais d'l'y dithe que je n'me fichais pas mal si y'avait une bouonne vaque &agrave; Saint-Louothains, un bouon boeu &agrave; <a href="st_martin.html">Saint-Martin</a>, ou une bouonne g'niche r'nouv'l&eacute;e &egrave;s Trais P&acirc;raisses, j'prendrais bouon soin tch'y n'&icirc;thait pas, quand j'&eacute;thais &agrave; l'amath&eacute; au pid d'la tablye. Y voulait raipondre, mais tout-d'un-coup, le v'l&agrave; tch'y tchait tout san long s&ucirc;s l'plianchais, sans connaissance.<br/>
<br/>
Moussieu, j'en ai veu et fait d'p&ucirc;s d'une sorte dans l'couothant d'ma longue vie, mais dans chu moment-l&agrave; j'fut prinse d'une affreuse peux, de tchi qu'j'eut bein d'la peine &agrave; me l'v&eacute;, pour v'nin au s'cours de man pou&ocirc;re bounhomme. Y n'savait pas ou&egrave;squ'il tait, et n'pouvait pas bouogi, et j'vos asseuthe, Moussieu, que je n'tait pas trop seuze &agrave; chu t&ecirc;rribl'ye instant tch'y tait ocquo en vie.<br/>
<br/>
Quand j'eut r'print mes sens un mio je t&eacute;l&eacute;foni pour le docteu et b&eacute;t&ocirc;t ne v'l&agrave; man Ph'lip transport&eacute; &agrave; l'hopita. J'fut &ocirc;v l'y et je l'vit port&eacute; &agrave; haut, d's'habillyi et mint au liet, mais y 'tait ocquo sans connaissance et j'm'en r'vint siez nous bein triste, car j'savais bein que ch'tait une chance si je r'v&ecirc;rrais man Ph'lip en vie. Chaque jour tandis tch'y fut l&agrave; j'fut l'vais, et b&eacute;t&ocirc;t j'eut la jouaie d'vais tch'y qu'menchait &agrave; se r'faithe p'tit-&agrave;-p'tit. Et Vendredi pass&eacute;, y r'vint siez-l'y dans l'ambulance, pas trop raide acquo par un biau but, et n'pouvait &agrave; peine se t'nin d'but, mais au mains j'tais l&agrave; &agrave; l'soigni, et apr&egrave;s tchiques jours, ayant r'print un mio d'forche, y pouvait s't'nin d'but, et, avec l'aide d'un b&acirc;ton d'un bord et m&eacute; d'l'autre, marchi jusqu'&agrave; la f'n&egrave;tre et vais l'gardin. J'l'y d&ecirc;fouit tchiques <a href="pmpatates4.html">patates</a> de sa bordeuse, et il en a ach'teu trais fais par jour, tchique fais bouoillies, tchiquefais fricachies, et y maintchein tch'y n'a jamais gou&ocirc;t&eacute; miyeu. Et ach'teu, Moussieu, Ph'lip voudrait vos &ecirc;crithe tchiques mots au sujet de ses exp&eacute;thiences &agrave; l'h&ocirc;pita. J'y'ai dit tch'y f'thait m&ucirc;s de s'taithe, mais sa maladie l'a laissi aussi t&ecirc;tu que comme jamais, ch'est entchi tch'il aille.<br/>
<br/>
<i>Ph'lip &eacute;crit.</i><br/>
<br/>
Moussieu l'Editeu,<br/>
<br/>
La bouonnefemme m'a donn&eacute; en avis de n'dithe rain de chein tchi m'arrivit &agrave; l'hopita, mais, Moussieu, ch'est p&ucirc;s que j'ne peux faithe et si y'a des gens tch'y n'aim'thont pas chein que j'm'en vais dithe, je n'les forche pas &agrave; en craithe un mot. Y f'thont comme y voudront!<br/>
<br/>
A qu'menchi, j'vos dithai, franchement que p&ucirc;stot que d'&ecirc;tre rapport&eacute; &agrave; l'hopita g&eacute;n&eacute;ral, j'&icirc;thais, et bein content, me r'p&ocirc;s&eacute; avec mes anch&ecirc;tres dans l'chimti&egrave;the de <a href="st_ouen.html">Saint-Ou</a>. Il est vrai que tout probablyement j'sauvit ma vie en allant &agrave; l'hopita, mais avec chonna je s'y seux et sertain que si j'avais yeu &agrave; y rest&eacute; m&ecirc;me deux jours de p&ucirc;s, j'n'&eacute;thais pas surv&ecirc;tchu. ach'teu que me r'v'la dans man liet, avec ma Merrienne &agrave; m'soigni, tout est diff&eacute;rent.<br/>
<br/>
Ch'n'est pas que je n'fut pas bein soigni &agrave; l'h&ocirc;pita; ch'n'est pas qu'les noces ne faisaient pas l&ucirc;s d'v&eacute;, mais pour un homme assez ind&eacute;pendent comme m&eacute;, ch'est tout une affaithe de routine. Nou n'a autchune chance de faithe comme nou voudrait, nous est qu'mand&eacute; du matin jusqu'au s&eacute;. Nous est r&ecirc;villyis dans les chinq heuthes, et sale ou pas, nous est lavez et frott&eacute;s et tou&ocirc;n&eacute; d'un bord et d'l'autre, &agrave; toutes les heuthes du jour. Sans doute ch'est partie du syst&egrave;me, et y faut admettre que les jeunes hardelles tch'y vos soignent travaillent du et font d'l&ucirc;s m&ucirc;s, mais y n'y'a personne avec tch'y nou peut convers&eacute; et de niet ch'est le silence de la tombe. Paslant des noces, Moussieu, y'en avait trais ou quatre que, si j'avais yeu vingt ans j'&eacute;thais bein voulu prom'n&eacute; dans les ru&eacute;ttes ou s&eacute;, mais n'allez pas l'dithe &agrave; la Merrienne, j'vos en prie.<br/>
<br/>
Quant &agrave; chein qu'nous avait &agrave; mangi, nous n'pouvait pas s'pliaindre, &agrave; chein que l's'autres disaient, mais m&eacute; j'n'avais autchun app&eacute;tit, et si j'trouvais qu'la soupe n'avait autchun go&ucirc;t et que l'paison gou&ocirc;tait comme une vieille charrette tch'avait tait bouoillie pour un couplye d'ann&eacute;es, ch'tait sans doute ma faute, et je n'bliaume pas l'tchuisigni; y faisait d'san m&ucirc;s, le pou&ocirc;re balloque, avec les mat&eacute;thiaux qu'nou l'y donnait. Mais, Moussieu, je n'voudrais pas av&eacute; &agrave; p&eacute;yi pour le <a href="thee.html">tais</a> tch'est consomm&eacute; &agrave; l'hopita car, &agrave; toutes les heuthes du jour y'en avait une t&acirc;sse aupi d'man liet, de tchi que m&ecirc;me ach'teu j'aim'thais m&ucirc;s une bouonne bouteille de bi&egrave;the que tout l'tais tch'est cru en Chine ou dans l's'Indes. Sans doute, le go&ucirc;t r'veindra, car l'Merrienne, tch'en b&eacute; au mains une do&ucirc;zaine de t&acirc;sses dans sa matin&eacute;e, sans p&acirc;sl&eacute; de chein tchi l'y d'valle ava la gorge p&ucirc;s tard, insiste que n'y'a rein comme le tais pour rafraichi le tchoeu d'un homme.<br/>
<br/>
Ach'teu, Moussieu, me v'la fini pour chutte fais, mais ch'tait vrai, apr&egrave;s tout que y'avait une bouonne vaque &agrave; Saint-Louothains et j'en f&eacute;licite le jeune Le Cornu, et la Merrienne &eacute;tout. Ch'ein qu'ch'est, ou dit d'av&eacute; des pathens.<br/>
<br/>
A b&eacute;t&ocirc;t, et, j'vos en prie, v'nez m'vais au p&ucirc;s t&ocirc;t, car j'm'engnie &agrave; man tout seu.<br/>
<br/>
<i><a href="lebrocq.html">Ph'lip</a></i><br/>
<i>16/5/1959</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="medvoc.html">La m&eacute;d'cinne en J&egrave;rriais</a><p>
<li><a href="gdfhopita.html">L'H&ocirc;pita</a><p>
<li><a href="hopita_adlm.html">&Agrave; l'h&ocirc;pita</a><p>
<li><a href="pmnurses.html">Merrienne on Nurses and Operations</a><p>
<li><a href="pmfaillyi.html">Ph'lip est ocquo faillyi</a><p>
<li><a href="pmmus.html">Ph'lip Va Sus L'mus</a><p>
<li><a href="pmvaccination.html">La Vaccination</a><p>
<li><a href="pmmalades.html">Des malades &agrave; Portinf&eacute;</a><p>
<li><a href="gdfnosses.html">Les nosses</a><p>
<li><a HREF="gdfrmiedes.html">Des r'mi&egrave;des du temps p&acirc;ss&eacute;</a><p>
<li><a href="gdfdoctrinnnie.html">La doctrin'nie du temps pass&eacute;</a><p>

<li><a href="gdfahans.html">Av'-ous d's ahans?</a><p>
<li><a href="painfouai.html">Ch'est Tout d'm&ecirc;me Vrai: n'y'a qu'la Fou&eacute; qui Sauve</a><p>
<li><a href="paintherapeutics.html">Modern Therapeutics and Mrs. Pain</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

