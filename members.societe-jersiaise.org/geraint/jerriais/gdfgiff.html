<HTML>

<!-- Mirrored from members.societe-jersiaise.org/geraint/jerriais/gdfgiff.html by HTTrack Website Copier/3.x [XR&CO'2014], Tue, 15 Jul 2025 13:51:45 GMT -->
<HEAD>
<TITLE>Les Giffards</TITLE>
<META  name="keywords" content="JÃ¨rriais, language, langue, family history, genealogy">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<P> <center><font color="#215e21"><h2>Les Giffards</h2></font></center></P>

<font size="-1"><i>Fallbrook,<br>
Califomia, USA.<P>

<P>L&eacute; 14 d&eacute; mai, 1983.</P></i></font>

<P>Moussieu l'R&eacute;dacteu,</P>

<P>P&acirc;lant des Giffards la s'maine p&acirc;ss&eacute;e, quand j'vouos dis qu' ma m'm&egrave;e en 'tait ieune, m&eacute; ram&eacute;mouaithe qu' en r' gardant pour tchique affaithe dans l'vi&egrave;r Encyclopedia Britannica tch'est dans ma biblyioth&egrave;que au M&eacute;nage &egrave;s Feuvres &agrave; <a href="st_ouen.html">St Ou&euml;n</a> en J&egrave;rri, j'trouvis mention des illustres Giffards dans lus temps.</P>

<P>William Giffard, par exempl'ye, d&eacute;c&eacute;d&eacute; en l'ann&eacute;e 1129, fut &Ecirc;v&ecirc;que d&eacute; nouot' dioc&egrave;se d&eacute; Winchester et "Chancelier" du Rouai Dgilliaume Deux. I' f&icirc;t eune mangnifique restaur&acirc;tion d'la Cath&eacute;drale d&eacute; Winchester, nouos dit l'Encyclopedia. Chu William Giffard 'tait probabli&eacute;ment l'fis d'iun des deux ou trais Giffards tch'&eacute;taient auve Dgilliaume l&eacute; Contch&eacute;rant &agrave; la <a href="hastings.html">Bat&acirc;le d&eacute; Hastings</a>. Iun d'ieux, Walter Giffard (j'ai dans l'id&eacute;e qu&eacute; ch'tait li tch'&eacute;tait Seigneur d&eacute; Longueville en Nouormandie), avait fourni trente navithes au Contch&eacute;rant - d' apr&egrave;s Phillips Russell dans san livre &agrave; san sujet - pour a&icirc;dgi &agrave; transporter ses troupes en Angli&eacute;t&egrave;rre.</P>

<P>Un aut' tch'&eacute;tait probabli&eacute;ment l'fis d'iun des cheins tch'&eacute;taient &agrave; la Bat&acirc;le d&eacute; Hastings 'tait Hugh Giffard, d&eacute; Boynton, Wiltshire, en Angli&eacute;t&egrave;rre. Il 'tait l'p&eacute;the d&eacute; Godfrey (ou Geoffrey) Giffard, n&eacute; circa 1235, tchi fut &Ecirc;v&ecirc;que du Dioc&egrave;se d&eacute; Worcester. I' mouothit en 1302.</P>

<P>J'visitis sa cath&eacute;drale en 1967 et j'vis san tomb&eacute;. Au pid d'chu tomb&eacute; dans la Cath&eacute;drale d&eacute; Worcester y'a un aut' tomb&eacute; o&ugrave;'est qu&eacute; "Lady Giffard," femme d&eacute; "Lord" Giffard, est ent&egrave;rr&eacute;e. J'n'ai janmais m&ecirc;nagi &agrave; d&ecirc;couvri l'identit&eacute; d&eacute; chu "Lord" Giffard, &agrave; mains tch'i' f&ucirc;sse l'&Ecirc;v&ecirc;que m&ecirc;me. I' s'pou&ocirc;rrait bein, d&eacute;pis qu' nou-s-appelle un &Ecirc;v&ecirc;que Monseigneur.</P>

<P>Godfrey (ou Geoffrey) Giffard avait un fr&eacute;the Walter. L'ann&eacute;e d'sa naissance n'est pon r'cord&eacute;e dans l'Encyclopedia Britannica, mais i' mouothit en 1279 et fut ent&egrave;rr&eacute; dans. York Minster. Il 'tait &Ecirc;v&ecirc;que d&eacute; Bath and Wells en 1264 et pus tard Arch&eacute;v&ecirc;que d&eacute; York. En 1265 il 'tait "Chancelier" d' Angli&eacute;t&egrave;rre, et quand l&eacute; Rouai Henri III mouothit en 1272 i' fut iun des trais R&eacute;gents appoint&eacute;s pour gouv&egrave;rner l&eacute; Rouoyaume d'Angli&eacute;t&egrave;rre jusqu'au c'menchement du r&egrave;gne d'Edouard l&eacute; Preunmyi en 1274. N&eacute; v'l&agrave; eune carri&eacute;the tchi vaut la peine d&eacute; r'corder!</P>

<P>Y'a ieu un tas d'Giffards dans la p&acirc;raisse d&eacute; <a href="la_trinnete.html">La Trinnet&eacute;</a> &agrave; un moment donn&eacute; tch'ont donn&eacute; l'nom au Havre Giffard. Et dans man temps y' a la fanmil'ye illustre tchi nouos a donn&eacute; un &Eacute;crivain, d's Avocats, offici&egrave;rs dans l' Arm&eacute;e R&eacute;dguli&egrave;the et des Jur&eacute;s-Justiciers d&eacute; La Cour Rouoyale. Et ch'est damage qu&eacute; la fanmil'ye s'en va dispatha&icirc;tre, manque d&eacute; d'scendants du nom, comme en est l'dest&icirc;n d'un tas d'vielles fanmil'yes J&egrave;rriaises d&eacute; nouos jours. Quand j'allis noter les noms sus les tombieaux des J&egrave;rriais ent&egrave;rr&eacute;s dans les chinm'tchi&eacute;thes des &eacute;glyises Anglyicannes &agrave; <a href="gdfcote.html">La C&ocirc;te</a>, j'n'y trouvis pon d'Giffards. Mais ch'est seux tch'i' y'en eut au mains iun, J&egrave;rriais ou Nouormand, tchi s'&ecirc;tablyit l&agrave;.</P>

<P>Dans la g&acirc;zette "Ottawa Journal" du 31 d'octobre, 1977, j'vis eune articl'ye au sujet d'la Province d&eacute; Tchubec tchi nouos dit qu' en 1634 Robert Giffard 'tait Seigneur d' eune &ecirc;tendue d't&egrave;rrain dans la prov&icirc;nce. L&eacute; t&egrave;rrain m'suthit siex milles par siex milles d&eacute; la banque d&eacute; ieune des rivi&eacute;thes St Laurent, <a href="gdfottawa.html">Ottawa</a> ou Richelieu. I' fut l'preunmyi &agrave; diviser sa t&egrave;rre pour l&eacute; b&eacute;n&eacute;fice des cheins tchi voul&icirc;ssent s'&ecirc;tablyi dans la province. L&eacute; fait tch'il avait appathemment l'chouaix d&eacute; prendre ses siex milles c&acirc;rr&eacute;es l'long d'la banque d&eacute; ieune d&eacute; trais rivi&eacute;thes est, &agrave; m'n id&eacute;e, r'm&egrave;rquabl'ye.</P>

<P>Ch' est grandement damage, quand nou-s-y pense, qu&eacute; des vielles fanmil'yes J&egrave;rriaises comme les d' Auv&egrave;rgnes, pour en mentionner ieune, sont p&eacute;th&icirc;nm&eacute;es en J&egrave;rri, et qu'un tas, d'nouos jours, sont en dangi d'dispathaitre manque d&eacute; gar&ccedil;ons &agrave; mathier et continnuer l'nom.</P>

<P>Ch'est seux qu&eacute; si nou pouvait r'v&eacute;n&icirc;n dans chent ans d'ich&icirc;n, les noms d's habitants d'l'&Icirc;le n'&egrave;rsembli&eacute;thaient pon &egrave;s cheins d'&agrave; ch't heu, comme un grand nombre des cheins d'&agrave; ch't heu n&eacute; r'sembl'yent pon &egrave;s cheins du c'menchement du si&egrave;cl'ye actuel. Et nou peut penser, &eacute;tout, qu&eacute; dans chent ans J&egrave;rri &eacute;tha p't-&ecirc;t' p&egrave;rdu s&eacute;n ind&eacute;pendance &agrave; cause du "Welfare State" d&eacute; l'&ecirc;tat d'sa politique tch'enga&ucirc;me les sou pus vite qu&eacute; nou n'peut les g&acirc;ngni, et qu&eacute; l's <a href="iles.html">&Icirc;les d&eacute; La Manche</a> es'sont adjointes au Comt&eacute; d'Hampshire. Les savants nouos disent qu&eacute; quand un peupl'ye p&egrave;rd sa langue, i' p&egrave;rd s&eacute;n &icirc;nd&eacute;pendance, et j'p&egrave;rdons la nou&ocirc;tre &agrave; grands pas.</P>

<P>Heutheusement, l&eacute; dangi d'p&egrave;rdre nouot' ind&eacute;pendance est bein p'tit d'en par ich&icirc;n viyant qu&eacute; l'Gouv&egrave;rn&eacute;ment Britannique nouos est favorabl'ye, mais un tas d'&ecirc;v&egrave;nements peuvent changi l's affaithes auve l&eacute; passage du temps. Enf&icirc;n, comme nouos l'dit l'vi&egrave;r <a href="ditons.html">diton</a>: "La f&icirc;n du temps f'tha tout vaie"!</P>

<i><P><a href="lefeuvre.html">George d'La Forge</a></P></i>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="giffard.html">Jean Philippe &quot;Turnkey&quot; Giffard</a><p>
<li><a href="gdfgiff2.html">Man Papa Giffard</a><p>
<li><a href="creuxvis.html">L&eacute; Creux du Vis</a><p>
<li><a href="troglodyte.html">Les Caves d&eacute; Champion</a><p>
<li><a href="gdfdecarteret.html">Les C&eacute;l&egrave;bres d'Cart'r&ecirc;ts</a><p>
<li><a href="gdfatre2.html">&Agrave; l'entou d'l'&acirc;tre</a><p>
<li><a HREF="gdfgenealogie.html">La G&eacute;n&eacute;alogie</a><p>
<li><a href="gdffanmilyes.html">Les vielles fanmil'yes J&egrave;rriaises</a><p>
<li><a href="pm2familles.html">Deux fameuses familles</a><p>
</UL>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgiff.html by HTTrack Website Copier/3.x [XR&CO'2014], Tue, 15 Jul 2025 13:51:45 GMT -->
</HTML>
