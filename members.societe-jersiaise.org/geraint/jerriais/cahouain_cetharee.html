<HTML>
<HEAD>
<TITLE>I' faout sonn&eacute; la p&euml;le et les bachins, se fit un marchand de viaux</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>I' faout sonn&eacute; la p&euml;le et les bachins, se fit un marchand de viaux</h2></font></center><p>

I' faout sonn&eacute; la p&euml;le et les bachins, se fit un marchand de viaux quand i' ou&iuml; qui s'en allait y'av&eacute; opposition et qu'achteu nou n'veur pas se caouchi dans l'ma&icirc;me souy&eacute;.<br/>
<br/>
D'pis tchique temps, chu Mousieu qui saoute coumme un critchet quand i' y-a des &egrave;slections et qu'aime bein &agrave; alouogni l'bras pour r'ch&eacute;v&eacute;, n'tait pas dans ses cannettes. Le commerce ne marchait pas et i' n'restait pon unne seule cigare de la derni&egrave;the bord&egrave;e. <br/>
<br/>
M&eacute;, caouan, je cr&eacute; et j'esph&egrave;the que sa jouaie s'ra courte et que dans chutte p&acirc;raisse, tout &icirc;tha coumme sus des rouollettes bein huil&egrave;es.<br/>
<br/>
Mais tout chouna est autant de baliverne et cha que j'veur vos racont&eacute; anni&egrave;t, ch'est cha qui s'p&acirc;ssi au meetin.<br/>
<br/>
Pour la vingtaine de la Ville-&agrave;-l'Esv&ecirc;que les viers officiers n'en voulaient pus et deaux messieurs avaient t&egrave;t vais touos les &eacute;lecteurs de la vingtaine pour les mettre sus lus garde de s'trouv&eacute; en forche au coll&egrave;ge, de crainte d'opposition.<br/>
<br/>
M&eacute;, je criyais que les grands bat&acirc;lles taient finies, que la paix avait t&egrave;t sign&egrave;e et que chaque bord avait meins bas les armes. J'avais ou&iuml; que l'entente cordiale avait t&egrave;t procliam&egrave;e, que ch'tait coumme nou dit : &quot;Apr&egrave;s grand vent, grand calme.&quot;<br/>
<br/>
J'fut surpreins, ma f&eacute;, de vais un Sire de la m&acirc;the &#8211; au Seigneur, nennin, unne autre m&acirc;the qui s'pathe l'Egypte de la C&eacute;thar&eacute;e &#8211; qui se l'vi et preins la path&ocirc;le pour propos&eacute; deaux candidats. Quasiment touos les siens qui s'trouvaient dans l'coll&egrave;ge f&ucirc;tent surpreins, aussi bein que l'pouor Snow et ou pouvains bein vos imagin&eacute; que chouna l'&icirc; fis ma au ch&#339;u, li qui p&acirc;sl&eacute; d'la pi&egrave;che d'pis deaux ans, car nou savait qui y-avait un grand mousieu qui d'avait propos&eacute; Johnny et Snow. Chu mousieu se l'vi opr&egrave;s et proposi Snow.<br/>
<br/>
Le Pr&eacute;sident crie l'appel nominal et, ma f&eacute;, le pus vi et le pus jeune gagnirent la victouaithe.<br/>
<br/>
Pour Roz&eacute;, le vi fut r&eacute;-&eacute;lu sans opposition. Je fut bein ravi, car j'sai' bein que les grands d'la vingtaine avaient marchi les jours de d'vants. Ils avaient id&egrave;e d'y mettre, pour oppos&eacute; le sien r&eacute;-&eacute;lu, un grand haout, hardi gros, unne vouaix qui perche la t&ecirc;te que nou peut quasiment entendre d'un but d'la p&acirc;raisse &agrave; l'autre.<br/>
<br/>
J'ai ou&iuml; dithe qu'un s&eacute; bein tard, en r'venant faithe unne touonn&eacute;e, ils entendirent tchique chose cri&eacute; coumme un coq et faisait si dr&ocirc;lement qu'ils eutent grand peux et iun d'ieux d'unne vouaix triste s'meins &agrave; dithe : Ch&eacute;s fichu, le cocq a chant&eacute; ; i' n'y-a rein &agrave; faithe. Le vi s'ra r&eacute;-&eacute;lu. Et l's'autes dirent ; Amen.<br/>
<br/>
Ch'est bein tant mus qu'il a t&egrave;t ertouon&egrave;t, car il est bein utile dans l'assemblaie et p&acirc;sle hardi sus des sujets bein importants. Ch'est bein seux que des hoummes de chutte esp&egrave;ce s'raient mantchi si n'taient pas &eacute;lus pour garder la paix et de prot&eacute;gi les bouannes gens des mauvais sujets la ni&egrave;t.<br/>
<br/>
L'affaithe finie au coll&egrave;ge, route fut faite pour le &quot;British&quot; pour b&egrave;the &agrave; la sant&eacute; des officiers.<br/>
<br/>
<i><a href="gwdec.html">Caouain</a></i><br/>
<i>1/10/1910</i><br/>
<br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="bachins.html">Faithe braithe les pe&icirc;les</a><p>
<li><A HREF="sonnonslapele.html">Sonnons la P&ecirc;le &egrave;t les Bachins</A><p>
<li><a href="shugarc.html">Shu Nouviau Gar&ccedil;on</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

