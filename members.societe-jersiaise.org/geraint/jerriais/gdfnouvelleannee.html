<HTML>

<!-- Mirrored from members.societe-jersiaise.org/geraint/jerriais/gdfnouvelleannee.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
<HEAD>
<TITLE>La Nouvelle Ann&eacute;e</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Nouvelle Ann&eacute;e</h2></font></center><p>

<font size="-1"><i>San Antonio, Texas,<br/>
U.S.A.<br/></i></font>
<br/>
Moussieu l'Redacteu,<br/>
<br/>
Nouos r'v&eacute;ch&icirc;n au c'menchement d'eune autre ann&eacute;e, et d'vant &ecirc;crithe autcheune aut' chose j'm'en vais vouos souhaiter - &agrave; vous, &egrave;s lecteurs d&eacute; vouot' sup&egrave;rbe g&acirc;zette, et &agrave; touos m's anm&icirc;ns en J&egrave;rri et &egrave;s cheins tchi sont &agrave; l'&ecirc;trangi et tchi m'ont fait l'honneu d'li&eacute;the mes lettres - eune raide bouanne ann&eacute;e pour mil neu chent septante.<br/>
<br/>
I' s'en vont vite, l's ann&eacute;es, et les vi&egrave;rs anm&icirc;ns &eacute;tout. L'&ecirc;t&eacute; pass&eacute; j'allis en condithe huit dans l'ch&icirc;nm'tchi&eacute;the! Quand j'arrivis en J&egrave;rri y'a v&icirc;ngt-trais ans, y'en avait acouo un tas par les c'm&icirc;ns, d'mes vi&egrave;rs anm&icirc;ns. J'avais ch&icirc;nquante-ch&icirc;nq and m&eacute;-m&ecirc;me &agrave; ch't &ecirc;poque-l&agrave;, mais j'n'avais pon 'couo r&ecirc;al&icirc;s&eacute; qu&eacute; j&eacute; m'vieillisais. J'allais vaie des gens auve tchi j'avais 't&eacute; &agrave; l'&ecirc;cole, et quand j'tapais &agrave; la porte et qu'eune danme m&eacute; disait &quot;Est-che l&eacute; janne ou l'bouanhomme Mess Tel-et-Tel qu'ou voulez vaie?&quot;, j'r&ecirc;ponnais - sans penser pus liain qu'man nez - &quot;Ch'est l'janne, si-vouos-plia&icirc;t! pensant qu&eacute; ch'tait un homme d&eacute; m'n &acirc;ge et m&eacute; tchi m'criyais janne! Mais quand l'janne v'nait &agrave; la porte et tch'il avait &agrave; qu'si san p'p&egrave;e, tchi c'menchait &agrave; grisi, v'l&agrave; tchi m'fa&icirc;sait r&ecirc;al&icirc;ser qu'ma jann&egrave;che 'tait d&ecirc;j&agrave; eune affaithe du temps pass&eacute;. Et j'sis r'conna&icirc;ssant d'&ecirc;t' acouo du rang des vivants ouaithe qu'appr&eacute;chant d'la huiptantaine!<br/>
<br/>
Ch'est probabli&eacute;ment &agrave; cause d&eacute; m'n &acirc;ge, et d'aver 't&eacute; <a href="roselouothi.html">Louothi</a> et Cons&egrave;rvateur toute ma vie, qu&eacute; j'n'approuve pon d'un tas d'choses qu&eacute; j'vai dans la g&acirc;zette. J'veins d'en r'ch&eacute;ver deux - les cheinnes des six et treize d&eacute; novembre - et la preunmi&eacute; nouvelle tchi m'frappe est qu'les porteurs d&eacute; lettres sont en train d&eacute; d'mander pus d'gages, ch&icirc;n s'maines aupr&egrave;s qu'J&egrave;rri a ieu l'honneu d'&ecirc;t' p&egrave;rm&icirc;ns d'aver ses propres t&icirc;mbres, et qu&eacute; L's &Ecirc;tats patha&icirc;ssent &ecirc;t' en faveur d&eacute; payi lus membres. et pis l's &ecirc;coles priv&eacute;es veulent bein pus d'sou tch'i n'ont 't&eacute; accord&eacute;es par L's &Ecirc;tats d'en par ich&icirc;n. N&eacute; v'l&agrave; chein tchi s'arrive quand nou lus accorde des subventions. I' n'ont pon 'couo appr&icirc;ns l'vi&egrave;r <a href="ditons.html">diton</a> qu&eacute; &quot;l'Ambition du gros mouoch&eacute; fait l&eacute; p'tit!&quot; I' c'menchent par d'mander p'tit et finnissent par &egrave;rcli&acirc;mer qu'ch'est lus drouait et nouot' d&eacute;ver d'lus donner l'gros! I' font exactement la m&ecirc;me chose ich&icirc;n en am&eacute;thique et ch'est eune emb&ecirc;te pour les politiciens tchi veulent la vouaix Catholique dans l's &ecirc;lecetions, mais tchi savent bein qu'l'&eacute;glyise et l'&ecirc;tat sont s'path&eacute;s ich&icirc;n, et qu&eacute; L'Congr&egrave;s n'peut pon l&eacute;galement voter des sou pour autcheune r&eacute;ligion! Quant au paiement des membre d's &Ecirc;tats, j&eacute; n'peux pon s&eacute;non penser qu&eacute; l'vi&egrave;r ordgi J&egrave;rriais d'vouler s&egrave;rvi san p'tit pays sans r&ecirc;compense est eune affaithe du temps pass&eacute; &eacute;tout!<br/>
<br/>
Dans ma lettre du 4 janvyi, 1969, j'disais qu'la tonnelle souos L'Mont d'La Ville es'sait probabli&eacute;ment finnie duthant l'ann&eacute;e. Eh bein, j'n'en 'tais pon fort houors d'la vaie, et si j'en vai l'heuthe l'&ecirc;t&eacute; tchi veint j'&eacute;thai probabli&eacute;ment l'plia&icirc;si d'cachi man moto souos l'Mont. Mais les changements pour l&eacute; mus qu'j'esp&eacute;thais d'vaie dans la condite des mauvais sujets patha&icirc;ssent empi&eacute;thi &agrave; la pliaiche d'amender. Il est d&eacute;v'nu n&eacute;cessaithe, par exempl'ye, d&eacute; nommer un <a href="pmjuge.html">Souos-Magistrat pour La P'tite Cour</a> viyant tch'i' sont pus nombreux qu'janmais, et i' patha&icirc;t qu'l'&Icirc;le a b&eacute;soin d'eune neuve prison pour rempliaichi la vielle. J'esp&eacute;the qu&eacute; les sou&ocirc;-d&icirc;sant r&eacute;formateurs n&eacute; s'en vont pon faithe comme en Am&eacute;thique - b&acirc;ti eune prison si confortabl'ye qu&eacute; les malfaiteurs lus y trouvent mus qu'siez ieux! Et j'vai pus d'vol'lie qu'janmais dans la g&acirc;zette. Nou s&eacute; d'mande m&ecirc;me comment tch'i' peut y'aver tant d'voleurs tchi patha&icirc;ssent r&ecirc;ussi sans &ecirc;t' attrap&eacute;s dans eune p&eacute;tite &Icirc;le comme J&egrave;rri!<br/>
<br/>
Eune aut' dr&ocirc;le d&eacute; chose est qu'auve les nouvelles m&eacute;d'cinnes et boulets d'nouos jours, l&eacute; grand nombre d'docteurs, la milyeu nouorrituthe, l'&ecirc;ducation hygienique mod&egrave;rne et les soins d'la direction d'La Sant&eacute; Publyique, y'a pus d'malades qu&eacute; janmais et il est consid&eacute;th&eacute; urgent d'agrandi l'<a href="gdfhopita.html">h&ocirc;pita</a> acouo eune fais. O&ugrave;'es qu'tout chennech&icirc;n s'n va nos m'ner? Tant pus qu'nou donne au monde tant pus il' en veulent, et i' s'en va beint&ocirc;t &ecirc;t' &agrave; la mode d'aller &agrave; l'h&ocirc;pita! O&ugrave;'est tch'est l'vi&egrave;r temps qu'les gens avaient peux d'aver &agrave; y'aller? Il' avaient m&egrave;me horreu d'aver &agrave; y mouothi!<br/>
<br/>
I' faut enf&icirc;n qu&eacute; j'pense qu&eacute; tout est pour l&eacute; mus et l'amendement d'l'&Icirc;le, et j'souhaite bouanne sant&eacute; et bouanne chance &agrave; tous dans la nouvelle ann&eacute;e. J'esp&eacute;the qu&eacute; l's anciens qu'j'allais vaie &agrave; La Ma&icirc;son St. Marcou l'&ecirc;t&eacute; pass&eacute; - La Tante V&icirc;ne, les danmes Boutilyi (n&eacute;es J'valyi et Maugi respectivement), et Madanme John Malzard - es'sont acouo sou&ocirc;riantes quand j'arrivethai en J&egrave;rri l'&ecirc;t&eacute; tchi veint, et j'd&eacute;v'thions tous r'm&egrave;rcier L'Bouan Dgieu pour la M&eacute;the-Sup&eacute;rieure, la soeu Marie-Gabrielle et toutes les bouannes r&eacute;ligieuses tchi sont d&eacute;vou&eacute;es &agrave; San s&egrave;rvice et au s&egrave;rvice des anciens sus la t&egrave;rre en m&egrave;me temps. Et j'souhaite eune bouanne saison &egrave;s f&egrave;rmi&egrave;rs tchi trav&acirc;llent si d&ucirc; pour si p'tit!<br/>
<br/>
<i><a href="lefeuvre.html">George d'La Forge</a></i><br/>
1970<br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="nouevoc.html">Nou&eacute;, l'Nouvel An et d'aut's f&ecirc;tes en J&egrave;rriais</a><p>
<li><a href="gdfnouvelan.html">L&eacute; Nouvel An</a><p>
<li><a href="gdfnouvelleannee1967.html">La Nouvelle Ann&eacute;e</a><p>
<li><a href="gdfnouvelleannee1972.html">La nouvelle ann&eacute;e</a><p>
<li><a href="pmnewyear.html">New Year Resolutions at Portinfer</a><p>
<li><a href="nouvelan.html">L&eacute; Caouain au Nouvel An</a><p>
<li><a href="nouvanpl.html">La Nouvelle Ann&egrave;e</a><p>
<li><a href="nouvan2.html">Le Nouvel An</a><p>
<li><a href="nouvan3.html">La Nouvelle Ann&eacute;e</a><p>
<li><a href="findannee.html">Fin d'ann&egrave;e</a><p>
<li><a href="nouvan4.html">La Nouvelle Ann&eacute;e</a><p>
<li><a href="pourlenouvelan.html">Pour le Nouvel An</a><p>
<li><a href="pmannee1955.html">Une Bouonne Ann&eacute;e</a><p>
<li><a href="gdfresolutions.html">R&ecirc;solutions d'Nouvel An</a><p>
<li><a href="resol.html">R&ecirc;solutions</a><p>
<li><a href="pman1951.html">L&eacute; Jour d&eacute; l'An</a><p>
<li><a href="pman1960.html">Une Bouonne Ann&eacute;e</a><p>
<li><a href="pmnouvelleannee1956.html">La Nouvelle Ann&eacute;e</a><p>
<li><a href="gdfcomplyiments.html">Comply&icirc;ments d'la saison!</a><p>
<li><a href="gdfcomplyiments1968.html">Les comply&icirc;ments d'la saison</a><p>

<li><a href="gdfnouvelan1947.html">Les d'vis du Bouan'homme George</a><p>
<li><a href="gdfsouhaits.html">Souhaits d'nouvelle ann&eacute;e</a><p>
<li><a href="jftu.html">J.F.(T.)U. Ltd.</a><p>
<li><a href="perfectyear.html">Eune Bouonne Ann&eacute;e</a><p>
<li><a href="samuelannee1913.html">J'vos souhait' eunne Bouanne Ann&eacute;e</a><p>

<li><a href="tchudlan.html">L&eacute; Tchu d&eacute; l'An</a><p>
<li><a href="nouvelan2023gj.html">&Agrave; chu Nouvel An qu&eacute; j'n'&eacute;thais pon veu</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/gdfnouvelleannee.html by HTTrack Website Copier/3.x [XR&CO'2014], Tue, 15 Jul 2025 13:59:13 GMT -->
</HTML>
