<HTML>

<!-- Mirrored from members.societe-jersiaise.org/geraint/jerriais/scandalinbohemia.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
<HEAD>
<TITLE>Un Scandale en Boh&egrave;me - A Scandal in Bohemia</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Un Scandale en Boh&egrave;me</h2>
A Scandal in Bohemia</font></center><p>


Eune s&eacute;th&eacute;e - ch'tait l'v&icirc;ngt d'Mar 1888 - j'tais en rentrant d'eune v&icirc;site siez un malade (ch'est en tchi j'tais d&egrave;rch&eacute; un docteu au publyi), quand j'm'adonnis dans la Rue Baker. Coumme j&eacute; p&acirc;ssais l'us bein connu, la m&eacute;mouaithe du temps qu&eacute; j'fa&icirc;thais la carre et des ni&egrave;rs &icirc;ncidents d'l'&Ecirc;tude en &ecirc;carlate m'&egrave;rv&icirc;nt &agrave; l'esprit, et j'eus un affit d'&egrave;rvaie d&ecirc;li&ecirc;ment Sherlock Holmes, et en saver coumme tchi qu'i' fa&icirc;thait s&egrave;rvi ses pouvi&egrave;rs extraordinnaithes. Ses appart&eacute;ments 'taient touos &ecirc;cliaithis, et just&eacute;ment coumme j'&egrave;rgardais en haut, j'&ecirc;pyis la forme d&eacute; san grand et maigre corps p&acirc;sser et r'p&acirc;sser en silhouette contre les ridgieaux. Il engambait l'appart&eacute;ment d'eune i&egrave;rre et en avo, sa t&ecirc;te ba&icirc;ssie sus s'n estonma et ses mains jouaintes f&egrave;rm&eacute;ment dri&eacute;the li. S'n attitude et manni&eacute;the m&eacute; racontaient toute l'histouaithe, &agrave; m&eacute; tch'avait connu touos ses heunmeurs et habitudes. I' r'tait en travas. I' s'tait d&ecirc;hal&eacute; d'sa r&ecirc;v'thie drodgie et 'tait souotre tchique nouvieau probli&egrave;me. J'sonnis &agrave; la porte et nou m'cond&icirc;sit &agrave; l'&ecirc;tage o&ugrave;'est qu'j'soulais ch&acirc;rer l'appart&eacute;ment.<br/>
<br/>
Sa manni&eacute;the n'tait pon r&ecirc;jouie. V'l&agrave; tchi n'tait pon d'tchi rare; mais i' 'tait heutheux, j'crai bein, d'm'&egrave;rvaie. Auve ra&icirc;que deux-trais mots, mais auve un r'gard d'anm&icirc;n, i' m'&icirc;nditchit eune grande tcha&icirc;se, m&eacute; fliantchit sa bo&ecirc;t&eacute;e d'cigares, et pouaintit &egrave;s boutelles d'esprits et d'ieau d'seltz dans la carre. &Eacute;pis i' s'm&acirc;tit l'avant au feu et m'dgettit d'sa faichon &icirc;ntrospective &agrave; li.<br/>
<br/>
&quot;La vie mathi&eacute;e t'fait du bein,&quot; qu'i' r'm&egrave;rtchit. &quot;J'crai, Watson, qu&eacute; tu'as m&icirc;ns du paids d'pis qu&eacute; j't'ai veu: sept livres et d'mie.&quot;<br/>
<br/>
&quot;Sept!&quot; qu&eacute; j'r&ecirc;ponnis.<br/>
<br/>
&quot;Ah bon, j'&eacute;thais sou&ocirc;b's&eacute; un mio pus.  Ra&icirc;que un p'tit mio pus, j'crai Watson. Et d&egrave;rch&eacute; &agrave; souongni l'publyi, qu&eacute; j'&egrave;rm&egrave;rque. Tu n'm'avais pon dit qu'tu'avais l'&icirc;ntention d't'y r'mett' en travas.&quot;<br/>
<br/>
&quot;Coumme tchi qu'tu l'sai, don?&quot;<br/>
<br/>
&quot;J'l&eacute; vai, j'l&eacute; d&ecirc;duis. Coumme tchi qu&eacute; j'sai qu&eacute; tu'as 't&eacute; &agrave; t'mouoilli bein &agrave; ches drein, et qu'ta s&egrave;rvante est hardi paugatte et pi&egrave;rcheuse?&quot;<br/>
<br/>
&quot;Man chi&egrave;r Holmes,&quot; qu&eacute; j'dis, &quot;ch'est ho' l'bord. Nou t'&eacute;thait br&ucirc;l&eacute; coumme un chorchi y'a tchiques si&egrave;cl'yes. Ch'est vrai qu&eacute; j'fis eune pronm'nade &agrave; la campangne Jeudi et rentris tremp&eacute; coumme un vatard, mais viyant qu'j'ai changi m's habits, j&eacute; n'peux pon cartchuler coumme tchi qu'tu l'as d&ecirc;duit. Pouor la Mary Jane, oulle est eune faillie s&egrave;rvante, et ma bouonnefemme li'a bailli l'sa, mais acouo eune fais j&eacute; n'comprends pon coumme tchi qu'tu l'a d&ecirc;muchi.&quot;<br/>
<br/>
I' ritonnit tout bas et s'frottit les mains, longues et n&egrave;rveuses.<br/>
<br/>
&quot;V'l&agrave; tch'est touot bouonnement s&icirc;mpl'ye,&quot; qu'i' fit; &quot;mes i&egrave;rs m&eacute; dithent qu&eacute; sus l'bord d&eacute; tan sa&ucirc;l&eacute; d's&eacute;n&ecirc;tre, just&eacute;ment l&agrave; o&ugrave;'est qu'il est &ecirc;cliaithi par l'feu, l&eacute; tchui a 't&eacute; &ecirc;gr&icirc;nfli&eacute; auve si&ecirc;x copes qu&acirc;siment en parall&egrave;le. Ch'est a&icirc;si &agrave; vaie qu'tchitchun l'a cop&eacute; &agrave; la frouque en &ecirc;cr&egrave;dant les bords d'la s'melle &agrave; seule f&icirc;n d'en d&ecirc;crachi du pit&eacute; s'tchi. D'ilo, vai-tu, mes deux d&ecirc;ductions qu'tu'avais 't&eacute; hors duthant un temps p&eacute;thissabl'ye, et qu'tu'as eune s&egrave;rvante tch'ach&eacute;thinne &agrave; s&acirc;brer les sa&ucirc;l&eacute;s mus qu'les aut's s&egrave;rvants d'Londres. &Eacute;pis pouor ta doctrinn'nie. Si un houmme entre siez m&eacute; &agrave; senti d'iodoforme, auve eune n&eacute;the taque d&eacute; nitrate d'argent sus l'preunmi&eacute; d&eacute; d'sa main d&ecirc;tre, et eune bosse sus l'bord d&ecirc;tre d&eacute; san tappeur tchi mouontre o&ugrave;'est qu'il a muchi sa sonde, j&eacute; s'sais un pou&ocirc;rre &icirc;ngnot, valet, si j&eacute; n'l'atchil'ye pon coumme un membre acti du m&ecirc;tchi m&eacute;d'cinna.&quot;<br/>
<br/>
<i>Messire Arthur Conan Doyle</i><br/>
<i>V&egrave;rsion J&egrave;rriaise: <a href="jerpoem.html">Geraint Jennings</a>, 2014</i><br/>


&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="holmes.html">&Ecirc;l&eacute;mentaithe, man chi&egrave;r Watson</a><p>
<li><a href="bluecarbuncle.html">L'Aventuthe d'la Bliue Carbliouque</a><p>
<li><a href="baskervilles.html">L&eacute; Tchian &egrave;s Baskervilles</a> - The Hound of the Baskervilles<p>
<li><a href="berylcoronet.html">La Couronnette &egrave;s B&eacute;ryls</a><p>
<li><a href="musgraveritual.html">L'Alib&ecirc;le &egrave;s Musgraves</a><p>

<li><a href="crinme.html">L&eacute; cr&icirc;nme et la louai</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/scandalinbohemia.html by HTTrack Website Copier/3.x [XR&CO'2014], Tue, 15 Jul 2025 14:00:00 GMT -->
</HTML>

