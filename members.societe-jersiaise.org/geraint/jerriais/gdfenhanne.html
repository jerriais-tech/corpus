<HTML>

<!-- Mirrored from members.societe-jersiaise.org/geraint/jerriais/gdfenhanne.html by HTTrack Website Copier/3.x [XR&CO'2014], Tue, 15 Jul 2025 13:50:20 GMT -->
<HEAD>
<TITLE>L'f&egrave;rmyi enhanne tr&eacute;jous!</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L'f&egrave;rmyi enhanne tr&eacute;jous!</h2></font></center><p>


<font size="-1"><i>Le M&eacute;nage &egrave;s Feuvres,</i><br/>
<i>St. Ou&euml;n.</i><br/>
<br/>
<i>L&eacute; 29 juillet, 1972.</i><br/></font>
<br/>
Moussieu l'R&eacute;dacteu,<br/>
<br/>
L&eacute; pouorre dgi&agrave;tre d'f&egrave;rmyi a tr&eacute;jous ieu fort &agrave; faithe. Au jour d'aniet, l'he&ucirc;sivet&eacute; d'ses patates est sujette &agrave; la comp&eacute;tition d'aut' pays par l&eacute; temps tch'il' arrivent dans les marchi&egrave;rs d&eacute; l'Angli&eacute;t&egrave;rre, l&eacute; cou&ocirc;tement d'la main d'oeuvre m'niche san profit, l'&icirc;njuthe du temps l'g&ecirc;ne et ses longues heuthes d&eacute; travas l'acc&acirc;bl'ye.<br/>
<br/>
L'temps p&acirc;ss&eacute;, ses malheurs n'&eacute;taient pon les m&egrave;mes, mais il' 'taient-l&agrave; quand m&egrave;me. John Patriarche Ahier nouos dit, dans ses &#8220;Tableaux Historiques&#8221; publi&eacute;s en 1852, qu' en 1331 l&eacute; Rouai Edouard III avait dans les 500 f&egrave;rmes ou m&egrave;nages en J&egrave;rri tch'&eacute;taient v'nus en sa possession, entr'aut' raisons, par confistch&acirc;tion &agrave; cause d&eacute; manque d&eacute; titres ou contrats, comme j'vouos l'disais dans ma lettre du 8 juillet. S'lon les p&acirc;raisses, ches f&egrave;rmes-l&agrave; prannaient l'nom d&eacute; &#8220;Bouv&eacute;es&#8221;, &#8220;Charu&eacute;es&#8221; et &#8220;Bourgages&#8221;.<br/>
<br/>
Dans chu temps-l&agrave;, d'apr&egrave;s l'historien Ahier, eune bouv&eacute;e 'tait &agrave; bein pr&egrave;s deux vr&eacute;gies, ch'est en tchi nou peut penser qu&eacute; les charu&eacute;es et bourgages 'taient d'la m&egrave;me &ecirc;tendue. D'apr&egrave;s les dotchuments d'l'&ecirc;poque, les f&egrave;rmes en g&eacute;n&eacute;ral &eacute;taient p'tites. Ch'est probabl'ye qu&eacute; l&eacute; r'v&eacute;nu des cheinnes &ecirc;gli&egrave;rvies par l&eacute; Rouai trouvait san c'm&icirc;n dans la tr&eacute;s&ocirc;r'rie rouoyale en temps et lieu. Les f&egrave;rmi&egrave;rs tch'avaient ieu la chance d'&ecirc;capper l'avarice du Rouai et tch'avaient m&egrave;nagi &agrave; garder lus f&egrave;rmes, avaient &agrave; l&icirc; payi ran&ccedil;on quand m&egrave;me. Pour eune bouv&eacute;e, i' fallait payi huit, dgix, douze ou quatorze sou, s'lon la qualit&eacute; d'la t&egrave;rre. Ches montants-l&agrave; n'patha&icirc;ssent pon exorbitants, mais la valeu des sou d'chu temps-l&agrave; n'est pon la cheinne d'&agrave; ch't heu. I' faudrait iun d's exp&egrave;rts &agrave; tchi L's &Ecirc;tats paient un tas d'sou pour a&icirc;dgi &agrave; nouos gouv&egrave;rner, pour cartchuler la valeu d'ches sou-l&agrave; au jour d'aniet. L'auteur des &#8220;Tableaux Historiques&#8221; nouos dit qu&eacute; &#8220;Trois sous faisaient un esteling, et douze sous faisaient une livre de monnaie du pays, douze estelings faisaient la livre sterling.&#8221; J'n'ai pon trouv&eacute; l'mot &#8220;Esteling&#8221; dans mes dictionnaithes, mais Larousse nouos dit qu&eacute; l' &#8220;Esterlin&#8221; (tch'&eacute;tait p't &ecirc;t' la m&egrave;me chose?) 'tait eune ancienne monnaie d'originne Angliaiche &#8220;Qui eut cours en France aux douzi&egrave;me et treizi&egrave;me si&egrave;cles&#8221;. P't &ecirc;t' qu&eacute; tchitch'un d'vouos lecteurs pouorrait nouos en donner la valeu.<br/>
<br/>
Dans touos les cas, ch'est seux qu&eacute; l'f&egrave;rmyi avait &agrave; travailli d&ucirc; et couoyer pour vivre sus l'produit d'sa bouv&eacute;e, sans p&acirc;ler d's &icirc;mpots, et ch'tait d&ucirc; d'aver a payi pour l&eacute; privil&egrave;ge d&eacute; tchultiver l&eacute; mio d't&egrave;rre tch'&eacute;tait san gangne-pain. Et pis i' fallait payi l'campart, &eacute;tout - la douzi&egrave;me dg&egrave;rbe 'tait deue au Rouai, c&egrave;rtaines gr&egrave;veries au Seigneu d'san fyi, la dgi&ecirc;me aux tchuth&eacute;s et prieurs, les tchithiages et aut' corv&eacute;es pour les moul&icirc;ns du Rouai, et acouo d'aut' corv&eacute;es seigneuriales. Comme nouos l'dit John Patriarche Ahier : &#8220;S'il fallait &eacute;num&eacute;rer tout ce qu'un pauvre paysan avait &agrave; supporter comme vexations, &eacute;crasement d'imp&ocirc;ts de toutes sortes, chasse &agrave; travers ses moissans et jardins, et autres, je n'en finirais pas!&#8221;<br/>
<br/>
&Agrave; ch't heu qu' nou vait si p'tit d'noms J&egrave;rriais par les c'm&icirc;ns, ch'est &icirc;nt&eacute;r&egrave;ssant d'vaie les noms des grosses t&ecirc;tes d&eacute; J&egrave;rri en 1331. Les douze Jur&eacute;s d'la Couronne 'taient : Renault de Carteret, Seigneu d'St. Ou&euml;n; Guille Bras de Fer, Seigneu d's Augr&egrave;s; Guille de Barentin, Seigneu d'R&ocirc;z&eacute;; Guille de Saint Hilaire, Seigneu d'Saumaresq et du Ponterrin; Pierre de Garries, Seigneu d'Handois et Ferce-Branchi&egrave;; Guille Le Cheyn&eacute;, Seigneu d'V&icirc;nchelez; Rogier Hamon, Seigneu d'La Hougue; Thomas Lempri&egrave;re, Seigneu d'Lempri&egrave;re; Jeffrey de Carteret, Seigneu d'M&eacute;l&egrave;ches; Jourdain Payn, Seigneu d'La Godelerie et d'Oulande; Raulin de Queteville, Seigneu des Quetevaux, et Richard de Bagot, Seigneu d'La Moye. Tous des Seigneurs, man bouanhomme! Ch'n'est pon ravissant qu&eacute; ch'est d'vi&egrave;r temps qu&eacute; v'la tch'a 't&eacute; consid&eacute;th&eacute; un grand honneu pour un J&egrave;rrais d'&ecirc;t' Jur&eacute; Justicier, et, &agrave; m'n id&eacute;e, ch'est danmage qu&eacute; touos l's &ecirc;lecteurs d&eacute; l'&Icirc;le ont p&egrave;rdu l'drouait et l'privil&egrave;ge d&eacute; l's &ecirc;lithe. L&eacute; Greffyi d'chu temps-l&agrave;, 'tait Thomas de Cerfe, et l'Pr&eacute;v&ocirc;t Rouoyal 'tait Colin Laffoley. Et Ranulphe Maret 'tait l'Abb&eacute; d'la Chapelle d&eacute; St. H&eacute;lyi.<br/>
<br/>
Les &#8220;Tableaux Historiques&#8221; donnent &eacute;tout les noms des p&egrave;rsonnages &icirc;mportants des douze p&acirc;raisses ass&egrave;rment&eacute;s pour faithe l'Extente d&eacute; 1331 des r'v&eacute;nus du Rouai. Y'avait des de Quetteville, Dumaresq, Le Cerf, de la Mare, Robin, B&ecirc;ch&egrave;rvaise et Diervaux, sans p&acirc;ler des Tourgis, Balleine, Arthur, Vautier, Le Febvre, Dolbel, Le Maignan, Le Breton, Viel, Botterel, Trachise et bein d'autres.<br/>
<br/>
Ch'est grand danmage qu&eacute; nouos r'gistres d&eacute; b&acirc;pt&ecirc;mes, mathiages et d&eacute;c&egrave;s f&ucirc;drent d&ecirc;truits au c'menchement du seizi&egrave;me si&eacute;cl'ye, autr&eacute;ment j'&eacute;thions peu faithe nouos tabl'yes g&eacute;n&eacute;alogiques &egrave;rtchuler jusqu'au treizi&egrave;me si&eacute;cl'ye. Il' ont duth&eacute; longtemps, pourtant, ches bieaux vi&egrave;rs noms! Mais y'en &eacute;tha-t-i' d'restant en J&egrave;rri quand l'v&icirc;ngt-tch'euni&egrave;me v&egrave;rra l'jour?<br/>
<br/>
<i><a href="lefeuvre.html">George d'La Forge.</a></i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gdfcorvees.html">Les corv&eacute;es</a><p>
<li><a href="gdffanmilyes.html">Les vielles fanmil'yes J&egrave;rriaises</a><p>
<li><a HREF="gdfgenealogie.html">La G&eacute;n&eacute;alogie</a><p>
<li><a href="gdfhistorique.html">Historique</a><p>
<li><a href="gdftouannement.html">N'y'a rein d'nouv&eacute; souos l'touannement du sol&eacute;!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfenhanne.html by HTTrack Website Copier/3.x [XR&CO'2014], Tue, 15 Jul 2025 13:50:20 GMT -->
</HTML>

