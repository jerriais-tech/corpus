<HTML>

<!-- Mirrored from members.societe-jersiaise.org/geraint/jerriais/cahouain_earlyclosing.html by HTTrack Website Copier/3.x [XR&CO'2014], Tue, 15 Jul 2025 13:56:24 GMT -->
<HEAD>
<TITLE>Jusqu'acheteu, j'avais tr&eacute;jous ieu le pus grand resp&eacute; pour Messieux les membres des Etats</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Jusqu'acheteu, j'avais tr&eacute;jous ieu le pus grand resp&eacute; pour Messieux les membres des Etats</h2></font></center><p>

Jusqu'acheteu, j'avais tr&eacute;jous ieu le pus grand resp&eacute; pour Messieux les membres des Etats, mais dame, par exemplye, ch'est fini.<br/>
 <br/>
 Pensez-don, m&eacute; qui m'attendais qu'i' s'en allaient &ecirc;tre tous unanimes &agrave; passer la louai sus <i>l'Early Closing</i> de toutes les boutiques etc. et pis crac! tout tchulbut&eacute; du prumi coup, Jeudi matin. <br/>
 <br/>
 Je m'en douti qu&acirc;si quand j'vis l'Chef sorti d'la s&eacute;ance et s'en v'nin &agrave; la boutique a travers le Square.<br/>
 <br/>
 Il 'tait douze heuthes et d'mie &agrave; peu pr&egrave;s et j'&eacute;tais jutchi sus l'conteux &agrave; p&acirc;ler &agrave; Frainque Amin. J'adonni &agrave; r'garder par la f'n&ecirc;tre et j'dis a Frainque, &quot;La Chambre est l'v&eacute;e! N'chin l'boss qui r'veint avec son rapport. Je n'sais tch'est qu'en a 't&eacute;!''<br/>
 <br/>
 Quand il entri, je vis tout de suite par la riton diabolique que j'li connais si bain, que la cause &eacute;tait perdue, et je m'd&eacute;cidi de n'li faithe autchune tchestion au sujet.<br/>
 <br/>
 Mais d&egrave;s qu'i m'vit i' s'fit comme chenna, &quot;Ah, Caouain, pas d'Early Closin' pour t&eacute; man vi, tu restethas en travas comme d'habitude, aussi longtemps comme la boutique es'sa ouverte.''<br/>
 <br/>
 J'etais si m&acirc;rri que j'failli li pitchi un almonas &agrave; la t&egrave;te.<br/>
 <br/>
 Tout d'abord je pensi que ch'tait oquo d'ses blagues mais quand i' m'certifyi que l'projet avait 't&eacute; renvers&eacute; par vingt-huit contre vingt-deux, et m'montri san r&eacute;sum&eacute; d'la vot'tie, je vis bain que, malheutheusement, ch'en &eacute;tait fini de toutes nos belles espethances.<br/>
 <br/>
 J'avais d&ecirc;j&agrave; r&ecirc;v&eacute; de ches belles promenades que je f'thais sus la cauchie les seth&eacute;es d'&ecirc;t&eacute; avec Marie Hibou, ou tchique autre. J'avais attendu avec impatience les heutheux Samedis que la boutique frumethai a sept heuthes, me donnant l'opportunit&eacute; d'aller vaie les &quot;<i>Pictures''</i> a Moussieu Boi&euml;lle, &agrave; la pliaiche de rester ichin &agrave; vendre des g&acirc;zettes par sus l'conteux jusq'a djaix heuthes du s&eacute;, comme je fais toutes les s'maines pour faithe pliaisi &agrave; des clients sans raison qui laissent tr&eacute;jous lus gazette pour la derni&eacute; chose.<br/>
 <br/>
 Eh bain, ches belles aspithathions-la sont toutes tr&eacute;butchies, et j'dis qu'ch'est d'tchi honteux, m&eacute;!<br/>
 <br/>
</div><div align="center"><b><u> Ra&icirc;ponses &egrave;s Correspondants</b></u><br/>
 <br/>
</div><div align="left"> TCHUTIEUX &#8211; Nennin, man vi. Tes suppositions sont tout-&agrave;-fait mal fond&eacute;es et tes f&eacute;licitations sont cheins que l'Chef appel'lait &quot;<i>plus ou moins pr&eacute;matur&eacute;es.''</i><br/>
 <br/>
 Il est tout &agrave; fait problablye que tu as veu le m&ocirc;ter du v&eacute;terinaithe stationn&eacute; endret la porte d'riethe dans la Rue des Vignes mais la visite de chu moussieu-l&agrave; n'avait rain &agrave; faithe avec l'&ecirc;tat d'sant&eacute; de Marie Hibou. Ch'tait simplyement car deux des p'tits Caouains avaient la rouogeule.<br/>
 <br/>
 Prends m'n avis, et une aut'e feis ne sais pas si pressi d'arriver &agrave; des conclusions.<br/>
 <br/>
</div><div align="center"> ***<br/>
 <br/>
</div><div align="left"> VICTIME &#8211; En ra&icirc;ponse &agrave; vot'e lettre, Missice, permettez-m&eacute; de vos informer que l'bureau des Chroniques n'est pas un &quot;<i>Detective Agency.''</i><br/>
 <br/>
 Est-che qu'i' n'y a pas d'police dans la p&acirc;raisse du bouan berger?<br/>
 <br/>
 Ou avez sans doute toute not'e sympathie dans l's &ecirc;preuves qu'ous avez ieu &agrave; ches dernyi, et je n'pouvons sinon &ecirc;tre indignie de vaie tant d'crimes de commins sans qu'les auteurs saient d&ecirc;couverts.<br/>
 <br/>
 Ch'tte affaithe-l&agrave; de M&ecirc;credi la ni&egrave;t pour les &#339;us &agrave; Stanley est bain myst&eacute;rieuse.<br/>
 <br/>
 Frainque Amin, li, dit qui faut que che sait des rats, et propos'sait d'y mettre d'la poua&icirc;son. Mais l'Chef, &agrave; tchi qu'j'ai montr&eacute; vot'e lettre, dit qu i' n'y a qu'une chose &agrave; faithe. Son plian &agrave; li, est de parcouathe toute la p&acirc;raisse, s'asseuther de tous les siens qui mangithent des omelettes dans la journee d'Jeudi, et les tra&icirc;ner tous devant l'Juge Vaudin .....<br/>
 <br/>
</div><div align="center"> ***<br/>
 <br/>
</div><div align="left"> ST-AUBINAIS &#8211; Tu me d'mandes tch'est qu'ch'est qu'un &quot;optimiste.''<br/>
 <br/>
 J'ai fait des r'cherches des pu minutieuses et v'chin la milieuthe d&eacute;finition que j'ai peu trouver.<br/>
 <br/>
 &quot;Un optimiste est un homme qu'accate un articlye d'un Juif avec l'intention de le r'vendre &agrave; un Ecossais.''<br/>
 <br/>
<i> <a href="gwdec.html">Caouain</a></i><br/>
<i> 31/1/1920</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="boutvoc.html">La boutiqu'sie</a><p>
<li><a href="paindemijour.html">Le demi-jour de cong&eacute;</a><p>
<li><a href="cahouain_muchi.html">Ah ! gar&ccedil;ons, le pouor' caouan a-t-i' bein fait de rest&eacute; muchi</a><p>
<li><a href="cahouain_nouvelles.html">Mais o&ugrave;-est chu boustre d'caouan l&agrave; va p&ecirc;tchi toutes ses nouvelles?</a><p>
<li><a href="cahouain_ichinetla.html">Le caouan a t&egrave;t ichin, le caouan a t&egrave;t l&agrave;</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/cahouain_earlyclosing.html by HTTrack Website Copier/3.x [XR&CO'2014], Tue, 15 Jul 2025 13:56:24 GMT -->
</HTML>

