<HTML>

<!-- Mirrored from members.societe-jersiaise.org/geraint/jerriais/vouaix_femme.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
<HEAD>
<TITLE>La Vouaix d'une Femme</TITLE>
<META  name="keywords" content="Jèrriais, women's suffrage, votes for women, feminism, language, langue, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>


<center><font color="#215e21"><h2>La Vouaix d'une Femme</h2></font></center><p>

Quand Ma&icirc;t'e Samuel Desperques mouothi, sa fille H&eacute;l&egrave;ne h&eacute;thiti d'une maison et deustrais vr&eacute;gies d'terre. Cons&eacute;quemment, san nom pathu dans la liste du r&acirc;t l'ann&eacute;e en r'venant, tant au fonci comme au mobilyi. Ou pouvez bain penser qu'H&eacute;l&egrave;ne se comptait tchiquechose en effet d'importance, et ch'tait avec le pus vif pliaisi qu'ou r'chevait l'Vingtenyi quand i' v'nait pour erchever l'montant d'san r&acirc;t. Oulle avait tr&eacute;jous une boutelle de litcheu d'serr&eacute;e dans san wardrobe contre ches occasions-l&agrave;. Mais la pouore H&eacute;l&egrave;ne avait trejous un &ecirc;ternel ergret. Oulle aithait donn&eacute; autchune chose pour pouver changi san sexe, car dans chu cas-l&agrave; oulle aithait ieu drouait d'vouaix &egrave;s assembli&eacute;es et dans l's &ecirc;lections. Mais comme un changement comme ch'la &eacute;tait physiquement impossiblye, i' fallait bain s'contenter en attendant qu'un gouvernement arri&eacute;thi vinsse &agrave; prendre un mio d'bouan sens et donnisse le vote &egrave;s femmes.<p>

Quand l'projet sus l'extension d'la franchise vint d'vant l's Etats, H&eacute;l&egrave;ne allait &agrave; peu pr&eacute;s &agrave; toutes les s&eacute;ances et suivait les d&eacute;bats avec le pus vif int&eacute;th&ecirc;t.<p>

Les poings li frumaient d'rage quand ou ouiyait certains membres crititchi les femmes et &egrave;prouver &agrave; convaincre la Chambre que che s'sait une b&ecirc;tise de lus donner vouaix. Mais, par exemplye, quand tchique jeune D&eacute;put&eacute; pliaidgait lus cause et disait que l'injustice avait duth&eacute; que trop longtemps, que les femmes avaient fait lus d'ver duthant la djerre et s'&eacute;taient atchitt&eacute;es comme des hommes, qu'i' m&eacute;thitaient d'aver l'privil&egrave;ge de prendre part dans l'gouvernement du pays, et ainsi d'suite, H&eacute;l&egrave;ne aithait voulu aver peut d'cendre de la gal'lie et aller li fliantchi ses bras attouo du co.<p>

Che n'tait don pas &ecirc;tonnant, quand la louai fut finalement sanctionn&eacute;e, si la pouore H&eacute;l&egrave;ne vint quasiment folle de jouaie.<p>

Oulle &ecirc;tudyi les diff&eacute;thentes clauses qu'avaient rapport &agrave; la femme, et ou disait comme chenna, "Je n'ai pas b&eacute;soin d'aller m'faithe inscrithe par le Couna&icirc;tablye, m&eacute;, comme les femmes mathi&eacute;es sont obligies d'faithe, je sis propri&ecirc;taithe fonci&ecirc;the, et au mobilyi ettou, dans man propre nom!<p>

J'ai vouaix dans l's assembli&eacute;es d'p&acirc;raisse, sapresti! Et j'peux voter &agrave; toutes les &ecirc;lections!<p>

H&eacute;l&egrave;ne &eacute;tait enchant&eacute;e de l'importance et du prestige que la nouvelle louai li avait donn&eacute;.<p>

Au c'menchement du mais d'D&eacute;cembre l'Election G&eacute;n&eacute;rale pour D&eacute;put&eacute;s fut ordonn&eacute;e. Dans la p&acirc;raisse &agrave; Miss Desperques nou savait bein qu'i' s'en allait y aver opposition, car i' y avait d&ecirc;j&agrave; longtemps qu'un candidat s'&eacute;tait d&ecirc;cliath&eacute; pour t&acirc;chi d'tchulbuter l'D&eacute;put&eacute; actuel.<p>

Ch'tis-chin fut l'prumi &agrave; aller canvasser H&eacute;l&eacute;ne pour t&acirc;chi d'la persuader &agrave; li promettre sa vouaix.<p>

"Bonjour, Miss Desperques. Ou savez sans doute pourtchi que j'vains!"<p>

"Nouffait dja, Moussieu!"<p>

Mais oulle l'savait bain tous l'temps et s'&eacute;tait d&eacute;cid&eacute;e qu'ou n's'en allait pas fliantchi sa vouaix &agrave; la t&ecirc;te du prumi&eacute; v'nu comme chenna. Ou' s'en allait aver l'pliaisi de jouer avec ieux comnme un cat joue avec une souothie. I' fut pus d'une heuthe &agrave; l'emb&ecirc;ter et &agrave; li faithe toutes sortes d'compliments mais ou s'gardi bain d'li faithe autchune promesse, et i' s'en fut comme il 'tait v'nu.<p>

I' criyait qu&acirc;si qu'ou vot'tait pour li tout d'm&ecirc;me, mais il aithait aim&eacute; bain mus le saver pour seux.<p>

Un jour ou deux oppr&eacute;s v'l&agrave; l'autre qu'arrive, avec un membre de san Comit&eacute;.<p>

"Eh bain H&eacute;l&egrave;ne," i'li dit " tu t'en vas voter pour m&eacute; est-che pon ? Tu sais bain que j'ons 't&eacute; &agrave; l'&egrave;cole ensemblye et je sommes oquo mani&eacute;the de pathents. Je m'fie sur t&eacute;, tr&eacute;jous, et hier au s&eacute; en parcouothant la liste &eacute;lectorale, man Comit&eacute; &eacute;tait unanime &agrave; mettre tan nom comme &eacute;tant d'notre c&ocirc;t&eacute;."<p>

"Oh bon!" ou li ra&icirc;ponni, "il m'sembly'e qu'ou prenez bain des choses pour "granted," vous et vot'e Comit&eacute;! Quand est-che l'&egrave;lection ?"<p>

"Ch'est l'seize de chu mais. J'envi&ecirc;thons un "taxi" &agrave; t'cherchi' tu sais."<p>

" N'allez pon faithe dit&eacute;t, par exemplye! Je peux marchi s'il l'faut et pis acheteu que j'vains &agrave; y penser, ch'est man lavage chu jour-l&agrave;, ch'est pourtchi i' n'est pas fort probablye que j'sortithai."<p>

Malgr&eacute; toute lus &ecirc;loquence i' r'pathithent pas d'la faithe se compromettre. Tout ch'qu'i' purent li airaichi &eacute;tait, qu'ou n'avait pas promins d'voter pour l'autre candidat.<p>

Vint la s&eacute;th&eacute;e d'la nomination.<p>

Et dame, H&eacute;l&egrave;ne se trouvi au Parish Hall de bouanne heuthe et s'assi&eacute;vi dans les bancs d'vant, comme oulle en avait parfaitement l'drouait.<p>

Oppr&egrave;s les pr&eacute;liminaithes usuels, le Conna&icirc;tablye demandi si tchiqu'un avait un candidat &agrave; proposer; les proposants et s'condants des deux adversaithes respectivement prinrent la parole chatchun &agrave; son tou, et donnithent un long r&eacute;sum&eacute; des nombreuses qualit&eacute;s de lus homme et les raisons pourtchi qu'i' valait bain mus qu'l'aute.<p>

Chenna fini les postulants ieux-m&ecirc;mes furent invit&eacute;s &agrave; adressi l'assembli&eacute;e, ch'qui firent avec une &ecirc;loquence de tchi que nou n'les criyait pas capablyes.<p>

H&eacute;l&ecirc;ne &ecirc;couti bain attentivement, et fut sustout frapp&eacute;e de toutes les belles choses qu'i' dirent entour les femmes. R&eacute;ellement ils avaient 't&eacute; si "nice" touos les deux qu'ou n'pouvait pas se d&eacute;cider pour letch&egrave;t voter.<p>

Quand ou vint siez lyi, ou s'enfrumi dans sa chambre pour consid&eacute;ther tout ch'qu'oulle avait ou&iuml; et d&eacute;cider quant an tch&egrave;t qu'aithait sa vouaix.<p>

Bah! i' s'entre valaient touos les deux!<p>

Mais nouffait, iun &eacute;tait mathi&eacute;, l'autre n'y &eacute;tait pas!<p>

"Ah!" qu'ou dit, "chenna m'd&eacute;cide!"<p>

" Je m'en vais vot&eacute;r pour le sien qui n'est pas mathi&eacute;. Nou n'sait jamais - " A la fin l&eacute; grand jour arrivi.<p>

H&eacute;l&egrave;ne s'&eacute;tait l'v&eacute;e du matin. Les vessiaux et ses cannes &agrave; lait &eacute;taient r'path&eacute;es, et &agrave; neuf heuthes et d'mie ou ramonti &agrave; s'changi. Il 'tait un quart pass&eacute; onze quand oulle arrivi au Parish Hall. Ou trouvi l&acirc; une djaingue d'hommes qui s'minrent &agrave; faithe des hourras d&egrave;s qu'i' l'aperchurent.<p>

V'l&agrave; qu'&eacute;nervi si bain la pouore hardelle qu'oulle h&eacute;siti un moment et fit comme si ou s'en allait r'vither d'bord, Les deux candidats s'en viurent &agrave; sa rencontre et li offrithent touos les deux lus bras pour l'escorter jusqu'au "poll"<p>

En la tchittant iun d'ieux li dit, "Ch'est djaix-sept qu'est vot'e num&eacute;tho Miss Desperques."<p>

La pouore fille &eacute;tait toute &ecirc;mutionn&eacute;e quand ou s'pr&eacute;senti d'vant l'Juge pour un bulletin.<p>

Le Conna&icirc;tablye li sou&ocirc;rit un mio pour la rasse&ucirc;ther en li faisant la r'merque que "l'temps 'tait fraid." H&eacute;l&egrave;ne prins san papi et s'eu fut dans un esp&egrave;ce d'alcove pour le mertchi.<p>

Le couothage li mantchi!<p>

Ch'tait la prumi&eacute; feis qu'ou votait et oulle avait si grand peux de s'tromper.<p>

Pourtant nou li avait bain enseigni tch'est qu'i' fallait faithe. Mais quand vint l'moment de mettre sa crouaix &agrave; c&ocirc;t&eacute; du nom du jeune homme qu'ou voulait supporter, ou s'arr&eacute;ti tout court et rouogi jusqu'&egrave;s ouotheilles.<p>

"Nennin, je n'peux pas l'faithe!" ou dit &agrave; lyi m&ecirc;me; "ch'est justement comme si j'&eacute;tais &agrave; li envier un "<i>kiss</i>," comme je faisais quand j'&ecirc;crivais &agrave; Willie, man cousin, quand il 'tait &agrave; la C&ocirc;te."<p>

Le Juge, li, ne pouvait pas s'imaginer tch'est qu'oulle 'tait &agrave; faithe l&agrave;, aussi longtemps, et i' dit tout bas au Conna&icirc;tablye. "L&agrave;, je vos avais bain dit qu'les femmes ne savaient pas lus id&eacute;e pour chinq minutes &agrave; la feis!"<p>

Et tout l'temps H&ecirc;l&egrave;ne restait dans s'n alcove.<p>

Le Juge toussi. V'l&agrave; tchi la fit tr&eacute;sauter, et dans un instant ou s'd&eacute;cidi tchi faithe. Ou prins san crayon et crouaisi hors le nom de l'autre candidat!<p>

"L&agrave;!" ou dit, "chonna dait pouver faithe la m&ecirc;me chose."<p>

Ch'tait san candidat qui g&acirc;gni, mais "Les Chroniques" du lendemain en donnant un compte-rendu du r&ecirc;sultat, annon&ccedil;aient que "<i>Un bulletin fut d&eacute;clar&eacute; nul</i>."<p>

Mais H&ecirc;l&egrave;ne Desperques es'sait bain offens&eacute;e s'ous alliez li dithe que ch'tait l'sien! <p>

&nbsp;<p>

<i><a href="gwdec.html">Cahouain</a></i><p>


&nbsp;<p>
<FONT SIZE=2>
<i>Viyiz &eacute;tout:</i>
<ul>

<li><a href="femme.html">La femme</a><p>
<li><a href="suff2.html">Les Suffragettes</a><p>
<li><a href="suff.html">Les Suffragettes</a><p>
<li><a href="suffragettes.html">Lonore's Little Ways with Suffragettes</a><p>
<li><a href="2suffragettes.html">Doeux Suffragettes</a><p>
<li><a href="femvot.html">Quand les femmes voteront....</a><p>
<li><a href="cahouain1923a.html">L&eacute; Caouain et l'&ecirc;lection mantchie d'eune femme</a><p>
<li><a href="gdffem2.html">La femme</a><p>
<li><a href="gdffem.html">La femme en g&acirc;ngne!</a><p>
<li><a href="gdfemancipation.html">Emancip&acirc;tion?</a><p>
<li><a href="femavnin.html">La femme du temps &agrave; v'nin</a><p>
<li><a href="leapyear.html">A Leap Year Proposal</a><p>
<li><A HREF="acht2.html">Les Jeunes Filles d'Acht-Heure</A><p>
<li><a href="jannesfilles.html">Les jannes filles d'&agrave;-ch't'heu!</a><p>
<li><a href="jannesfilles.html">Les jannes filles d'&agrave;-ch't'heu!</a><p>
<li><a href="fillfaut.html">La Fille qui Nos Faut</a><p>
<li><a href="pmwomen.html">A Women's Political Party</a><p>
<li><a href="chefs.html">Les Chefs et les Gr&ocirc;sses T&ecirc;tes</a><p>
<li><a href="pmfemmes.html">Au sujet des femmes</a><p>
<li><a href="gdffemmes1948.html">Les D'vis du Bouan'homme George</a><p>
<li><a href="gdffemmes1948b.html">Les D'vis du Bouan'homme George</a><p>
<li><a href="gdfelections1975.html">&Ecirc;lections et appointements</a><p>
<li><a href="pm1947.html">Ph'lip and Merrienne</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/vouaix_femme.html by HTTrack Website Copier/3.x [XR&CO'2014], Tue, 15 Jul 2025 14:00:42 GMT -->
</HTML>
