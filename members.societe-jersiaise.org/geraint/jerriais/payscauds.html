<HTML>

<!-- Mirrored from members.societe-jersiaise.org/geraint/jerriais/payscauds.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
<HEAD>
<TITLE> Les Pays Cauds et les Pays Frais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2> Les Pays Cauds et les Pays Frais</h2></font></center><p><br>

<a href="delamare.html"><IMG SRC="delamare.gif" WIDTH=350 HEIGHT=142 border=0 align="right" alt="Countes d'un &Egrave;rv'nu"></a>
'J'sais bein,' s'fit l'Ph'lip Desclios, 'que t'as pass&eacute; bein d'ton temps dans les pays cauds, mais tu dai en aver pass&eacute; dans les pays frais &eacute;tout?'<br>
<br>
'En effet', j'lis r&ecirc;pounnis, 'et les pus frais 'taient la Cor&eacute;e et l'Afghanistan. Quand j'fus en Cor&eacute;e ch'tait en plein hiv&eacute; et i'faisait eune fraid d'tchian. Le jour que j'arrivis l&agrave; ch'tait eun sam'di, et viyant que n'y'avait pas d'trav&acirc;s d'office le lound'main j' n'me l'vis pas le&#173; moment que mon servant m'ap&#173;portit &agrave; siez heures et d'mie de ieau bouoillante pour me raser. J'restis au liet acquo eun'quart  d'heure. Mais quand j'me l'vis l'ieau 'tait g'l&eacute;e, chen n'tait qu'du gliachoun.<br>
<br>
Autre qu'eun p'tit grais dans mon parleux n'y'avait autcheun moyen d'cauffer la maisoun. Oulle avait 'te mal soignyie et 'tait presqu' en d'lacre; entre les casses d&eacute; f'n&ecirc;tre et la muraille y'avait eune brecque large assez pour y met'la main, et j'fichais des vielles gazettes dans les brecques pour tachi d'emp&ecirc;chi le vent d'entrer. Dans l'office, qui 'tait &agrave; l'&eacute;tage de bas, y'avait eune mani&egrave;the de fournaise qu'avait 'tait faite pour br&ucirc;ler du tcherboun, mais l'tcherboun 't&agrave;it retiounn&eacute; et chein qu'les Japounnais me permettaient (car dans chu temps-l&agrave; la Cor&eacute;e faisait partie de l'empithe japoun&#173;nais) 'tait si p'tit que j'en avais &agrave; peine assez pour mon grais d'par&#173;leux, sans p&acirc;ler d'en br&ucirc;ler dans m'n office. Et d'm&ecirc;me j'y br&ucirc;lais du bouais, main i'n'y'avait autcheun moyen d'countroller la fournaise, et djiex minutes apr&egrave;s l'aver allum&eacute;e i' fallait ouvri les f'n&ecirc;tres pour laissi la caleu s'&ecirc;capper, et pis, iune minute pus tard i' fallait tout d'suite les &eacute;rfreumer, ouvri la fournaise et y pitchi acquo du bouais. Ah, mon Ph'lip, tchi com&eacute;die touas les jours'!<br>
<br>
'Dj&acirc;tre sait,' s'fit l'Ph'lip, 'mais tu m'&ecirc;tounne. Si t'avais 't&eacute; fermi coumme me j'&eacute;thais bein coumpr&icirc;ns, car i' faut qu'les f&egrave;rmiers se d&ecirc;brouaillent du meux qui peuvent, mais j'n'&eacute;thais jamais creu qu'eun diplomate, &eacute;thait ieu &agrave; cauffer s'n'office'.<br>
<br>
'Mon Ph'lip', j'lis dis, 'v'l&agrave; tchi d&eacute;pend de not' rang dans l'Service. S'nous est ambassadeu nous a eune dgaingue de servants qui fount chein qui faut, mais quand nous est dans les bas rangs du service nous d&ecirc;brouaille du mus qu'nou peut. Et ch'est eune buoanne chose car, quand il entre le Service eun janne gamin de mettous vingt deux ans est trait&eacute; avec grande r&eacute;v&eacute;rence coumme si i' tait le Pape de Roume, i' c'menche &agrave; faithe des teurs et i' s'crait en effet bein pus grand qu'i'n' est. N&acirc;nnin, i'faut c'menchi au bas d'&ecirc;tchelle et p'tit &agrave; p'tit la mounters nous a l'courage et la capacit&eacute;.<br>
<br>
'Mais tu me d'mande coumment qu'nou s'arrange dans les pays cauds. Eh bein, nou's'y acc'mode. Sauf &agrave; Singapour, qu'est presque sus la L&icirc;ngne et Bangkok, qui 'est pas fort pus au nord et d'm&ecirc;me qui n'ount jamais d'hiv&eacute;, touas les pays ouesque j'ai 't&eacute; ount lus quatre saisouns. En Afghanistan et au Japoun dans l'hiv&eacute; i' fait fraid &agrave; pierre fendre, et trais pids ou pus d'n&eacute;, tandis qu' l'&eacute;t&eacute; noun peu presque pas supporter la chaleu' mais le v'l&agrave;, le corps humain est d&ucirc; et sait s'acc'moder.<br>
<br>
 'En &ecirc;ffet', s'fit l'Philip en riant, 'j'ai bouanne raisoun de saver que l'f&egrave;rmi travaille d&eacute;hors dans toutes les saisouns. Je m'rappelle aver les mains g'l&eacute;es quand ou tait &agrave; plianter au mais d'f&eacute;vri, et suer au mais d'juin, quand ou tait &agrave; faithe du fain ou &agrave; foui des patates. Mais, coumme tu dis, dans chutte vie i'faut s'acc'moder &agrave; tout'.<br>
<br>
'Le v'l&agrave;,' j'lis dis. 'l'houmme peut aller &agrave; la leune et marchi d'sus, mais i'n'peut pas c'mander le Buoan Djeu de lis dounner la sorte du temps qu'i' veurt'. <br>

&nbsp;<p>
<i><a href="delamare.html">Le Vi&egrave;r Trin'tais</a></i><p>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="fraidcaud.html">Fraid et Caud</a><p>
<li><a href="gdfpatuthe2.html">Changement d'p&acirc;tuthe</a><p>
<li><a href="gdfpatuthe3.html">Changement d'p&acirc;tuthe</a><p>
<li><a href="gdfpatuthe6.html">Changement d'p&acirc;tuthe!</a><p>
<li><a href="singapour.html">Singapour</a><p>
<li><a href="gdfgibraltar.html">Gibraltar</a><p>
<li><a href="gdfafrique.html">En Afrique</a><p>
<li><a href="pmcentralafrica.html">Merrienne writes to Central Africa</a><p>
<li><a href="grece.html">Eune tou&ocirc;nn&eacute;e en Gr&ecirc;ce</a><p>
<li><a href="feu.html">L&eacute; feu</a><p>
<li><a href="gdfterre.html">D'&egrave;rtou &agrave; t&egrave;rre</a><p>
<li><a href="gdfnaplyes.html">George d'La Forge et Napl'yes</a><p>
<li><a href="gdfaustralie.html">En Australie!</a><p>
<li><a href="gdfenme.html">En m&eacute;</a><p>
<li><a href="gdfviage.html">En viage</a><p>
<li><a href="gdftou1.html">En fa&icirc;thant l'tou du monde...</a><p>
<li><a href="gdftou2.html">En fa&icirc;thant l'tou du monde...</a><p>
<li><a href="pmchaleu.html">Merrienne et la chaleu</a><p>
<li><a href="pmchaleu2.html">D'la chaleu &agrave; Saint-Ou</a><p>
<li><a href="pmcaud.html">Y fait trop caud</a><p>
<li><a href="gdfcaud.html">I' fait caud, ich&icirc;n!</a><p>
<li><a href="assembliee/afrique1974.html">Portraits sus l'Sud d'l'Afrique</a><p>
<li><a href="tempethatuthe.html">La Temp&eacute;thatuthe</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/payscauds.html by HTTrack Website Copier/3.x [XR&CO'2014], Tue, 15 Jul 2025 13:59:16 GMT -->
</HTML>
