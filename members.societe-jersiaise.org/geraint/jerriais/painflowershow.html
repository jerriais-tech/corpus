<HTML>

<!-- Mirrored from members.societe-jersiaise.org/geraint/jerriais/painflowershow.html by HTTrack Website Copier/3.x [XR&CO'2014], Tue, 15 Jul 2025 13:56:29 GMT -->
<HEAD>
<TITLE>The ladies Pain go to the flower show</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>The ladies Pain go to the flower show</h2><br/></font></center><p>

</i><br/>
<br/>
Quand j'e&ucirc;mes fini d'd&egrave;sjeun&eacute;, Jeudi matin pass&eacute;, et qu'Lonore eut dit la benediction en angliais, Moussieu Pain m'dit en m'dounant deux rouoges titchets: Ch'est pour t&eacute; et not' fille, pour all&eacute; au show d'Saint Cliement. Ov ces titchets la, nous entre par la grand h&eacute;che, et, en s'y prennant bin, nou s'faufille dans l'parleux du Monnyi souontre la djingue de nobli&eacute;che qu'itha luntchi d'viers eunne heuthe.<br/>
<br/>
J'nos habiyimes dans not' pus fin, Lonore et m&eacute;. J'avais man fro d'bombaziane tchi fait oquo buon service, quo&eacute; qu'il 't&eacute; teint tr&egrave;s fais et r'touon&eacute; deux et l'bonnette qu'ou savez ov des neuves plieummes de pigeon en d'vant: Lonore 'tait tout en blianc des pids a la t&ecirc;te, brod&eacute;e sus toutes les couotutes, ov eunne chintuthe en vert riban a longs buts en dri&eacute;the, l'chapp&eacute; vert a large bord qu'not' modiste nos pr&egrave;ti pour le jour (a condition d'dithe a nos amins qui v'nait d'siez lyi) et san bol&eacute;ro blui.<br/>
<br/>
Ch'tait a tchi chaq'thait d'main ov nous quand j'y fumes; et touos les Messieux avaient du bri entre yeux pour d&eacute;cid&eacute; tch&egrave;s qui proumen'nait Lonore vaie les flieurs souos la tente; m&eacute;, y'en eut qui m'em'nutes vaie les ledjeummes, et j'perdi betot ma fille de veue. J'la r'trouvi pus tard ov yun des Juges de flieurs a l'entou du vivi; il 'tait a &egrave;sprouv&eacute; a la faithe entr&eacute; dans l'bat&eacute;, mais j'm'y-opposi raport a san fro qu'&eacute;thait 't&eacute; &egrave;scliatchi. L'juge eut l'air contrari&eacute;, et s'en fut fini d'jugi ses flieurs, apr&egrave;s que j'y'eut dit en souoriant &quot;Faudra v'n&eacute; b&eacute;the du t&eacute;e auvec nous, au d'sus d'la Gazette, tchiq' Sam'di.&quot; Un naice houmme, chu juge, &quot;tu pouorrais faithe pi&eacute;the&quot; que j'dis a ma fille, quand y fut hort.<br/>
<br/>
D'viers eunne heuthe, coumme j'nos trouvimes endr&eacute;t l'Monnyi,et qu'la nobli&egrave;che entrait pour le 'lunch,' je c'menchi a faithe des 'how-di-doo' d'la [main?] au Counnetabye et a tchiqu'un des messieux qui l'si&eacute;zaient, mais y s'adounnit qu'persounne n&eacute; r'gardi d'not bord, et j'n'eumes pas d'lunch dans l'Monnyi - ch&eacute; s'a pour la prechenne fais. Mais j'n'enhannimes pon quand m&egrave;me. J'fumes invit&eacute;es a prendre tchiq' chose par deus-tr&egrave;s des messieux qu'&eacute;taient ov nous sus la 'bus a la Bataille des Flieurs. Dans la foule, je r'perdi d'veue Lonore, mais tchiq'un m'dit:  &quot;N'vos g&eacute;nez pon, madame Pain, vit' fille est en bouonnes mains.&quot; et, en effet, tchiq temps apr&egrave;s, j'la r'trouvi assise sus l'herbe, souos un bouais, a manji du jambon, ov deux charmants jeunnes messieux a la soignyi coumme y faut: y'un sustout, qu'&eacute;tait a lis montr&eacute; coumment feumm&eacute; eunne cigarette. Sans voul&eacute; en dithe trop long, j'ne s'ais pas ravie quand ch&eacute; s'ait un &quot;match&quot; pus tard!<br/>
<br/>
Nou s'proum'ni 'up-en-down' toute la r'lev&eacute;e en &egrave;scoutant la musique. A bon d'monde s'd&egrave;stouonnaient sus not passage; et j'laissais tchiq'fais Lonore all&eacute; toute seule faithe un tou ov yun des juges quand j'criyais qui pouorrait offuche nos faithe un bouon parti si l'affaithe mordait - mais j'les siezais d'lien tout l'temps pour av&eacute; l'yi sus lus fr&eacute;d&eacute;nnes en cas d'besoin. Quand vint l'heuthe du t&eacute;e, j'fumes invit&eacute;s par un moussieu (san p&eacute;the est pr&egrave;s pathent d'un D&eacute;put&eacute;) a b&eacute;the du t&eacute;e souos la tente &agrave; Le Riche. Y'avait fliotchet d'monde et j'm&eacute; put trouv&eacute; plieche nulle part a m'assiethe. Par [bounheu Lonore?] et l'moussieu trouvites [eunne tabye?] tout a fait d'l'aut bu, et m&eacute; j'resti d'bu dans l's'envithons du conteux. Quand j'eut fini, pas d'fille ni d'moussieu! J'les r'trouvi pus tard aupr&egrave;s du colombi: Lonore avait perdu san soulli&eacute; dans l'pit&eacute;, oul 'tait assise sus eunne chouque de bouais, et ils 'taient eune djingue a bourdonn&eacute; autouore de yi, et a yessuy&eacute; l'pi ov de l'herbe et des gazettes. Y'en eut m&egrave;me y'un qui dit qui s'n'allait remport&eacute; san touffet d'herbe en Angli&eacute;terre, en memou&eacute;the du pus bieau jour de sa vie.<br/>
<br/>
Mais y c'menchait a s'faithe tard. J'fis r'lev&eacute; Lonore; et quand j'eu dit a ch&egrave;s Messieux la ou-&egrave;s qu'je d'meuthaimes et que ch'tait man 'at home' touos les Mardis apr&egrave;s l'bas d'lieau, et quy'si ramontaient nos vaie en passant, j'lus montr&eacute;thais les Prix qu'Lonore a gagnyi a l'Escole du d&icirc;nmanche, j'nos en r'vinmes pren- le train a Samathez. Y vintes touos nos r'condithe bras-d'sus-bras d'sous en chantant, jusqu'a la station; et j'les entendais s'ent dithe coumme le 'train' s'n'allait, en paslant de Lonore: &quot;Isn't she a little ripper!&quot;<br/>
<br/>
Ch'n'est pas pour m&eacute; vant&eacute;, mais si ma fille est eunne 'little ripper', ch'est m&eacute; qui l'a &egrave;sl'v&eacute;e&quot;<br/>
<br/>
<i><a href="brambilo.html">Laiz&eacute; Pain</a></i><br/>
<i>Morning News 6/9/1912</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pliantes.html">Les pliantes en J&egrave;rriais</a><p>

<li><a href="cahouain_flieurs.html">Des flieurs</a><p>
<li><a href="painbattle2.html">Mrs. Pain Taboos the Battle of Flowers</a><p>
<li><a href="painbattle.html">How Mister Pain saw the Battle</a><p>
<li><a href="painculprit.html">Who is the culprit?</a><p>
<li><a href="painvalentines.html">Who sent those Valentines to Lonore?</a><p>
<li><a href="painexhibition.html">The Pains visit the Exhibition</a><p>
<li><a href="painshow2.html">Why Piteur would not take Lonore to the Show</a><p>
<li><a href="painshow3.html">Miss Lon&ocirc;re goes to the Show</a><p>
<li><a href="painshow.html">How Lonore and Mamma went to the Show</a><p>
<li><a href="painfunction.html">How the Ladies Fared at the Function</a><p>
<li><a href="paineisteddfod.html">Why the Ladies Kept Away from the Eisteddfod</a><p>

<li><a href="gardin.html">L&eacute; gardinnage en J&egrave;rriais</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painflowershow.html by HTTrack Website Copier/3.x [XR&CO'2014], Tue, 15 Jul 2025 13:56:29 GMT -->
</HTML>

