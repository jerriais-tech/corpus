<HTML>

<!-- Mirrored from members.societe-jersiaise.org/geraint/jerriais/gdfmauvaitchi2.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
<HEAD>
<TITLE>Mauva&icirc;tchi sans profit</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Mauva&icirc;tchi sans profit</h2></font></center><p>

<i>Ottawa, Ontario, Canada.</i><br/>
<i>L&eacute; 20 d'mai, 1972.</i><br/>
<br/>
Moussieu l'R&eacute;dacteu,<br/>
<br/>
&#8220;N&eacute; v'lo l'hiv&eacute; tch'appr&eacute;che,&#8221; Papa d&icirc;t au bouanhomme Mait' Amice Laf&eacute;tchet tch'&eacute;tait v'nu &agrave; la forge, quand j'tais mousse, pour aver les reues d'san h&egrave;rnais f&eacute;th&eacute;es.<br/>
<br/>
&#8220;Eh bein, v&eacute;the,&#8221; Mess Laf&eacute;tchet l&icirc; r&ecirc;ponnit, &#8220;mais quant &agrave; m&eacute;, l'hiv&eacute; n'm&eacute; fait pon d'peux. J'ai des sou dans ma bourse, d'la flieu dans ma pouque, du tch&egrave;rbon dans man creux, du lard dans man saleux - et j&eacute; m'fou d'touos ieux!<br/>
<br/>
&#8220;Tu'as la chance!&#8221;, Papa l&icirc; dit, &#8220;Ch'n'est pon tous tchi peuvent en dithe autant, mais v'la tch'i' m'fait penser &agrave; un vi&egrave;r Landais tchi n'est pus. I' portait tr&eacute;jous un souv&eacute;rain en or dans sa bourse. 'I' m'porte bonheu!' i' d&icirc;sait &egrave;s gens.&#8221;<br/>
<br/>
&#8220;J'en ai ou&iuml; p&acirc;ler, d&eacute; ch't&icirc;-l&agrave;,&#8221; Ma&icirc;t' Amice d&icirc;t &agrave; Papa. &#8220;Est-che tch'i' n'mouothis pon subitement?&#8221;<br/>
<br/>
&#8220;Oui,&#8221; Papa l&icirc; d&icirc;t. &#8220;I' mouothit en s'assi&eacute;vant dans sa grand' tchaise aupr&egrave;s d&icirc;ner. I' s'adonnait qu' sa bouannefemme 'tait en S&egrave;r dans l'temps, probabli&eacute;ment &agrave; v&icirc;siter sa soeu tch'avait mathi&eacute; un S&egrave;rtchiais. Il avait deux fis, des pi&egrave;rcheurs et vaureins si janmais y'en a ieu, et i' savaient bein qu&eacute; l'bouanhomme portait un souv&eacute;rain en or dans sa bourse. L&eacute; pouorre vyi avait &agrave; peine freunm&eacute; l's'yiers qu&eacute; n&eacute; v'la l'grand &agrave; fouoilli dans ses habits pour la bourse. I' la trouvit dans la pouchette, d&eacute; san veste &agrave; manches, mais quand i' l'ouvrit i' n'y avait pon d'souv&eacute;rain d'dans. I' n'y avait qu'un p'tit siex sou auve un creux p&egrave;rchi en d'ssus la t&ecirc;te d&eacute; la Reine, quat' p&eacute;nins, et un sou.<br/>
<br/>
&#8220;Les gar&ccedil;ons 'taient d&ecirc;m&icirc;ns. La d&ecirc;m&icirc;nse 'tait si &acirc;pre qu&eacute; l'grand en 'tait qu&acirc;si fo. 'Eh ben', i' d&icirc;t &agrave; san fr&eacute;the, 'j'allons aver la valeu du souv&eacute;rain quand-m&egrave;me. J'allons l'ens&eacute;v'li dans sa c'm&icirc;nsole et vendre ses habits. I' sont trop p'tits pour qu&eacute; j'pi&ocirc;ssons les faithe s&egrave;rvi.' 'Mais m'm&egrave;e n&eacute; s'sa p't &ecirc;t' pon contente quand ou r'veindra d'S&egrave;r, san fr&eacute;the l&icirc; d&icirc;t. 'Bah! Fiche d&eacute; lyi,' l'grand l&icirc; d&icirc;t. 'Tch'est qu'oulle en f'thait, d'ses habits? Ou n'peut pon les mettre ni n'tout.' 'Mais tch'est tch'i' s'en va l's acater?' l'fr&eacute;the l&icirc; d&icirc;t. 'N't&eacute; g&egrave;nes pon,' l'grand l&icirc; d&icirc;t. 'Y'a un chiqu'tchi dans La Rue d'Bas, en ville tchi s'sa content d&eacute; l's acater. Ch'est seux qu' san bouan fa et san billtappeur vaudront pus qu' un louis!' 'Mais y'a-t-i' pon d'l'asse&ucirc;thance?' l'janne fr&eacute;the l&icirc; d'mand&icirc;t. 'Oui', l'grand l&icirc; r&ecirc;ponnit, 'mais m'm&egrave;e m'a dit qu&eacute; l'janne Mess d&eacute; la Haye, tchi l&icirc; vendit, fit d'sorte qu&eacute; ch'est lyi tchi s'en va r'ch&eacute;ver, et qu' ch&eacute; s'sa pour payi les frais d'ent&egrave;rrement.'<br/>
<br/>
&#8220;Tant en fut. I' vendidrent l's habits au bouanhomme, mais i' iut du feu d'satchi quand la m'm&egrave;e r'v&icirc;nt d'S&eacute;r et trouvit san bouanhomme et ses habits houors. 'Pouorres achocres!' ou d&icirc;t &agrave; ses fis. 'Ou-s-avez 't&eacute; vendre san bouan fa? D&eacute;vant m'en aller en S&egrave;r j'l&icirc; m&icirc;ns pas seulement l'souv&eacute;rain mais chinq autres avec, dans la pouchette des braies d'chu fa-l&agrave;, car il avait peux qu'ou-s-&eacute;thiez 't&eacute; tent&eacute;s d&eacute; l'prandre d&eacute; d'dans sa bourse quandi tch'il avait san p'tit somme aupr&egrave;s d&icirc;ner'.<br/>
<br/>
&#8220;'S&acirc;bre d&eacute; bouais!' s'f&icirc;t l'grand, 'j'm'en vais en ville l&eacute; racater!' 'Atout tchi sou?' sa m'm&egrave;e l&icirc; d'mand&icirc;t. 'J'ai acouo les sou qu&eacute; l'tchiqu'tchi m'payit' i' l&icirc; d&icirc;t. 'Et ch'est seux tch'i' m'l&eacute; r'vendra au m&egrave;me prix, car i' m'dit tch'il 'tait &agrave; m'payi bein pus qu' chein tch'i' valait! J'esp&eacute;the tch'i' n'a pon trouv&eacute; les sou dans les braies!'<br/>
<br/>
&#8220;Mais ch'tait eune aut' histouaithe quand il arrivit en ville. 'L&eacute; bouan fa n'est pon 'ch&icirc;n &agrave; ch't heu!' l'chiqu'tchi l&icirc; d&icirc;t. 'J'l&eacute; vendis hi&egrave;r &agrave; un homme tchi d'meuthe &agrave; Gou&ocirc;rray.' 'Tch'est tch'est san nom?' 'Eh bein, j&eacute; m'en r'souveins pon trop bein, j'crai qu' ch'est tchique-chose comme Cant&eacute;, mais tu d&eacute;v'thais pouver l'trouver aisiement car i' m'dit tch'i' d'meuthe &agrave; l'h&ocirc;tel'.<br/>
<br/>
&#8220;Arriv&eacute; &agrave; Gou&ocirc;rray, i' s'en fut tout drait &agrave; l'h&ocirc;tel et d'mandit pour Mess Cant&eacute;. 'Ou-s-&ecirc;tes trop tard pour l&eacute; vaie,' l'cl&egrave;rcot d'l'h&ocirc;tel l&icirc; d&icirc;t. 'I' s'en est all&eacute; en ville &agrave; matin pour aborder l'Mayflower pour aller &agrave; La C&ocirc;te travailli pour les Rob&icirc;ns. S'ou vouos d&ecirc;p&ecirc;chez ou pouorriez p't &ecirc;t' l&eacute; vaie d&eacute;vant qu&eacute; l'navithe faiche vaile.'<br/>
<br/>
&#8220;I' s'en r'fut don en ville en h&acirc;te et en pr&ecirc;sse et arrivit sus la ca&ucirc;chie just&eacute;ment en temps pour vaie l'Mayflower dispatha&icirc;tre au large du Ch&acirc;t&eacute; 'Lisab&eacute;! Quand i' r'v&icirc;nt &agrave; la ma&icirc;son l's&eacute; aupr&egrave;s aver p&eacute;dal&eacute; sa machinne deux fais la londgieu d'l'&Icirc;le, i' faillit tchaie quand sa m'm&egrave;e l&icirc; d&icirc;t qu' la pouchette qu&eacute; les sou 'taient d'dans 'tait probabli&eacute;ment mangie des v&egrave;rs car oulle avait trouv&eacute; les siex souv&eacute;rains dans eune carre d&eacute; l'armouaithe en n&eacute;tissant. 'J'veins just&eacute;ment d'les donner &agrave; l'entr&eacute;pranneux,' ou l&icirc; d&icirc;t. 'Les sou d'asse&ucirc;thance n'&eacute;taient pon assez pour payi l'ent&egrave;rrement, viyant qu' tu'avait ordonn&eacute; cipres et gants et un r'pas d'ent&egrave;rrement. Auve les siex louis et l'asse&ucirc;thance j'ai payi pour l'ent&egrave;rrement et pour un bieau tomb&eacute; en marbre qu&eacute; tu v&egrave;rras sus la s&eacute;pultuthe &agrave; la m&eacute;mouaithe d&eacute; tan p'p&egrave;e!&#8221;<br/>
<br/>

<i><a href="lefeuvre.html">George d'La Forge.</a></i><br/>


&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfmauvaitchi.html">Mauva&icirc;tchi sans profit</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfmauvaitchi2.html by HTTrack Website Copier/3.x [XR&CO'2014], Tue, 15 Jul 2025 13:58:46 GMT -->
</HTML>

