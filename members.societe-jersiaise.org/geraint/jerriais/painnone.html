<HTML>

<!-- Mirrored from members.societe-jersiaise.org/geraint/jerriais/painnone.html by HTTrack Website Copier/3.x [XR&CO'2014], Tue, 15 Jul 2025 13:53:20 GMT -->
<HEAD>
<TITLE>How Laiz&eacute; Would Have None Of It</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>How Laiz&eacute; Would Have None Of It</h2></font></center><p>

J'avaimes fini d'b&eacute;the du t&eacute;e, Lon&ocirc;re et m&eacute;. La vaisselle 'tait r'path&eacute;e; j'avais mont&eacute; du tcherbon, et j'feummais eunne pip&eacute;e du p'tun que l'Bos garde dans un pot, pour l'usage du 'staff.' Apr&egrave;s y'av&eacute; dounn&eacute; san gru&eacute;, et mins eunne brique caude &egrave;s pids, Lon&ocirc;re avait chant&eacute; un cantique &quot;Nous ne somme que poudre et cendre&quot; &agrave; la bouonne femme pour lis faithe pass&eacute; eunne bouanne niet; et j'ta&icirc;mes endr&eacute;t l'feu a nos cauf&eacute;, ma fille et m&eacute;, ov la porte d'chambre entr' ouverte pour si en cas Laiz&eacute; &eacute;thait yeu besoin d'tchiq'chose.<br/>
<br/>
Tout d'un coup, tandi que j'tais a cartchull&eacute; combin d'quartiers j'&eacute;thais a payi si la Nouvelle Lou&eacute; passait, et qu'Lon&ocirc;re 'tait a pass&eacute; du bllu riban dans les scalleupes de tchi' chose de blianc; j'entendi&icirc;mes tapp&eacute; a la porte. Ma fille n'eut que l'temps d'muchi san travas sous l'sofa tandi que j'criyi Entrez!<br/>
<br/>
Ils taient chinq! Chinq des cherques et empli&eacute;s d'la Gazette, ov Moussieu Baker - l'sien qui garde les comptes, et qu'a eunne si belle moustache - a lus t&ecirc;te. Quand j'eumes ch[&acirc;]tchi d'main, et qu'Lon&ocirc;re lus eu dit &quot;wont yous idown?&quot; nou s'ent' &eacute;rgardi in mio. et tout l'monde se taisait. J'viyais bin qu'y'avait tchiq'chose et qu'persounne ne savait par tchi bu qu'menchi.<br/>
<br/>
Enfin, Mess Baker se l'vit, dounni un touist a sa moustache, et dit qui s'n'allait p[&acirc;]l&eacute; pour tous, et que ch'qui s'n'allait dithe, ch'tait d'accord de partie entre les camarades. &quot;Ch'est coumme cheun'chin, Moussieu Pain et Miss Lon&ocirc;re, qui dit: Coumme ou savez, j'm'en vais au Canada ch&egrave;s r'nouv&eacute;, Mais, ch'qu'ou n'savez pon, Moussieu Pain et Miss Lon&ocirc;re, ch'est qu'tou&ocirc;s ch&egrave;s jeunnes Messieux ichin voudraient s'en v'nin &eacute;tout!&quot;<br/>
<br/>
J'n'en r'venais pas d'ou&eacute; ditet d'vis! Voul&eacute; tchitt&eacute; la Gazette! Deux louis et d'mi la s'maine; un soup&eacute; d'tripes tou&ocirc;s les Sam'dis siez Couillard; un pic-nic deux fais par Est&eacute; &egrave;s frais d'la Gazette; un neu suit d'habits avec chap&eacute; et bottes et tchinze jour de vacance a Paris &egrave;s frais d'la gazette; chatchun lus tou a v'n&eacute; b&eacute;the du t&eacute;e ichin les Jeudis et faithe d'la musique avec Lon&ocirc;re... tch&egrave;s qu'il lus faut d'pus, a ches jeunnes gens l&agrave;? Et voul&eacute; s'n'all&eacute; au Canada!<br/>
<br/>
Mais ch'est d'm&ecirc;me! Jommais contents, les jeunes gens d'nos jours! Et ch'est qu Canada qu'nou veurt s'n'all&eacute;; la ou-&egrave;s qui n'y'a pon d'tripes, a ch'qu&eacute; j'ai oui.<br/>
<br/>
&quot;Tch&egrave;s qu'ou voules, Moussieu Pain et Miss Lon&ocirc;re, qu'dit Moussieu Baker - ch'est d'm&ecirc;me! et n'y'a pon a en sorti. J'avons mins tou&ocirc;s nos sous ensembye, et j'avons acat&eacute; eunne ferme par l&agrave; - et i' m'montri eunne rouoge crou&egrave;x aupr&egrave;s d'eunne grande carte qui d&egrave;shalli d'sa pouchette. &quot;Ch'est eunne ferme de chinq chents vr&eacute;gies; y'a eune rivi&egrave;the plienne de saumon tchi passe a trav&eacute;rs, sus tchi qu'nou va en bat&eacute; en &egrave;st&eacute; et en tra&icirc;nn&eacute; quand oul est g'l&eacute;e pour all&eacute; port&eacute; ch;que nous a a vendre a la pus pr&egrave;s ville, a nonnantes milles de distance. Ch'est eunne bin bouonne ferme, a ch'qu&eacute; nos a &egrave;scrit l'vendeux; j'en payons trente sous la vr&eacute;gie, seul'ment; et y'a des r'nards dans la forr&ecirc;t qu'lus p&eacute; vaut jusqu'a vingt louis chaque.&quot;<br/>
<br/>
&quot;Et coumme nou nos dit qui manque de femmes, par l&agrave;, et que nusse de nous n'sait coutchi l'pa&icirc;son - ch'sa du saumon d'riviethe que j'manj'ons l'pus - j'avons pens&eacute; qu'si Miss Lon&ocirc;re voulait s'en v'nin gard&eacute; maison pour nous, che s'ait bin &quot;nice an' jolly!&quot;<br/>
<br/>
&quot;Nice an' jolly! t&eacute; m&ecirc;me, espece de pas grand chose!&quot; criyit eunne vou&eacute;e de d'dans la chambre a Laiz&eacute;. Et ne v'la ma pou&ocirc;re femme, toute blianche et pale, dans sa longue blianche qu'm&icirc;nzole et sa cou&egrave;ffe de ni&eacute;t, qu'appathait d'bu dans la porte de sa chambre! &quot;Pour tchi qu'ou nos prennez, tas d'badl&eacute;thans! Ma fille Lon&ocirc;re! Miss Lon&ocirc;re Pain! Eunne fille qu'a 't&eacute; qu[&acirc;]si engagie a un fils de d&eacute;put&eacute;! S'n'all&eacute; &egrave;spoust&eacute; des chambres et fricachi du saumon au Nor-ou&egrave;s du Canada, aupr&egrave;s d'eunne riviethe qui gele en &egrave;st&eacute; et d&egrave;sgele en hiv&eacute;! S'n'all&eacute; couque sus eunne ferme a trente sous la vr&eacute;gie ov des r'nards dans la forr&ecirc;t! D'meuth&eacute; aupr&egrave;s d'eunne montanne a nonnante milles d'autcheunne Chapelle! Ma fille! Ma Lon&ocirc;re! La prunelle de m'n'yi!&quot;<br/>
<br/>
Laiz&eacute; n'avait pas oquo fini d'lus en cont&eacute; du cli&eacute; et d'l'&egrave;spais, qui n'y'avait pus persounne. Y s'taient tous scodd&eacute;s patte-a-coue avaut les d'gr&eacute;s yun apr&egrave;s l'autre. Je r'm&icirc;mmes la bouonne femme au liet ov tout plien d'blanquettes; ou ronchounni toute la ni&eacute;t. J'navons pas r'pasl&eacute; d'chutte s&eacute;th&eacute; l&agrave; d'pis, ma fille et m&eacute;: mais j'v&eacute; bin a sa mine qu'Lon&ocirc;re rumine tchiq'chose!<br/>
<br/>
<i><a href="brambilo.html">Piteur Pain</a></i><br/>
<i>1913</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="cannada.html">Les Prov&icirc;nces du Cannada</a><p>
<li><a href="ocannada.html">Oh Cannada</a><p>
<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfcote2.html">Les J&egrave;rriais &agrave; La C&ocirc;te</a><p>
<li><a href="cannada1977.html">Portraits du Cannada</a><p>
<li><a href="gdfheutheuse.html">He&ucirc;theuse rencontre</a><p>
<li><a href="gdfdispose.html">L'homme propose, mais Dgieu dispose</a><p>
<li><a href="gdforth.html">Orthographique</a><p>
<li><a href="siezse.html">Nou-s-est oquo mus d' &ecirc;tre siez s&eacute;</a><p>
<li><a href="exiles.html">Deux Mots des Exil&eacute;s &agrave; L'Assembli&eacute;e d'J&egrave;rriais</a><p>
<li><a href="abetot2.html">A b&eacute;t&ocirc;t, Jerriais</a><p>
<li><a href="totemes.html">Les M&acirc;ts d'T&ocirc;t&egrave;mes</a><p>
<li><a href="cannada1937.html">L&eacute; J&egrave;rriais au Cannada</a><p>
<li><a href="goodtimes.html">How Mister Piteur had good times in his youth</a><p>
<li><a href="gdfottawa.html">Ottawa - la belle capitale du Cannada!</a><p>
<li><a href="gdfottawa2.html">Ottawa</a><p>
<li><a href="gdfottawa3.html">Ottawa</a><p>
<li><a href="gdfcannada.html">Au Cannada</a><p>
<li><a href="gdftchipays.html">Tchi pays!</a><p>

</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/painnone.html by HTTrack Website Copier/3.x [XR&CO'2014], Tue, 15 Jul 2025 13:53:20 GMT -->
</HTML>

