<HTML>

<!-- Mirrored from members.societe-jersiaise.org/geraint/jerriais/pmheifer.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip shows his heifer in milk</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip shows his heifer in milk</h2>
Why she didn't win a prize</font></center><p>


<font size="-1"><i>Au Portinf&eacute;,</i><br/>
<i>Saint Ou,</i><br/>
<i>Vendredi au s&eacute;.</i><br/></font>
<br/>
Moussieu l'Editeu,<br/>
<br/>
Ch'est s&ucirc;s l'tard que j'vos &eacute;cris ass&ecirc;s&eacute;. Mais n'y'a pas longtemps que j'sis r'venu du show, et j'n'avais pas yeu l'temps dans la s'maine.<br/>
<br/>
Ch&ecirc;s'que je n'sis pas content; ah damme ben se&ucirc;x. Et j'm'en vais vos dithe pourtchi.<br/>
<br/>
Comme ou l'savez, j'avais entr&eacute; ma g'niche r'nouv'l&eacute;e pour le show. Touos les matins et touos les siers por le derni&eacute; mais j'ai p&acirc;ss&eacute; une bouonne heuthe &agrave; la br&icirc;ngy et &agrave; l'&ecirc;cr&eacute;d&eacute;, et quand j'la mettais au clios ch'tait tr&eacute;jous avec une couvertuthe pour faithe se&ucirc;x qu'ou n'prendrait pas fraid.<br/>
<br/>
A matin j'me sis l'v&eacute; d'bouonne heuthe pour l'y d&ecirc;m&ecirc;sl&eacute; la coue et y'arrangi ses c&ocirc;nes, et quand j'm'en sis all&eacute; la m'n&eacute; au show je m'sis dit que j'tais se&ucirc;x d'au mains une coupe et p't'&ecirc;tre le championnat. J'ai m&ecirc;me emprunt&eacute; tchiques ch'lins d'la Merrienne por convi&eacute; m's'amins.<br/>
<br/>
&quot;Et prend bouon soin de r'venin tout drait,&quot; ou s'fit. &quot;Ne veint pas m'dithe &agrave; djais heuthe et di'mie qu'les juges v'naie justement d'fini, car dans chu cas-l&agrave; y'etha du brit.<br/>
<br/>
&quot;Ne t'g&ecirc;ne pon,&quot; j'l'y dit. &quot;Je s'sait r'venue pour les tais avec ma g'niche et ses ribands, sans p&acirc;sl&eacute; d'autre chose. Mais dis-m&eacute;, Merrienne, si j'ai une offre pour, combain tchi faut qu'j'en d'mande?&quot;<br/>
<br/>
&quot;Ch'est accordant chen qu'ou fait,&quot; ou raiponnit, &quot;mais au tout mains chinq chents louis. N'faut pas la donn&eacute;, tu sait ben, &eacute;pis chais Am&eacute;thichains-l&agrave; sont pliens d'sous. D'mande huit chents &agrave; qu'menchi. Tu pou&ocirc;rras tr&eacute;jous rabattre un mio.&quot;<br/>
<br/>
Eh ben, Moussieu le moment vint pour all&eacute; dans l'ring et b&eacute;t&ocirc;t nos y v'la a faithe le tou por djais minutes tandis qu'les juges faisaient la mine d'examin&eacute; nos b&ecirc;tes. Apr&egrave;s chonna y fallut les tou&ocirc;n&eacute; d'bord pour montr&eacute;, sans doute qu'y'avait &eacute;tout deux trans d'chu c&ocirc;t&eacute;-la. Pour dithe vrai Moussieu j'qu'menchais &agrave; m'en engni&eacute;, et ma gniche &eacute;tout. Nou viyait chonna par la mani&eacute;the qu'ou ch&acirc;tchait la coue.<br/>
<br/>
Epis la grande surpr&icirc;nze. Yun des juges s'en veint et fait un signe &agrave; un g&acirc;s tchi m'nait une vraie bricole, d'la m'n&eacute; dans l'mitan. Une minute apr&egrave;s n'en v'la un autre tch'y s'y'en va &eacute;pis une tr&acirc;isi&egrave;me et une quatri&egrave;me. Pour en finit dans p'tit d'temps, y'en avait neuf en rang, tandis qu'm&eacute; et ma g'niche taient rest&eacute;s l'long des cordes. Y n'en voulaient pas d'la p&ucirc;s belle gniche que l'Portinf&eacute; a jamais veu.<br/>
<br/>
N'y'avait rain &agrave; faithe, et fallait s'content&eacute;, mais, la classe finie, j'empoignit yun des juges et j'voulit sav&eacute; tch&ecirc;sque il avait veu dans ma b&ecirc;te tchi n'y'avait pas pliu et pourtchi qu'ou n'avait pas yeu l'preumi&eacute; prix.<br/>
<br/>
&quot;Eh ben, man Ph'lip&quot; y'm'dit, &quot;si ta g'niche n'avait pas une t&ecirc;te comme un m&acirc;illot, et si oulle avait l'co un mio pu fin et l's'&ecirc;paules mains grossi&eacute;thes, et si oulle avait p&ucirc;s l'bathi et une miyeu croupe, et si ses trans n'pointaient pas l's'uns &agrave; l'&ecirc;st et l's'autres au ou&ecirc;st, et s'ou n'avait pas un dos comme un chameau, et la coue crotchie, je n'dis pas qu'nou n&eacute;thait pas yeu un riband. M'n'avis &agrave; t&eacute; ch'est d'la r'couvri tout de suite et d'la r'mettre &agrave; l'&ecirc;tablye au p&ucirc;s tot.<br/>
<br/>
Et don, Moussieu, ne v'la chen qu'j'en eut. Et d'p&icirc;s qu'ch'est d'm&ecirc;me, et qu'je n'g&acirc;gne rain d'la m'n&eacute; en ville, avec des juges tch'y n'y connaissent rain, je sis pr&ecirc;t &agrave; vendre ma g'niche &agrave; bouon marchi. J'en ai p&acirc;sl&eacute; &agrave; la Merrienne, et ach'teu j'n'en d'mandons pas p&ucirc;s d'trais chents louis argents comptant. La voulous?&quot;<br/>
<br/>
<i><a href="lebrocq.html">Ph'lip</a></i><br/>
<i>Morning News 10/5/1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="vaquevoc.html">Les parties d'eune vaque</a><p>
<li><a href="vaque.html">La Compliainte d'une Vaque</a><p>
<li><a href="jerseycow.html">Les vaques d&eacute; J&egrave;rri</a><p>
<li><a href="jerriaises.html">Les J&egrave;rriaises</a><p>
<li><a href="gdfvaque.html">Nouot' chi&eacute;the p&eacute;tite vaque</a><p>
<li><a href="fermethie.html">La f&egrave;rmethie en J&egrave;rriais</a><p>
<li><a href="vaque2001.html">2001: L'ann&eacute;e d&eacute; la Vaque J&egrave;rriaise</a><p>
<li><a href="gdftouau.html">Av'-ous consult&eacute; l'touauth&eacute;?</a><p>
<li><a href="vaque_phlip.html">La Vaque &agrave; Ma&icirc;tre Phlip</a><p>
<li><a href="betesacones.html">Les B&ecirc;tes &agrave; C&ocirc;nes</a><p>
<li><a href="achocre.html">L'Achocre</a><p>
<li><a href="boeux1914.html">Une nouvelle sorte d'Boeux</a><p>
<li><a href="pmboeu.html">Ph'lip et san boeu</a><p>
<li><a href="pm3000boeu.html">Trais mille louis pour un boeu!</a><p>
<li><a href="pmouting.html">Ph'lip wants an outing</a><p>

<li><a href="bellevaque.html">La Belle Vaque &agrave; Charlie</a><p>
<li><a href="mavieillenancy.html">Ma vieille Nancy</a><p>
<li><a href="cahouainvisite.html">La visite de lus Majest&eacute;s</a><p>
<li><a href="pmvisite2.html">La Visite Royale</a><p>
<li><a href="painexpert.html">Rapport d'Expert?</a><p>
<li><a href="cahouain_betes.html">T&eacute; r'connais-tu un mio dans les b&ecirc;tes?</a><p>
<li><a href="painbullshow.html">Piteur reports on the bull show</a><p>
<li><a href="painherdbook.html">Mister Pain Betrays Herd Book Secrets</a><p>
<li><a href="painnoble.html">All about Golden Fern's Noble</a><p>
<li><a href="show1919.html">Au &quot;Show&quot; des b&ecirc;tes</a><p>
<li><a href="shows1913.html">Ervel&agrave; les &quot;shows&quot; erqu&eacute;menchis</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmheifer.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

