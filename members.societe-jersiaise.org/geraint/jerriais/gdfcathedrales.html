<HTML>

<!-- Mirrored from members.societe-jersiaise.org/geraint/jerriais/gdfcathedrales.html by HTTrack Website Copier/3.x [XR&CO'2014], Tue, 15 Jul 2025 13:46:38 GMT -->
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

Je n'm'en vait pas vouos dithe tch'i' l'y'a autchun pays tch'est pus b&eacute; qu'not' p&eacute;tit J&egrave;rri, - mais j'peux vouos dithe tch'i' l'y'a d'belles chose &agrave; vaie en Angli&eacute;t&egrave;rre &eacute;tou, - pr&icirc;ncipalement dans chutte contr&eacute; ich&icirc;n qu'not' vi&egrave;r Duc Dguilleaume de Normandie at&egrave;rri quant i' v&icirc;nt bailli eune sl&icirc;ndgeuse &egrave;s Angliais en dgiex chent souoxante six! Et i' patha&icirc;t tch'i' 'tait erconna&icirc;ssant pour ses victouaithes, car ieune des choses tch'i' s'm&icirc;ns &agrave; faithe 'tait d'b&acirc;ti des grand' cath&eacute;drales pour &egrave;rmercier l'<a href="bouondgieu.html">Bouan Dgieu</a>. l'y'en a tchi veulent dithe que ch'tait pour s&eacute; glorifier li-m&ecirc;me pus-&agrave;-co que glorifier l'Bouan Dgieu, mais quant &agrave; m&eacute;, j&eacute; n'sai pon, - l'y'a eune chose tchi n'est pas deux, - ch'est tch'il avait bouan go&ucirc;t, - car l's'&eacute;glyises tch'i' b&acirc;tit, ou tchi f&ucirc;tent c'menchies souos ses ordres, sont des monuments sup&egrave;rbes &agrave; la Glouaithe du Bouan Dgieu et &agrave; la m&eacute;mouaithe du fameux Duc.<br/>
<br/>
Quand nou s'm&ecirc;te &agrave; eune distance de ches cath&eacute;drales-l&agrave;, nou s&eacute; d'mande s'i' 'taient b&acirc;ties pour a'c'moder eune racachie d'monde, - et il en faudrait, m&ecirc;me aujour-d'aniet, eune racachie, pour les remplyi, - mais nann&icirc;n, mes bouan'gens, ch'n'tait pas l&agrave;, l'id&eacute;e, - l'id&eacute;e 'tait d'b&acirc;ti un bieau et grand monument &agrave; la glouaithe du Cr&ecirc;ateur comme &egrave;rconnaissance pour le don d'la vie et d'la jouaie d'vivre et d'li chanter les louanges d&eacute;dans, - ch'tait l&eacute; d'si des vi&egrave;rs Architectes de cr&ecirc;er des monument dignes au Grand' Architecte de l'Univ&egrave;rs.<br/>
<br/>
J'don'nais autcheune chose pour ervaie les vi&egrave;rs tch'ont b&acirc;ti ches belles cath&eacute;drales-l&agrave;, et les vi&egrave;rs tch'ont b&acirc;ti nos vielles &eacute;glyises en J&egrave;rri &eacute;tou, sans doute! J'pense bein que ch'tait du monde comme nous, tch'ont v&ecirc;tchu lus vie en ch&egrave;rchant l'bonheur et l'contentement, et que tout tch'i' d'mandaient 'tait d'&ecirc;t' laissis travailli trantchil'ment et passer la s&eacute;th&eacute;e auve lus femme et &ecirc;fants aupr&eacute;s du feu. A l'entr&eacute;e d'ieune des grandes &eacute;glyises l'aut' jour j'v&icirc;nmes deux-s-trais mots &ecirc;crits sus eune carte tchi nouos frapp&icirc;tent et nous f&icirc;tent penser, l'Juge Le Feuvre et m&eacute;, &agrave; ches vi&egrave;rs-l&agrave;. Ch'tait tchiquechose comme chen'ch&icirc;n: &quot;Arr&ecirc;te un moment et r'fli&eacute;chis: chu sanctuaithe ich&icirc;n est si solonnel, et acouo si familyi! L&eacute; temps qu'tu passe ich&icirc;n humblyi&eacute;ment s'en va t&eacute; r'am&eacute;mouaither d'un tas tch'i' t'sont &icirc;nconnus mais tchi 'taient quand-m&ecirc;me de ta race!&quot;<br/>
<br/>
Ich&icirc;n, &agrave; Winchester, i' n'y'a pas d'soin iou qu'nou va, nou vait les preuves que not' Duc Dgilleaume passit hardi d'ses preunmi&eacute;thes ann&eacute;es ich&icirc;n l'tou apr&eacute;s la <a href="hastings.html">Bat&acirc;lle de Hastings</a>. San Palais 'tait ich&icirc;n, et i'y'&agrave; tchiques mios d'ses vielles muth&acirc;lles tchi sont visiblyes &agrave; l'entr&eacute;e d'Eglyise de St. Louothains, tch'a 't&eacute; b&acirc;tie sus l'empliaichement d'la vielle chapelle du Palais. La cath&eacute;drale fut c'menchie en dgiex chent septante-neuf, - dans san temps, et ch'est seux tch'i' pr&icirc;nt un grand int&eacute;th&ecirc;t dans l'b&acirc;tisse.<br/>
<br/>
Chose erm&egrave;rquablye, &eacute;tou, est qu'nou vait les noms de tchiques J&egrave;rriais &icirc;nscrits dans la Cath&eacute;drale! L'y'&agrave; des pliaques sus les muth&acirc;lles &agrave; la m&eacute;mouaithe d&eacute; pus d'un, - un nomm&eacute; John Dolbel Le Couteur, tchi 'tait savant dans l'v&egrave;rre couleuth&eacute; des grandes v&egrave;rrines de la cath&eacute;drale, - un coronel Douard Le Marchand tchi 'tait fameux soudard et tchi fut tu&eacute; dans l'Indes, - mais l'y'&agrave; longtemps qu'les J&egrave;rriais sont v'nues aidgi ich&icirc;n. J'vis un contrat dans eune &eacute;glyise a Christchurch l'aut' jour tch'avait t&eacute; trouv&eacute; en dgiex-sept chent septante-trais (et tch'est tchiques chents ans pus vyi) et j'ermertchi qu'ieune des signatuthes sus l'contrat 'tait la cheinne d'un Giffard, - probably&eacute;ment iun d's'anch&ecirc;tres de ma m'm&egrave;e!<br/>
<br/>
Iun des Dguides de la Cath&eacute;drale nouos disait, &eacute;tou, qu'un bouan-homme Le Feuvre, tchi n'a pas t&eacute; mort bein d's'ann&eacute;es, soulait hanter l'sanctuaithe. I' patha&icirc;t tch'i' tait pathent &agrave; l'Amitha Jellicoe, et tch'i' tait un Moussieu. J'pense bein tch'i' tait d'scendu d'la famille des Tchithi&eacute;thes du Coin. Et pis, parmi les noms des Ministres d'l'Ev&ecirc;tch&eacute; qui sont hors pays, l'y'a les R&eacute;v&eacute;rends G. Guiton (dans l'Indes), A.S. Le Moignan (&agrave; la C&ocirc;te) et H. Marett (en Afrique).<br/>
<br/>
Les villais d'ich&icirc;n ont ou&iuml; du J&egrave;rriais &agrave; ches drein (car j'l&eacute; p&acirc;lons ich&icirc;n comme en J&egrave;rri l&eacute; Juge et m&eacute;) comme lus Anch&ecirc;tres en ou&iuml;yaient en dgiex chent souoxante-six quand not' Duc Dguilleaume 'tait par les c'm&icirc;ns!<br/>
<br/>
<i><a href="lefeuvre.html">George d'La Forge</a><br/>
Les Chroniques de Jersey 27/3/1948</i>



&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="erligion.html">L'&egrave;rligion en J&egrave;rriais</a><p>
<li><a href="coutances.html">La Cath&eacute;drale de Coutances</a><p>
<li><a href="eghises_paroiessiales.html">Nos Eghises Paroiessiales</a><p>
<li><a href="amiens.html">La Cath&eacute;drale d'Amiens</a><p>
<li><a href="rouen.html">La Cath&eacute;drale d&eacute; Rou&euml;n</a><p>
<li><a href="gdfparis2.html">Paris</a><p>
<li><a href="gdfame.html">La Nou&ocirc;rrituthe d&eacute; l'&acirc;me</a><p>
<li><a href="gdfrligion.html">La R'ligion</a><p>


<li><a href="gdfstgeorges.html">L'&eacute;glyise d&eacute; St. Georges</a><p>
<li><a href="gdfthee.html">L&eacute; Th&eacute;e d&eacute; l'&Eacute;glyise</a><p>
<li><a href="gdfgibraltar.html">Gibraltar</a><p>

<li><a href="gdf_enrussie3.html">George d'la Forge en Russie 3</a><p>
<li><a href="gdfhviii.html">Henri VIII et l'Eglyise d'Angli&eacute;t&egrave;rre</a><p>
<li><a href="westminsterabbey.html">L'Abbaye d'Westminster</a><p>
<li><a href="chapelleespetcheurs.html">La Chapelle &egrave;s P&ecirc;tcheurs</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfcathedrales.html by HTTrack Website Copier/3.x [XR&CO'2014], Tue, 15 Jul 2025 13:46:38 GMT -->
</HTML>

