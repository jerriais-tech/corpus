<HTML>

<!-- Mirrored from members.societe-jersiaise.org/geraint/jerriais/lettrejerriaise21.html by HTTrack Website Copier/3.x [XR&CO'2014], Tue, 15 Jul 2025 13:57:55 GMT -->
<HEAD>
<TITLE>La Lettre J&egrave;rriaise</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La Lettre J&egrave;rriaise</h2>
Octobre 2011<br/></font></center><p>
<br/>
Bou&ocirc;njour bouonnes gens. Ch'est Geraint Jennings tchi vos pr&eacute;sente la Lettre J&egrave;rriaise chutte s&eacute;maine.<br/>
<br/>
J'avons ieu des changements &agrave; ches drein: chutte Lettre J&egrave;rriaise a r'mu&eacute; et j'esp&eacute;the qu'la nouvelle heuthe est pus conv'nabl'ye et qu'ou s'en va attriotchi pus d'monde. L&eacute; cly&icirc;nmat sembl'ye &agrave; la renv&egrave;rque - j'avons su&eacute; &agrave; la f&icirc;n du mais d'Septembre quand l'mais d'Ao&ucirc;t &agrave; chein tchi patha&icirc;ssait arrivit en temps pouor l'mais d'Octobre. Mais i' sembl'ye qu'l&eacute; S'tembre arrive - y'a des coff&icirc;ns d'ch&acirc;taines &ecirc;true&ucirc;l&eacute;s par les trottouaithes et des fielles sont &agrave; tchaie. Y'a des mouochieaux d'fielles s&egrave;cques par les c'm&icirc;ns et des mouochieaux d'fiellets des candidats &egrave;s &ecirc;lections &agrave; toutes les portes.<br/>
<br/>
L's affiches des candidats n'ont pon tch&eacute;e tout coumme - i' sont acouo l&agrave;. Mais chutte fais ma fache n'est pon affichie acant&eacute; l's aut's. Ch'est en tchi j'avais pliann&eacute; d&eacute; m'mett' sus les rangs, mais au mais d'Ao&ucirc;t y'e&ucirc;t un changement d'avis quand j'fus p&egrave;rsuad&eacute; d&eacute; happer eune opporteunit&eacute; tchi m'avait tch&eacute;e sus l'co. Coumme nou dit, y'a souvent du disteurb&eacute; entre l'b&eacute; et l'morc&eacute;.<br/>
<br/>
L's &ecirc;lections sont des changements politiques. Y'&eacute;tha un changement d'Chef Minnistre, et d'aut's changements parmi les minnistres, et j'savons chenna sans aver &agrave; pr&eacute;dithe les r&ecirc;sultats d'la vot'tie. Y'a des Membres d's &Ecirc;tats tchi lus en vont &agrave; la r'traite, et j'lus d&icirc;thons &agrave; b&eacute;t&ocirc;t (ou bouonne d&ecirc;b&acirc;te, s'lon s'n avis). Y'&eacute;tha des nouvieaux membres d'&ecirc;lus, et j'lus d&icirc;thons s&eacute;yiz les beinv'nus (ou bein tchi pitchi s'lon s'n avis). Et auve l&eacute; changement constitutionnel, j'&eacute;thons mains d'S&eacute;nateurs. Un aut' changement dans la politique est l'arriv&eacute;e et l'ass&egrave;rment&acirc;tion du nouvieau <a href="gouverneux.html">Gouv&egrave;rneux</a>.<br/>
<br/>
L&eacute; mot &quot;changi&quot; est iun des dgi&ecirc;x mots choua&icirc;sis pouor la calenge du pr&eacute;chain neunm&eacute;tho des Nouvelles Chroniques du Don Balleine. La date l&icirc;nmite pouor des pi&egrave;ches ch'est la f&icirc;n d'chu mais - l&eacute; trente-tch'iun d'Octobre. L&eacute; neunm&eacute;tho du mag&acirc;s&icirc;n d'achteu a coumme th&egrave;me &quot;Les &Ecirc;lections&quot; et auve les vielles pi&egrave;ches nou peut li&eacute;the coumme tchi qu'les &ecirc;lections ont changi. Ch'fut l'Conn&ecirc;tabl'ye d&eacute; Saint H&eacute;lyi, Ph'lippe Baudains, tchi fit p&acirc;sser la louai sus l'ballot - d'vant chenna nou votait ouv&egrave;rtement en d&ecirc;cliathant sa vouaix pouor ch&acirc;que candidat. Et n&eacute; v'l&agrave; ieune des ra&icirc;sons pouortchi qu'ses admithateurs f&icirc;tent &ecirc;rigi eune stchulptuthe du Conn&ecirc;tabl'ye Baudains dans les gard&icirc;ns d'la Pathade.<br/>
<br/>
La Pathade, tchi 'tait un t&egrave;rrain militaithe sus les mielles d'la Ville, fut transform&eacute;e en par et pronm'nade par l'action des Conn&ecirc;tabl'yes et P&acirc;ra&icirc;ssiens d'Saint H&eacute;lyi au temps p&acirc;ss&eacute;. Robert Pipon Mathet 'tait iun des responsabl'yes coumme Conn&ecirc;tabl'ye d&eacute; Saint H&eacute;lyi, et l'Conn&ecirc;tabl'ye Baudains pus tard avait embelli les gard&icirc;ns. Et achteu, tchi qu'&eacute;thait voulu vaie acouo des ma&icirc;sons et offices o&ugrave;'est qu'j'avons chu par? Ch'est un plia&icirc;si d&eacute; croua&icirc;si les gard&icirc;ns pouor v'n&icirc;n ich&icirc;n &agrave; Radio J&egrave;rri &agrave; seule f&icirc;n d'&egrave;rcorder chutte Lettre-ch&icirc;n. Ch'tait un changement en Ville tch'est bein appr&eacute;ci&eacute; au jour d'aniet.<br/>
<br/>
Et y'a acouo un changement historique en allant en Ville, ch'est l'travas pouor ag'ver l'par du Mill&eacute;naithe. Y'a ieu du h&egrave;rtch&icirc;n entouor l&eacute; grannit, et les trottouaithes, et les si&egrave;ges, et tout. Et n'y'a p&egrave;rsonne tch'est chent pouor chent satisfait en tout, car les gens ont des diff&eacute;thentes priorit&eacute;s. I' faut tchiquechose pouor les jannes, tchiquechose pouor les vielles gens. L&eacute; par dait offri tchiquechose toute l'ann&eacute;e, dans toutes les sa&icirc;sons - au R'nouv&eacute;, en &Ecirc;t&eacute;, au S'tembre et en Hiv&eacute;. Ch'est en tchi un par dait r&ecirc;pondre &egrave;s d'mandes des r&eacute;sidents et v&icirc;siteurs, et les d'mandes changent s'lon l'temps et s'lon les sa&icirc;sons. I' faut d'la bli&ecirc;te et d'l'abri, des flieurs et des stchulptuthes, et l'par s'en va changi l'quartchi du Nord-&Ecirc;t d'la Ville, en attriotchant des conm&egrave;rces et amendant la vie des fanmil'yes tchi'y d'meuthent et d'meuth'thont.<br/>
<br/>
Et pouor finni, n&eacute; v'ch&icirc;n un but d'eune po&eacute;sie par <a href="pwluce.html">Ph'lippe d'la Golarde (PW Luce)</a>, &quot;<a href="temppas2.html">Au temps pass&eacute;</a>&quot;:<br/>
<br/>
<i>Ch'est seux qu' y'a ieu bein des changements<br/>
Ich&icirc;n en J&egrave;rri dans chent ans :<br/>
Ma&icirc;s pour ma part j'sis satisfait<br/>
De vivre p&ucirc;t&ocirc;t au jour d'aniet. <br/></i>
<br/>
M&egrave;rcie bein des fais pouor m'aver &ecirc;cout&eacute;, et &agrave; la pr&eacute;chaine.<br/>
<br/>
<br/>
<i><a href="jerpoem.html">Geraint Jennings</a>
</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="gjpar.html">Par l'par</a><p>
<li><a href="election1902.html">L'Election d'Mardi dern'yi!</a><p>
<li><a href="change100.html">Les changements q'ya yieu en Jerri</a><p>
<li><a href="gdfchange.html">Tchi changements!</a><p>
<li><a href="changements.html">Des changements</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/lettrejerriaise21.html by HTTrack Website Copier/3.x [XR&CO'2014], Tue, 15 Jul 2025 13:57:55 GMT -->
</HTML>
