<HTML>
<HEAD>
<TITLE>Merrienne complains of the cold</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne complains of the cold</h2>
But finds a cure</font></center><p>


Moussieu l'Editeu,<br/>
<br/>
Oh, grand do&ucirc;x d'la vie tchi fait fraid,&quot; s'fit la Merrienne, hier matin, quand j'entris dans la tchuisine pour ma t&acirc;sse de caf&eacute;. J'n'ai pas r&ecirc;cauff&eacute; d'pis qu'j'ai d'vall&eacute;. J'm'en vais me r'fou&ocirc;r&eacute; au liet si chonna continue.&quot;<br/>
<br/>
&quot;Ch'est d'ta faute,&quot; j'l'y dit. &quot;Tu'as des titheurs pliens d'cotillions. Pourtchi qu'tu n'en mets pon yun ou deux d'p&ucirc;s?&quot;<br/>
<br/>
&quot;Tu p&acirc;sle comme un imb&eacute;cile,&quot; ou raiponnit. &quot;J'en ai d&ecirc;j&agrave; quatre, et m&ecirc;me ma pou&ocirc;re m&egrave;the, tch'y tait friyeuse comme tout, n'en mettait jamais p&ucirc;s. Ch'est du rouoge flianet, et je n'comprends pas pourtchi qu'chonna n'peut pas m'gard&eacute; caud. Sans doute je qu'menche &agrave; m'vieilli.&quot;<br/>
<br/>
&quot;Et m&eacute; &eacute;tout,&quot; j'l'y dit, &quot;mais je n'sait pas pourtchi qu'tu t'pli&acirc;ins. Tu'est ichin dans ta tchuisine, tandis qu'm&eacute; y faut qu'je s'sais d'hors &agrave; g'l&eacute;. Et j'n'ai pas une demi&eacute;-douzaine de cotillions souos mes brais.&quot;<br/>
<br/>
&quot;Nan,&quot; ou dit, &quot;mais tu n'est pas d'hors du tout. Tu t'ch&egrave;ns dans l'&ecirc;tablye &egrave;s vaques des heuthes du temps, et y fait p&ucirc;s caud l&agrave; tchi n'fait ichin.&quot;<br/>
<br/>
&quot;Oh, ch'est d'm&ecirc;me,&quot; j'l'y dit. &quot;Eh ben va't'en souos la tcherquethie ram&acirc;ss&eacute; des raves et des suidiches pour les b&ecirc;tes, comme je veins d'faithe, et tu v&ecirc;rras s'nous y puthe de sueu &agrave; chutte djobbe-l&agrave;. Baille-m&eacute; man caf&eacute; que j'd&ecirc;j&egrave;le chu gli&eacute;chon-l&agrave; qu'j'ai dans l'estomac.&quot;<br/>
<br/>
Apr&egrave;s qu'j'en e&ucirc;t bu deux t&acirc;sses, j'qu'menchit &agrave; me r'trouv&eacute; m&ucirc;s, mais la bouonnefemme se pliaignait ocquo. Oulle avait fraid &egrave;s pattes, oulle avait fraid &egrave;s ort&eacute;ts, oulle avait fraid partout. A la ou&iuml; p&acirc;sl&eacute; jamais J&ecirc;rri n'avait veu ditet temps.<br/>
<br/>
Quand vint l'heuthe du d&icirc;n&eacute; ch'tait ocquo la m&ecirc;me histou&eacute;the. Ou tait enfliub&eacute;e dans sans grand ch&acirc;wl, ou gronnait tout l'temps, et nou l'&eacute;thait entendue gr&eacute;lott&eacute; un d'mi&eacute;-mille au lien.<br/>
<br/>
Mais apr&egrave;s av&eacute; aval&eacute; une bouonne boll&eacute;e d'soupe de pais ou qu'menchit &agrave; s'ravigot&eacute;, et ma f&eacute; dans les quatre heuthes la v'la tch'y met san bonnet et des galoches et tch'y s'en va faithe une p'tite tou&ocirc;n&eacute;e dans l'vaisin&eacute;, tandis qu'm&eacute; j'm'aloignit s&ucirc;s l'sofa pour me r'p&acirc;s&eacute; un p'tit d'temps.<br/>
<br/>
Et quand ou r'vint, ou s'mint &agrave; pr&eacute;path&eacute; l'tais, et ou m'dit comme ch'l&agrave;: &quot;Tu sais ben, Ph'lip, quand y fait fraid nou n'd&eacute;v'thait pas rest&eacute; par dedans. N'y'a rain comme une bouonne prom'nade pour vos r&ecirc;cauff&eacute; et pour vos donn&eacute; un app&eacute;tit. Y'a longtemps que j'n'avais pas yeu si faim.&quot;<br/>
<br/>
&quot;Mets ocquo deus-trais patates dans la cast-role,&quot; j'l'y dit. &quot;Y'en a un autre ichin tch'y peut s'graie d'un bouon tais.&quot;<br/>
<br/>
<i><a href="lebrocq.html">Ph'lip</a></i><br/>
<i>1948</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="fre.html">La Fr&eacute;</a><p>
<li><A HREF="rfraid.html">Les R'fraide&ucirc;res</A><p>
<li><a href="fraid.html">Ah! Fait i' fraid!</a><p>
<li><a href="pmcold.html">Merrienne complains of the cold</a><p>
<li><a href="lettrejerriaise16.html">Lettre J&egrave;rriaise, Mar 2008</a><p>
<li><a href="ne.html">La N&egrave;</a><p>
<li><A HREF="ne2.html">La N&eacute;</A><p>
<li><a href="gloque.html">L'air craque et g'loque</a><p>
<li><a href="pmgrandhive2.html">L&eacute; Grand Hiv&eacute;</a><p>
<li><a href="pmgrandhive.html">M&eacute;mouaithes du Grand Hiv&eacute;</a><p>
<li><a href="neige1868.html">Sur la Neige du 7 Novembre 1868</a><p>
<li><a href="pmfraid.html">Pus fraid que Jamais?</a><p>
<li><a href="gdffraid2.html">I' fait fraid!</a><p>
<li><a href="pmminsethe.html">D'la m&icirc;ns&egrave;the &agrave; Port&icirc;nf&eacute;</a><p>
<li><a href="lecaudey_fo.html">Ma&icirc;t'e Dan L&ecirc;caudey est qu&acirc;si fo</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

