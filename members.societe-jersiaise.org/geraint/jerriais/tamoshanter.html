<HTML>
<HEAD>
<TITLE>Tanme L&eacute; Tchauteux - Tam o' Shanter</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Tanme L&eacute; Tchauteux</h2>
<i>Tam o' Shanter</i></font></center><p>

<CENTER><TABLE><TR><TD>


Quand les chinneurs veinnent d'par les c'm&icirc;ns,<br/>
des va&icirc;th&icirc;ns convyient lus va&icirc;th&icirc;ns,<br/>
les jours du marchi vont sus l'tard,<br/>
et l'monde lus graient pouor lus d&ecirc;part;<br/>
quandi qu&eacute; j'soummes &agrave; baithe deux d'gouts<br/>
en v'nant heutheurs, &agrave; ma&icirc;ntchi so&ucirc;ls -<br/>
sans penser &egrave;s milles &Ecirc;c&ocirc;ssais,<br/>
dous, mont&eacute;es, &ecirc;cali&egrave;rs, mathais<br/>
entr&eacute; nous et not' chi&eacute;the ca&ucirc;minne<br/>
o&ugrave;'est qu'la bouonnefemme, atout eune minne<br/>
&egrave;rch&icirc;ngnie coumme l'&ocirc;rage tchi ronne,<br/>
veint roupilleuse - et ch'est qu'ou gronne!<br/>
<br/>
V&eacute;the, v'l&agrave; l'anm&icirc;n Tanme l&eacute; Tchauteux<br/>
en galopant d'Ayr au f&icirc;n feu;<br/>
N'y'a autchun bord coumme Ayr, eune ville<br/>
remplyie d'honn&ecirc;tes gas et d'belles fil'yes.<br/>
<br/>
Ah Tanme! si tu'&eacute;thais 't&eacute; ouillinne<br/>
d&eacute; si&eacute;the l'avis d'ta chi&eacute;the Cat'linne!<br/>
Toute juste, ou t'avait trait&eacute; d'pe&ucirc;le,<br/>
d'b&eacute;g-&eacute;-b&ocirc;ne tchi bait et bahue&ucirc;le,<br/>
tchi pioche d&eacute; Novembre en Octobre,<br/>
janmais, par un jour d'marchi, sobre,<br/>
ch&acirc;que moulinn'nie auve l&eacute; monnyi<br/>
tu b'thais tes cauches - tchil' ivrou&ocirc;ngn'nie! -<br/>
pis siez l'forgeux, qu'ch&acirc;que f&eacute; &agrave; j'va<br/>
m&eacute;thitait un fortificat,<br/>
qu'l&eacute; D&icirc;nmanche gr&eacute;e pouor la chapelle<br/>
tu'embraichais et douinne et boutelle.<br/>
Ou pr&eacute;dit qu't&ocirc;t ou tard tu s'sais<br/>
pr&egrave;s d'l'&eacute;glyise hant&eacute;e d'Alloway<br/>
happ&eacute; par des chorchi&egrave;rs d&eacute; niet,<br/>
ou p&ecirc;tchi mort d&eacute; d'dans l'cann&eacute;.<br/>
<br/>
Ah, Mesdanmes! v'l&agrave; tchi m'fait plieuther<br/>
d'penser d'combein d'mots avis&eacute;s,<br/>
d'combein d'longues alib&ecirc;les d'avis<br/>
d'sa bouonnefemme, qu&eacute; l'bouonhoumme s'm&ecirc;fyie!<br/>
<br/>
J'vos contons: eune s&eacute;th&eacute;e d'marchi,<br/>
not' Tanme 'tait bein caudement assis<br/>
aupi d'l'&acirc;tre - ah, tchi bou&ocirc;n radg&icirc;n! -<br/>
et l'bou&ocirc;n baithe l&icirc; sembliait div&icirc;n.<br/>
Au ras d'li, s'n anm&icirc;n Jean l'chavtchi<br/>
ch&acirc;rait auve li ch&acirc;que boutillie;<br/>
Tanme l'aimait hardi coumme un fr&eacute;the -<br/>
il' avaient 't&eacute; des s'maines &agrave; baithe.<br/>
Chutte s&eacute;th&eacute;e-l&agrave; y'avait du ji<br/>
&agrave; chanter et baithe auve plia&icirc;si.<br/>
Tanme, auve des patholes pr&ecirc;tes &agrave; pliaithe,<br/>
pouj&ocirc;lait la cabath&eacute;tchi&eacute;the;<br/>
l&eacute; chavtchi r'dit d'tchi tchuthieux;<br/>
et l'cabath&eacute;tchi 'tait rieux.<br/>
En d'houors s'i' ventait rude et d&ucirc;,<br/>
Tanme en mett'tait la cli&eacute; souos l'us!<br/>
<br/>
La g&ecirc;ne s&eacute; nyit, m&acirc;rrie d&eacute; l'vaie<br/>
si heutheux, dans l&eacute; cidre qu'i' b'vait.<br/>
Les heuthes lus p&acirc;ssaient auve des ris,<br/>
tout coumme des bourdons ch&egrave;rgis d'myi;<br/>
d'itelle richesse, Tanme 'tait bragi,<br/>
riche coumme l&eacute; char du Rouai D&acirc;vi.<br/>
<br/>
Les plia&icirc;si&egrave;rs sont coumme les pavots,<br/>
nou les gaffent et i' prannent l'avo;<br/>
coumme la blianche n&eacute; tchi tchait sus l'dou<br/>
lit un br&icirc;n &eacute;pis fond tr&eacute;jous;<br/>
ou coumme les veues des Mathionnettes<br/>
tchi dispatha&icirc;ssent mais qu'nou les dgette;<br/>
ou bein coumme les couleurs d&eacute; l'ar<br/>
&ecirc;clyips&eacute;es d'un co par l's &ecirc;parts.<br/>
Nou n'peut pon c'mander la math&eacute;e:<br/>
&agrave; j'va Tanme dait achteu r'monter:<br/>
ch't' heuthe est d'la niet la cli&eacute; d'la votte<br/>
et souos chu ni&egrave;r ciel v'l&agrave; tch'i' trotte.<br/>
Tchi ma&ucirc;faite heuthe &agrave; s'arrouter<br/>
sus ches c'm&icirc;ns par eune niet d'enf&eacute;!<br/>
<br/>
I' ventait coumme la dreine jug'gie;<br/>
la plyie d&ecirc;g&ocirc;lait par achies;<br/>
les &ecirc;parts fa&icirc;thaient pataflias,<br/>
l'&ocirc;rage en bue&ucirc;lait long et bas.<br/>
Chutte niet-l&agrave;, qu&eacute; l'craithait un p'tchiot,<br/>
l&eacute; Dgi&acirc;bl'ye 'tait hors &agrave; faithe du dro.<br/>
<br/>
Mont&eacute; sus sa jeunment M&egrave;rgot -<br/>
Mou&ocirc;n Doue qu'ou pouvait aller l'vo! -<br/>
Tanme qu&eacute;dainait &agrave; pitouoilli<br/>
en d'pis du vent, du feu, d'la plyie;<br/>
&agrave; san bliu bonnet &agrave; tcheindre bou&ocirc;n,<br/>
&agrave; chant&ucirc;ther eune vielle chanson<br/>
en dgettant souongneusement tout l'tou<br/>
d'peux d'&ecirc;t' happ&eacute; par un ou&eacute;thou.<br/>
Des blianches femmes et cahouains nou ouait<br/>
en v'nant &agrave; l'&eacute;glyise d'Alloway.<br/>
<br/>
Pouor chu temps i' croua&icirc;sit l'cann&eacute;<br/>
o&ugrave;'est qu'l&eacute; chinneux s'nyit en Hiv&eacute;;<br/>
p&acirc;ssit les bou&ocirc;lias et l'p&egrave;rron<br/>
o&ugrave;'est qu'Tch&egrave;rli tchit mort tout san long;<br/>
l'trav&egrave;rs des ronches, par la poucl&eacute;e<br/>
o&ugrave;'est qu'nou trouvit l'mousse machacr&eacute;;<br/>
aupr&egrave;s l's &ecirc;p&icirc;ngnes, du bord du pits<br/>
o&ugrave;'est qu'la m&eacute;the &agrave; Mich&eacute; s'm&ecirc;fit.<br/>
L&eacute; dou en doubl'ye - n&eacute; v'l&agrave; l'd&ecirc;bord;<br/>
&egrave;s bouais la temp&ecirc;te bue&ucirc;le et bouort;<br/>
Les &ecirc;parts p&egrave;rchent d&eacute; p&ocirc;le en p&ocirc;le;<br/>
appr&eacute;chant, l'&ocirc;rage ronne et rou&ocirc;le;<br/>
v'l&agrave;, lampant l'trav&egrave;rs d'la boua&icirc;s'sie,<br/>
l'&eacute;glyise d'Alloway &ecirc;cliaithie!<br/>
Par toutes les br&egrave;cques, ou 'tait &agrave; lithe,<br/>
nou-s'y 'tait &agrave; danser et rithe.<br/>
<br/>
La Reine la Poumme nos fait tchoeuthus:<br/>
aupr&egrave;s deux d'gouts j'fa&icirc;thons d'not' mus.<br/>
Sans peux aupr&egrave;s deux-trais gorgies,<br/>
j'enfach'ch&ecirc;mes m&ecirc;me l&eacute; Pid-Froutchi!<br/>
Tanme s'tait si arrou&ocirc;s&eacute; l'hou&ecirc;p&icirc;n<br/>
qu'i' s'en fich'chait d'tout dgi&acirc;bliot&icirc;n.<br/>
La M&egrave;rgot s'arrouit d'un embront,<br/>
mais cachie par main et &ecirc;p'thon,<br/>
&agrave; pas pe&ucirc;theurs oulle avanchit:<br/>
chein qu'Tanme y vit l'&ecirc;m&egrave;rvilyit!<br/>
<br/>
Chorchi&egrave;rs et chorchi&eacute;thes dans eune danse:<br/>
pon d'c&ocirc;tillon apport&eacute; d'France,<br/>
mais sauts, g&icirc;ngna&ucirc;des et engamb&eacute;es<br/>
lus fa&icirc;thaient dgaiement l'ver l'dg&eacute;thet.<br/>
L&agrave; dans eune carre, sus eune b&acirc;rrique,<br/>
n&eacute; v'l&agrave; en forme d'ou&eacute;thou, l'Vi&egrave;r Nic -<br/>
en grand ni&egrave;r tchian &egrave;s i&egrave;rs &agrave; feu,<br/>
du sabbat, l'&icirc;nf&egrave;rna sounneux,<br/>
fa&icirc;thant piailli sa pouque &agrave; vent<br/>
pouor ch&acirc;tchi tout l'appart&egrave;nement.<br/>
&Egrave;s c&ocirc;ffres ouv&egrave;rts m&acirc;t&eacute;s tout l'tou,<br/>
des morts 'taient habilyis en v'lous:<br/>
ch&acirc;tcheune d'lus mains mortes et r'fraidgies<br/>
par tchique sc&icirc;n y s&egrave;rvait d'changlyi<br/>
pouor qu&eacute; l'brave Tanme v&icirc;sse &ecirc;trav'l&eacute;s <br/>
dans chutte leunmi&eacute;the sus l'saint aut&eacute;:<br/>
les fi&egrave;rs et os d'un meurtriyi;<br/>
deux p'tits &ecirc;fants pon b&acirc;pt&icirc;sis;<br/>
un voleux &agrave; goule d&eacute; r&icirc;ncliot,<br/>
auve l&eacute; pouais acouo l'tou du co;<br/>
ch&icirc;n hachots auve du rouoge sang rouis;<br/>
ch&icirc;n s&acirc;bres auve du meurtre &agrave; l'affi;<br/>
eune dg&egrave;rtchi&eacute;the tch'&ecirc;tranglyit un p'tchiot;<br/>
un cout&eacute; tch'&ecirc;gorgit d'un co<br/>
l&eacute; p&eacute;the tch'avait stabb&eacute; san fis -<br/>
les g'veux y cliut&eacute;s, br&acirc;lants, gris...<br/>
et acouo d'tchi h&ocirc;rribl'ye &agrave; vaie:<br/>
m&ecirc;me les nommer s'sait contre la louai:<br/>
trais langues d'avocats &agrave; l'env&egrave;rs<br/>
cou&ocirc;sues d'pliaids d'mendgiants mensongi&egrave;rs;<br/>
trais tchoeurs d&eacute; pr&ecirc;tres, ni&egrave;rs coumme d'la sie,<br/>
&icirc;nfect&eacute;s coumme la vilannie.<br/>
<br/>
Tanme vilyait, ravi et tchuthieux,<br/>
coumme l&eacute; sabbat v'nait pus futhieux;<br/>
l&eacute; sounneux jouait d'pus en pus fort,<br/>
nou dansait pus follement qu'd'amors<br/>
croua&icirc;sant, tou&ocirc;nnant, et vithant d'siette<br/>
b&eacute;t&ocirc;t il' &icirc;nfectaient des b'lettes<br/>
et puthant d'sueu, lus hardes hal&eacute;es<br/>
dans ra&icirc;que lus c'm&icirc;nses ch'tait d'&egrave;rdanser!<br/>
<br/>
Ah mais Tanme! si ch'tait des hardelles<br/>
fra&icirc;ches et av'nantes, et bouonnes et belles,<br/>
lus c'm&icirc;nses au run d'&ecirc;t' d'sale fliann&eacute;<br/>
&eacute;thaient 't&eacute; d'l&icirc;n blianc coumme la n&eacute;.<br/>
Pouor d&eacute; ma seule bouonne pathe d&eacute; braies<br/>
d'bliue marchandise, achteu &agrave; r'graie -<br/>
j'les &eacute;thais bailli d'sus mes f&ecirc;sses<br/>
pouor un ap&egrave;rton d'ches dans'r&ecirc;sses!<br/>
<br/>
Mais ch'tait des ha&icirc;ngres, laies coumme marpa&ucirc;t<br/>
des avouortons ou autant vaut<br/>
&agrave; jotchuler lus vi&egrave;rs seins s'tchis,<br/>
assez pouor bailli l'tchoeu d'v&ocirc;mi.<br/>
<br/>
Tanme, li, n'avait pon d'frait' &egrave;s i&egrave;rs:<br/>
y'en avait ieune d'un pas ap&egrave;rt<br/>
parmi toute chutte dga&icirc;ngue tch'y dansaient<br/>
pus tard connue tout l'tou d'la baie<br/>
(par lyi des b&ecirc;tes v'naient empou&egrave;rchies,<br/>
et batchieaux p&ecirc;tcheurs na&ucirc;fragis;<br/>
ou s'tchait lus fronment et lus bli&eacute;:<br/>
la contr&eacute;e en 'tait &ecirc;pe&ucirc;th&eacute;e).<br/>
Sa courte qu&eacute;m&icirc;nse en Paisley gr&eacute;e<br/>
coumme janne fil'ye oulle avait port&eacute;:<br/>
ou n'couvrait dg&eacute;the achteu ses tchi&ecirc;sses,<br/>
mais d'chutte qu&eacute;m&icirc;nse ou 'tait craqu'r&ecirc;sse.<br/>
Ta manman, &eacute;thait-alle d'vinn&eacute;<br/>
qu'chein qu'oulle acatit pouor N&eacute;n&eacute;<br/>
auve tout ch'qu'oulle avait - ra&icirc;que deux louis -<br/>
habil'lait eune niet d'chorchel'lie!<br/>
<br/>
Ich&icirc;n ma Muse dait s'extch&ucirc;ther:<br/>
n'y'a pon d'mots pouor d&ecirc;crithe d'it&eacute; -<br/>
coumme tchi qu'N&eacute;n&eacute; fa&icirc;thait des teurts<br/>
(ou sautait coumme des fliambes &egrave;s feurs)<br/>
et coumme tchi qu'Tanme n'en r'v&eacute;nait pon,<br/>
entch&eacute;tha&ucirc;d&eacute; d'chu rigodon.<br/>
M&ecirc;me l&eacute; Mal&icirc;n, haitchi d'san sort,<br/>
so&ucirc;ffliait sa pouque &agrave; tigue d&eacute; corps:<br/>
d'la jop&icirc;nt'tie, &eacute;pis acouo,<br/>
et Tanme en tou&ocirc;nnit abouon fo,<br/>
et briyit, &quot;Bouonne cache, Courte-Qu&eacute;m&icirc;nse!&quot;<br/>
La veue fut d&ecirc;li&ecirc;ment d&ecirc;m&icirc;nse.<br/>
Et M&egrave;rgot &agrave; peine &egrave;rmont&eacute;e,<br/>
v'l&agrave; tch'&ecirc;ss'mit toute la troupe d'enf&eacute;.<br/>
<br/>
Enragis coumme des mo&ucirc;ques &agrave; myi<br/>
quand lus rue&ucirc;que a 't&eacute; renv&egrave;rtchie;<br/>
ou l'chasseux souotre l&eacute; li&egrave;vre tchi couort<br/>
tchi n'veurt pon qu'l&eacute; gibyi sait hors;<br/>
ou l'monde au marchi &agrave; m&eacute;jeu<br/>
quand un vendeux brait, &quot;Au voleux!&quot;<br/>
touos ches chorchi&egrave;rs chassaient M&egrave;rgot<br/>
auve lus m&ecirc;ch&eacute; et ma&ucirc;faits mots.<br/>
<br/>
Ah, Tanme! Ah, Tanme, tu'&eacute;thas tan r'tas!<br/>
Tu s'sas r&ocirc;ti &egrave;s feurs l&agrave;-bas!<br/>
Vainement Cat'linne esp&eacute;the ta v'nue:<br/>
n'y'&eacute;tha d'aut' d&eacute; ta tape &agrave; l'us.<br/>
Cache M&egrave;rgot! d'un div&egrave;rs embront<br/>
pouor aveindre l&eacute; mitan du pont.<br/>
Ch'est &agrave; l'aut' bord qu'i' faut qu'nou s'houle:<br/>
i' n'&ocirc;sent pon croua&icirc;si l'ieau tchi coule.<br/>
Mais d'vant d'y'aveindre, M&egrave;rgot la belle<br/>
eut &agrave; payi coue et ouothelles:<br/>
ch'est en tchi N&eacute;n&eacute; sus s'n avant<br/>
'tait l'feu &egrave;s trousses d&eacute; la jeunment,<br/>
et 'tait pouor haler Tanme ava,<br/>
mais n'savait pon l'esprit du j'va:<br/>
un saut sa&ucirc;vit san ma&icirc;t' entout<br/>
mais la&icirc;ssit dri&eacute;the sa grise coue<br/>
La chorchi&eacute;the fit sa gaff&eacute;e...<br/>
et la pou&ocirc;rre M&egrave;rgot fut seurcou&eacute;e.<br/>
<br/>
&Agrave; un ch&acirc;tchun tchi pou&ocirc;rrait li&eacute;the<br/>
chutte v&eacute;thit&eacute; puthe et entchi&eacute;the:<br/>
si tu'as pouor l'bou&ocirc;n baithe un affit<br/>
ou des courtes qu&eacute;m&icirc;nses &agrave; l'esprit,<br/>
prans tr&eacute;jous chutte l&eacute;&ccedil;on au tchoeu<br/>
d'la jeunment &agrave; Tanme l&eacute; Tchauteux.<br/>
<br/>


<br/>
<i>
Robert Burns<br/>
V&egrave;rsion J&egrave;rriaise d&eacute; <a href="jerpoem.html">Geraint Jennings</a> 2017-2018</i><br/>
<br/>

</TD></TR></TABLE></CENTER>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="burnsnight.html">La S&eacute;th&eacute;e d'Burns</a><p>

<li><a href="burnsnight2.html">La S&eacute;th&eacute;e d'Burns</a><p>
<li><a href="burns_man.html">Imitation de Burns</a><p>
<li><a href="burns_haggis.html">Adr&eacute;chie au Hadg&icirc;n</a><p>
<li><a href="burns_souothis.html">&Agrave; eune souothis</a><p>
<li><a href="auld.html">Le Vier Temps</a><p>
<li><a href="burns_hive.html">Chanson J&egrave;rriaise</a><p>
<li><a href="redredrose.html">Eune raide rouoge rose</a><p>
<li><a href="silvertassie.html">L&eacute; Mogue d'argent</a><p>
<li><P><A HREF="bankbrae.html">Chanson</A></P>

<li><a href="bankbrae2.html">Vous, banques et bords d&eacute; not' chi&egrave;r dou</a><p>
<li><a href="soger.html">Man soudard, man hard&eacute;</a><p>
<li><a href="aefondkiss.html">Un p'tit b&eacute;cot</a><p>
<li><a href="burnsbornes.html">Burns hors les bornes</a><p>


<li> <a href="skite.html">Eune bord&eacute;e d&eacute; sca&iuml;te</a><p>
<li><a href="saintandre.html">La Saint Andr&eacute;</a><p>
<li><a href="saintandre2016.html">Bouanne Saint Andr&eacute;!</a><p>
<li><a href="saintandre2017.html">Eune bouanne Saint Andr&eacute; &egrave;s anm&icirc;ns &agrave; cotillons</a><p>
<li><a href="saintandre2018.html">Bouanne Saint Andr&eacute; &agrave; ch&acirc;tchun et ch&acirc;tcheune!</a><p>
<li><a href="flowerofscotland.html">&Ecirc;c&ocirc;sse flieuthie</a><p>
<li><a href="helicoptethe.html">Coumme tchi dgi&acirc;tre dithe &quot;h&eacute;licopt&eacute;the&quot; en &Ecirc;c&ocirc;ssais?</a><p>

<li><a href="wheniamreading.html">Quand j'sis &agrave; li&eacute;the</a><p>

<li><a href="shalott.html">La D'moua&icirc;selle du Sellot</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

