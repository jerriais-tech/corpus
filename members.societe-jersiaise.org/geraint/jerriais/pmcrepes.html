<HTML>

<!-- Mirrored from members.societe-jersiaise.org/geraint/jerriais/pmcrepes.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
<HEAD>
<TITLE>Ph'lip a des cr&ecirc;pes</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip a des cr&ecirc;pes</h2></font></center><p>

Moussieu l'Editeu,<br/>
<br/>
Hier au s&eacute; j'eut des cr&ecirc;pes pour man tais, un signe que la Merrienne tait d'bouonne humeu apr&egrave;s s'n'av&acirc;rie la s'maine p&acirc;ss&eacute;e quand, &agrave; cause de la grande temp&ecirc;te tchi s'&ecirc;t-vit soudainement, quand je v'nais d'pendre san linge s&ucirc;s la ligne, les blankets, les lincheurs, mes qu'minses et plusieurs articlyes du sex f&eacute;minin dispathutes pour se distribu&eacute; dans pr&egrave;sque tous les coins d'la p&acirc;raisse.<br/>
<br/>
Heureusement tout n'fut pas p&eacute;rdu et, ayant ou&iuml; d'san malheur, ses filles, tch'y sont toutes mathi&eacute;es et tch'ont p&ucirc;s d'avis que d'faithe l&ucirc;s lavage quand l'temps n'sert pas, sont v'nus &agrave; s'n'aide et ach'teu j'ai deux qu'minses ou&egrave;sque j'n'en avais qu'yunne et la Merrienne a tout ch'qui l'y faut, et p&ucirc;s. La seule chose qu'ou r'gr&eacute;tte ch'est sa miyeuthe pathe de cauches et un corset qu'oulle avait accat&eacute; pour la v&icirc;site de la Princ&eacute;sse y'a tchique temps eutes la malchance de s'trouv&eacute; parmi les grouaissilliers de yun d'nos amins tch'y rest &agrave; la Ville Bagot et par cons&eacute;quent y n'taient bouon que pour le chiquetchi.<br/>
<br/><img src="crepes5.jpg" width="242" height="200" alt="des cr&ecirc;pes" title="" border="0" align="right" />
J'ai mentionn&eacute; les cr&ecirc;pes, Moussieu, parsque ch'n'est qu'trais ou quatre fais pas an que la bouonnefemme m'en donne, sachant que je l's'aime hardi. Quand l'vent est dans l'Nord siez nous, chein tchi s'arrive trop souvent, y n'y'a pas d'fricots d'la sorte pour le pou&ocirc;re Ph'lip.<br/>
<br/>
Apr&egrave;s qu'j'eut aval&eacute; uner do&ucirc;zaine ou d'm&ecirc;me de ses cr&ecirc;pes, la Merrienne, ayant veu que l's Etats si&egrave;gent la s'maine tchi veint, m'dit qu'ou tait bein interessie dans l'derni&eacute; des sujets tch'y sont pout distchut&eacute;, ch'est-&agrave;-dithe, le tch&eacute;stchon que notre Frainque Le Boutillyi est pour p&ocirc;s&eacute; au Pr&eacute;sident du Comit&eacute; d'Agritchultuthe, au sujet des b&ecirc;tes &agrave; la missis Gotel, et des raiponses que l'D&eacute;put&eacute; Baal s'en va donn&eacute;.<br/>
<br/>
&quot;Tch&egrave;sque tu crais, Ph'lip,&quot; ou d'mandit, &quot;Le Comit&eacute; pou&ocirc;rra-t'y s'en d&ecirc;shall&eacute;?&quot;<br/>
<br/>
&quot;Ch'est une tch&eacute;stchon que je n'peux pas raipondre,&quot; j'l'y dit, &quot;mais si l'Sieur Baal n'a rain d'nouv&eacute; &agrave; dithe, je crains bein qu'san Comit&eacute; s'trouv'tha en embarras, car le S&eacute;nateur Jack Le M&eacute;rquand a l'habitude de t'nin bon quand y crait que l'parti contraithe est dans l'tort, et y n'ya pas d'doute que la m&acirc;jorit&eacute; des f&eacute;rmiers veulent en sav&eacute; p&ucirc;s long de ch't'histouaithe-l&agrave;.&quot;<br/>
<br/>
&quot;Mais,&quot; ou d'mandit, &quot;si par chance y faudrait trouv&eacute; un autre Comit&eacute;, as-tu autchune id&eacute;e de tchi membres tch'y voudraient s&eacute;rvi. A qu'menchi, iou trouv&eacute; un autre Pr&eacute;sident? Y m'semblye que ch'n'est pas une djobbe que j'voudrais si j'tais membre d's'Etats.&quot;<br/>
<br/>
&quot;Nan, bein seux, ni m&eacute; ni-n'tout,&quot; j'ly dit, &quot;car dans chutte djobbe-l&agrave; nou peut s'faithe seux de p&ucirc;s d'co-dp&icirc;s que de p'tits sous. Mais si l'Clifford Le V&ecirc;sconte est pr&ecirc;t &agrave; s'y mettre je s'y seux tch'il &eacute;thait a confiance de la Chambre, et nou n'peut pas dout&eacute; sa capacit&eacute;. Souos les circonstances, y n'&eacute;thait autchune peine &agrave; form&eacute; san Comit&eacute;, car ch'est un fermyi d'preumi&eacute; cl&acirc;sse, et un homme tch'y n'a peux d'rain.&quot;<br/>
<br/>
La Merrienne dit qu'ou n'avait pas l'honneu de l'conna&icirc;tre, mais qu'oulle avait tr&eacute;jous ou&iuml; que ch'tait un raide bouon corps. &quot;Et,&quot; oulle ajou&ocirc;tit, &quot;j'ai dans l'id&eacute;e que ch'est ocquo yun d'mes pathens du bord de man bouonhomme de p&egrave;the. Ch'est tr&eacute;jous une r'qu&eacute;mend&acirc;tion.&quot;<br/>
<br/>
&quot;Sans doute,&quot; j'l'y dit, &quot;mais si tu continue &agrave; trouv&eacute; des cou&ocirc;sins dans toutes les p&acirc;raisses, j'&eacute;thai &agrave; m'y mettre &eacute;tout. J'm'en vais consult&eacute; les viers almanachs que j'ai dans l'galtas et je s'sait bein tromp&eacute; si ma famille ne s'trouve pas m&ecirc;l&eacute;e avec les d'Car'trets, les Lempri&egrave;thes et les Dumareques, sans p&acirc;sl&eacute; des P&ecirc;rrots et les Godfrays.&quot;<br/>
<br/>
&quot;V&egrave;the, sans doute,&quot; ou dit, &quot;et n'oublie pas que yun de tes anch&egrave;tres fut pendu et un autre forbanni pour sa vie. Y'en a d'p&ucirc;s d'une sorte dans chu m&ecirc;lange-l&agrave;, man Ph'lip, et si j'tais t&eacute; je laiss'sais les almanachs ou&egrave;squ'y sont. Mais p&acirc;slant d'autre chose, peux-tu m'dithe pourtchi que l'Comit&eacute; des Louogements continue &agrave; b&acirc;ti des maisons? J'ai consult&eacute; les viers almanachs m&eacute;, quand j'ai yeu une heuthe ou deux d'&ecirc;peigne et j'ai veu que y'a chent ans y y'avait autant d'monde en J&ecirc;rri comme y y'a ach'teu, et pourtant y n'y'avait pas la maintchi tant d'maisons.&quot;<br/>
<br/>
&quot;J'n'y connais rain,&quot; j'l'y dit, &quot;mais probablyement y couochaient trais ou quatre dans l'm&ecirc;me liet. Y'avait mains d'lavage comme chonna.&quot;<br/>
<br/>
<i><a href="lebrocq.html">Ph'lip</a></i><br/>
<i>12/12/1959</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><A HREF="crepes_jerriaises.html">Les Cr&ecirc;pes J&egrave;rriaises</A><p>
<li><a href="pmcrepes2.html">Ph'lip et les cr&ecirc;pes</a><p>
<li><a href="crepes.html">Comment faithe des cr&ecirc;pes</a><p>
<li><a href="crepes2005.html">Chutte femme-l&agrave; est pus b&ecirc;te qu&eacute; poule!</a><p>
<li><a href="pmfiottes.html">Les cr&ecirc;pes et les fiottes</a><p>

<li><a href="mardigrasgj.html">Au Mardi Gras</a><p>
<li><a href="invit.html">Oeune Invitation</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmcrepes.html by HTTrack Website Copier/3.x [XR&CO'2014], Tue, 15 Jul 2025 13:59:20 GMT -->
</HTML>

