<HTML>
<HEAD>
<TITLE>Ph'lip Sends an S.O.S.</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Ph'lip Sends an S.O.S.</h2></font>
What Merrienne Must Be Told<br></center><p>

Moussieu l'Editeu,<br>
<br>
V'nez &agrave; m'n'aide, j'vos en prie, car je sis en d&ecirc;tresse et pr&egrave;sque &agrave; but.<br>
<br>
Ch'est &agrave; cause de la Merrienne, tchi s'est minse dans la t&ecirc;te de prendre pour Senateur, comme ou vos dit dans sa lettre la s'maine p&acirc;ss&eacute;e, J'n'y print pas trop d'attention dans l'temps, car j'souffrais des maux d'gorge et mes rignons avaient attrap&eacute; fraid. Avec chonna je n'criyais pas qu'oulle tait s&eacute;rieuse, la vieille.<br>
<br>
Mais tandis que j'tais au liet ou s'en fut galv&ocirc;d&eacute; dans tous les coin d'la p&acirc;raisse cherchi des vouaix et toutes les arlev&eacute;es ou r'venait pliene de jouaix parsque tout l'monde avaient promint d'plump&eacute; pour l'yi et y'avaient asseuth&eacute; qu'ou veindrait au haut d'la liste.<br>
<br>
J't&acirc;chi eune s&eacute;th&eacute;e d'l'y d&ecirc;montr&eacute; qu'touos ches gens-l&agrave; taient &agrave; s'fichi d'lyi, mais ou vint si m&acirc;rrie  que je m'tut. N'y'a rain d'autre &agrave; faithe quand la couleur l'y monte &agrave; la fache et qu'ses yiers qu'menchent &agrave; p&eacute;tillyi.<br>
<br>
D'pis qu'j'ai r'tait s&ucirc;s mes pids j'ai yeu tout l'b&eacute;rnage d'la maison s&ucirc;s les bras, car la Merrienne ne s'g&egrave;ne de rein. Ch'est m&eacute; tchi pr&eacute;pathe le d&eacute;jeun&eacute;, ch'est m&eacute; tchi met la tablye pour tous les r'p&acirc;s, ch'est m&eacute; tchi met les patates &agrave; bouoillyi, ch'est m&eacute; tchi fait l'tais, ch'est m&eacute; tchi lave la vaiselle et b&ucirc;che les t&acirc;sses et les pliats, ch'est m&eacute; tchi scrobbe les plianchais et vi&egrave;de les sales iaux et ch'est m&eacute; tch'ai le djobbe de faithe le liet. <a href="lundi_jour.html">Lundi</a> ch'est notre lavage et je n'doute pas qu'la Merrienne voudra m'y mettre. Et j'n'ai mot &agrave; dithe.<br>
<br>
Pour dithe vrai, Moussieu, je sis au m'sesp&eacute; et s'ou n'voulez pas m'aidgi, ben seux que je m'en ithai ben vite joindre mes anch&ecirc;tres dans l'chim'thiethe. Dans les circonstances, j'esp&egrave;the qu'ou n'dithez pas n&acirc;nn&icirc;n si j'vos d'mande de v'nin siez-nous au p&ucirc;s t&ocirc;t pour t&acirc;chi d'p&eacute;rsuad&eacute; le Merrienne qu's'ou n'abandonne pas ch't'id&eacute;e qu'oulle a dans la t&ecirc;te ou s'sa la risel&eacute;e de toute la p&acirc;raisse.<br>
<br>
Dites'l'y &agrave; qu'menchi, qu'sou p&eacute;rsiste, y s'en va y'en cou&ocirc;t&eacute;. Dites l'y qu'&agrave; <a href="st_ouen.html">Saint-Ou</a>, sans cont&eacute; l's'autres p&acirc;raisses, l's'&ecirc;lecteurs ne votent jamais pour un candidat tchi n'l&ucirc;s paie pas des raffr&acirc;ichissements. Dites-l'y qu'y&eacute;tha d's'hommes tchi dithont qu'un neu fa d'habits n'l&ucirc;s f'thait pas d'ma et des femmes tch'&eacute;thont grand b&eacute;son de tchiques pathes de cauches et d'un mio d'riban.<br>
<br>
Dites-l'y que quand la salle d's'Etats fut b&acirc;tie, autchune provision n'fut faite pour les femmes et qu'ou pou&ocirc;rrait s'trouv&eacute; en embarras tchique bord&eacute;e. Dites-l'y qu'y'a d&ecirc;ja assez d'imb&eacute;ciles l&agrave; sans l'yi, epis n'oubli&eacute;z pas d'l'y d'mand&eacute; s'ou peut s'fi&eacute; que j'r&eacute;stethai tr&eacute;jous ich&icirc;n quand ou s'sa horte en ville &agrave; b&acirc;illyi d'sa b&eacute;que. Ben seux qu'chenna la f'tha r&eacute;fli&eacute;chi car oulle est soup&ccedil;onneuse, la bouonnefemme.<br>
<br>
Enfin, dites-l'y chen qu'ou voudrez, mais d'un sens ou d'eune autre faites-l&agrave; oubli&eacute; tout chu niolin-l&agrave; et se remettre &agrave; san d'v&eacute;. Et s'ou pouvez r&eacute;ussi, contez m&eacute; votre amin pour le restant d'ma vie.<br>
<br>
<i><a href="lebrocq.html">PH'LIP</a>  <br>
2/10/1948 <br></i>
<br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pmsendep.html">Senator Or Deputy?</a><p>
<li><a href="pouaison.html">La Pouaison et les S&eacute;nateurs</a><p>
<li><a href="gdffem.html">La femme en g&acirc;ngne!</a><p>
<li><a href="femvot.html">Quand les femmes voteront....</a><p>
<li><a href="pmidea.html">Ph'lip Gets an Idea</a><p>
</UL>
</FONT>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>
</HTML>
