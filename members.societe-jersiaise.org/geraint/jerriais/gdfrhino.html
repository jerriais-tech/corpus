<HTML>

<!-- Mirrored from members.societe-jersiaise.org/geraint/jerriais/gdfrhino.html by HTTrack Website Copier/3.x [XR&CO'2014], Tue, 15 Jul 2025 13:47:02 GMT -->
<HEAD>
<TITLE>Les d'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les d'vis du Bouan'homme George</h2></font></center><p>

 <br/>
<br/>
 &quot;Tu n'd&eacute;v'thais pas dithe la grosse patholle en d'vant des mousses,&quot; M&ecirc;rayeu m'dit l'aut' jour: &quot;L&eacute; p'tit Jean 'tait &agrave; m&eacute; raconter comment qu'tu faillis t'rompre l&eacute; co la s'maine pass&eacute;e quand tu tchulbutis d&eacute; d'ssus l'&ecirc;tchelle! J'tais ravie qu'tu n'm'en avait pon dis mot, et j'dis &agrave; Jean: &quot;Tch'&ecirc;que'tan p'p&egrave;e dit quand i' tchit bas d&eacute; d'ssus l'&ecirc;tchelle, man p'tit?&quot; &quot;Entends-tu autr&eacute;ment qu'les juthements, m'm&egrave;e?&quot; i' m'dit: &quot;Oui, man gar&ccedil;on,&quot; j'l&icirc; dis: &quot;Eh bein, m'm&egrave;e, i' n'dit rein!&quot; l&eacute; mousse r&ecirc;ponnit! <br/>
<br/>
 &quot;Bon! J&eacute; n'savais m&egrave;me pon qu&eacute; l'mousse m'avait veu tchaie, m&eacute;!&quot; j'dis &agrave; M&ecirc;rayeu. &quot;Ou&ecirc;qu'i' 'tait, don?&quot; &quot;Dans la porte d'la tch&egrave;rqu&eacute;thie,&quot; ou' m'dit, &quot;il avait 't&eacute; souangni les lap&icirc;ns!&quot; &quot;Oh bein,&quot; j'li dis: &quot;V'l&agrave; tch'i' n'l&icirc; f'tha pon d'ma d'ou&iuml; tchiques mots d'bouan vi&egrave;r J&egrave;rriais. J'fus si &ecirc;tonn&eacute; quand j'm&eacute; drotchis qu&eacute; j'dis probabl'y&eacute;ment deux-s'trais mots qu&eacute; j'navais pon appr&icirc;n &agrave; l'&ecirc;cole du Dinmanche! Il est perm&icirc;ns au malade d&eacute; s'pliaindre, tu vai!&quot; <br/>
<br/>
 &quot;P't'&ecirc;t' bein!&quot; m'dit M&ecirc;rayeu: &quot;Mais tu n'tais pas malade, d&eacute;pis qu'tu n'eus pas d'ma! Et pis, tu sai bein qu'l&eacute; p'tit Jean n'est pas comme les li&eacute;vres tchi p&egrave;rdent la m&eacute;mouaithe en couothant, - i' 'r'tcheint tout ch'qui ouait, ch't'&ecirc;fant-l&agrave;!&quot; <br/>
<br/>
 &quot;V&eacute;the: Ch'est vrai!&quot; j'l&icirc; dis: &quot;Tua-s raison, ma femme! Tu f'thas aussi bein d'l&icirc; dithe, au mousse, que j'tais &agrave; p&acirc;ler en lat&icirc;n, ou tchiquechose d&eacute; m&egrave;me. Ach't'heu' qu'Fran&ccedil;ouais l'apprend, l'lat&icirc;n, l&eacute; p'tit Jean n'trouv'tha pon ch'la dr&ocirc;le qu&eacute; san p'p&egrave;e peut l'p&acirc;ler &eacute;tout!&quot; &quot;Eh bein! Dis-li t&eacute;-m&egrave;me!&quot; M&ecirc;rayeu m'dit: &quot;J&eacute; n'm'en vais pon l&icirc; dithe des mensonges, m&eacute;, au p'tit!&quot; &quot;Mais tu sai bein qu'la v&eacute;thit&eacute; n'est pas tr&eacute;jous bouanne &agrave; dithe!&quot; j'l&icirc; dis. &quot;Bah!&quot; ou m'dit: &quot;Manges ta bouochie et fiches-m&eacute; tan camp d'ich&icirc;n! Tu-as eune qu'ville pour tous les creux! Tu tent'tais l's'anges des cieux!&quot; &quot;Mais n't&eacute; m&acirc;rrie pas, M&ecirc;rayeu!&quot; j'l&icirc; dis: &quot;J't'ai avouai qu'j'avais tort, et tu sai bein qu'eune faute avouaie est &agrave; ma&icirc;ntchi pardonn&eacute;e!&quot; &quot;Eh bein!&quot; ou m'dit: &quot;La pr&eacute;chaine fais touanne ta langue deux fais dans ta bouoche d&eacute;vant p&acirc;ler quand les mousses sont par les c'm&icirc;ns! Freunmes la porte d&eacute;vant t'n'aller, j'm'en vais r'muer les vaques, m&eacute;!&quot; <br/>
<br/>
 J'rencontris l'bouanhomme &Acirc;mice Gabouoth&eacute; en m'n'allant au clios. &quot;Bon!&quot; i' m'dit: &quot;T&eacute; v'lo, t&eacute;, George!&quot; &quot;V&eacute;the, Ma&icirc;t' &Acirc;mice!&quot; j'l&icirc; dis. &quot;Comment qu'ous &ecirc;tes?&quot; &quot;N'faut pas s'pliaindre,&quot; i' m'dit: &quot;Mes rhoumatisses m&eacute; badrent acouo un mio quand l'temps est mucre. J'vai qu'ta bouannefemme allit &agrave; la vendue siez Jean J'Valyi l'aut' jour. Ch'tait-i' lyi tch'acatit les b&acirc;tons &agrave; tonmates?&quot; &quot;Nann&icirc;n,&quot; j'l&icirc; dis: &quot;J'en ai &agrave; vendre, m&eacute;! Oulle acatit deux-s'trais tcha&icirc;thes pour la tchu&icirc;thinne. J'e&ucirc;nmes un g&acirc;s d'l'Am&eacute;thique &agrave; baithe du th&eacute;e touos les Jeudis l'y'a un coupl'ye d'ann&eacute;es. Il 'tait trop p'sant pour nos tcha&icirc;thes et i' les m'tait en d&ecirc;route quand i' s'assi&eacute;vait &agrave; tabl'ye. J'avons ieu &agrave; en r'acater.&quot; &quot;Bon!&quot; &Acirc;mice m&eacute; dit: &quot;Un Am&eacute;thitchain? 'Tait-i' &agrave; acater des bestchias?&quot; &quot;Ah man doux nann&icirc;n!&quot; j'l&icirc; dis: &quot;Chu g&acirc;s-l&agrave; n'savait pon d'tchi but s'met' pour traithe eune vaque. I' voulait m'dithe, - un jour qu&eacute; j'tions &agrave; r'garder un boeu dans l'clios &agrave; Moussieu P&egrave;rr&eacute;e, - tch'il avait veu un manni&eacute;the d&eacute; boeu en Afrique tchi n'avait qu'eune corne sus l'but du nez, et tchi pouvait bouter mus qu&eacute; l'boeu &agrave; Moussieu P&egrave;rr&eacute;e, tch'en a deux sus l'haut d'la t&ecirc;te! I' m'dit l'nom d'chu dr&ocirc;le d&eacute; boeu-l&agrave;, mais j&eacute; n'm'en r'souveins pon trop bein. J'pense qu&eacute; ch'tait tchiquechose comme &quot;Rin-no-tch'est-rosse!&quot; &quot;Bah!&quot; m'dit &Acirc;mice: &quot;Tch'&ecirc;que'a janmais ou&iuml; d'it&eacute; niol&icirc;n? Ch'est seux qu'ch'est d'tchi qu'il avait r&ecirc;v&eacute;! Pourtchi qu'i' n'restent pon siez ieux, l's'Am&eacute;thitchains? I' n'i' y'a ni rime ni raison dans lus d'vis!&quot; <br/>
<br/>
<i> <a href="lefeuvre.html">George d'La Forge</a> <br/>
 2/9/1950 <br/></i>

&nbsp;<p>

<font size="2">

<I>Viyiz &eacute;tout:</I><p>

<ul>


<li><a href="gdfafrique.html">En Afrique</a><p>
<li><a href="gdfafrique1.html">En Afrique!</a><p>
<li><a href="gdfafrique2.html">En Afrique!</a><p>
<li><a href="gdfafrique3.html">En Afrique!</a><p>
<li><a href="gdfafrique4.html">En Afrique!</a><p>
<li><a href="gdfegypte.html">George d'La Forge en &Ecirc;gypte</a><p>
<li><a href="gdferrant.html">L&eacute; J&egrave;rriais &egrave;rrant!</a><p>
<li><a href="fanmail.html">A Fanmail Letter For Ph'lip From The African Jungle</a><p>
<li><a href="assembliee/afrique1974.html">Portraits sus l'Sud d'l'Afrique</a><p>
<li><a href="pmcentralafrica.html">Merrienne writes to Central Africa</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrhino.html by HTTrack Website Copier/3.x [XR&CO'2014], Tue, 15 Jul 2025 13:47:02 GMT -->
</HTML>

