<HTML>

<!-- Mirrored from members.societe-jersiaise.org/geraint/jerriais/pain1917a.html by HTTrack Website Copier/3.x [XR&CO'2014], Tue, 15 Jul 2025 13:45:36 GMT -->
<HEAD>
<TITLE>Deux d'gouts d'jerriais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Deux d'gouts d'jerriais</h2></font></center><p>

Ch'est bel et bon d'f&eacute;licit&eacute; Mess Mauji d'av&eacute; 't&eacute; appoint&eacute; derni&egrave;thement &agrave; la djob de Collecteu d'R&acirc;t d'Police; mais tch&egrave;s qu'en est d'm&eacute;? M&eacute; qui sis &agrave; cherchi eunne djob par monts et par vaux d&eacute;pis que l' &quot;Post&quot; nos a dounn&eacute; l'sac: m&eacute; qu'ai femme et &egrave;sfant et un n'veu au frunt &agrave; tchi qu'i' faut envi&eacute; des cauches et du p'tun toutes les s'maines; tch'est qu'en est d'nous? qui soummes &agrave; rin n'faithe d&eacute;pis des s'maines, et qu'avons l'pus b&eacute; d'nos sous pli&eacute;chis dans un navithe qu'a 't&eacute; coul&eacute; par le Mo&euml;we? Et justement coumme je n'faisais seux - y'a pathent&eacute; entre les Pains et y'un des membres du Coumit&eacute; - d'eunne bouonne p&eacute;tite pli&egrave;che sou&ocirc;s l'Gouvernement, tchiq' pendloque est v'nu nos foui sou&ocirc;s l'pi, et nos v'la pour bin dithe sus l'pav&eacute;, p&eacute;the, m&egrave;the, et not' chi&egrave;the Lonore.<br/>
<br/>
&quot;N'y'a qu'eunne chose &agrave; faithe, man pou&ocirc;re Piteur, que m'dit La&iuml;z&eacute; l'aut' matin, tandi qu'oul 'tait &agrave; r&ocirc;ti not' derni&eacute; matin, tandi qu'oul 'tait &agrave; r&ocirc;ti not' derni&eacute; rouoge h&eacute;than au d'sus d'eunne chandelle qu'j'avais emprunt&eacute;; i' faudra s'mettre &agrave; travallyi la terre. N&eacute; v'la la pliant'tie qu'appr&eacute;che, et, j'ai ou&iuml; dithe qu'les fermiers manquent de bras, et - qu'ou dit en r'troussant sa manche - faut lus offri cheun'chin!&quot;<br/>
<br/>
H&eacute;las! Ch'n'est rin d'digant, qu'les bras &agrave; ma femme! Ch'est maigre coumme des cannibottes! et ses mains ont souvent l'trembliot, et oul est souvent pr&icirc;nse d'&egrave;stourtisaison quand ou s'baisse. Mais s'n'id&eacute;e n'est pas tant mauvaise! Nou pou&ocirc;rait faithe pi&eacute;the que d'nos engagi pour la pliant'tie, h&eacute;! Si la m&eacute;the est pus-&agrave;-co avr&ocirc;n&eacute;e, la fille, en r'vanche, est forte coumme un capestre! S'ou la viyaites se r&ecirc;mouer! Forte? Y'a l'jeunne ma&icirc;tre d'&egrave;scolle qui vint tchiq' fais pass&eacute; les s&eacute;thees avec nous: H&eacute; bin! tchiq' fais, pour se r&egrave;scauff&eacute; les sangs (l'tcherbon est si chi!) i' s'mettent, Lon&ocirc;re et li, a jou&eacute; &agrave; des jeux d'compognyie. I s'assi&eacute;vent &agrave; pliat sus l'aithe, l'un endret l'autre, les pids contre les pids; I s'en tchiennent les poignets bin du, et - halle tant qu'tu pouorras! Ch'est tr&eacute;jous Lon&ocirc;re qui gagne, et l'ma&icirc;tre-d'&egrave;scolle qui s'en va r'bind&eacute; contre la path&eacute;!<br/>
<br/>
Mais tout cheunna n'remplyit pas l'estouma, malheutheus'ment; et - en attendant que l'Gouvernment m'dounne eunne djob bin payie - j'en soumes r&eacute;duits &agrave; cherchi du travas siez tchiq' fermi, pas trop loin d'la ville. Lon&ocirc;re pour pliant&eacute;, La&iuml;z&eacute; pour cop&eacute; d'la s'menche - viyant qu'ou craule sus ses &eacute;rgots - et m&eacute;? J'n'ai pas ocquo d&eacute;cid&eacute; tchi travas m'convaindrait l'mus. Mais l'docteu est d'avis qu'sus toutes choses i' n'faut pas m'baissi - &agrave; caude de man tcheu, ni cou&ocirc;rre - rapport &agrave; mes rignons, ni jou&eacute; des bras - rapport &agrave; mes poumons, ni su&eacute; - viyant qu'man f&eacute;e est tou&ocirc;n&eacute; rouetre.<br/>
<br/>
Mais j'soumes tou&ocirc;s les tr&egrave;s bin ouillinne! et s'nou peut s'accord&eacute; sus les gages et la neurtuthe - coumme tchi dithait eunne boll&eacute;e d'soupe en arrivant, lunch &agrave; onze heuthes, un bouan d&icirc;n&eacute;, du t&eacute;e et d'la galette &agrave; tr&egrave;s heuthes, et tout plien d'cidre, j'soummes pr&egrave;s (&agrave; condition qu'i' n'y'&eacute;tha pas d'juth'thie dans l'clios, dit La&iuml;z&eacute;) &agrave; baillyi un coup d'main &agrave; tchiq' fermi d'bouonne &eacute;sp&egrave;ce.<br/>
<br/>
<i><a href="brambilo.html">Piteur Pain</a></i><br/>
<i>La Nouvelle Chronique de Jersey 17/2/1917 </i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="pain1917b.html">Deux d'gouts d'jerriais</a><p>
<li><a href="pain1917c.html">Deux d'gouts d'jerriais</a><p>
<li><a href="pain1917d.html">Deux d'gouts d'jerriais</a><p>

<li><a href="painplianttie2.html">Deux d'gouts d'jerriais</a><p>
<li><a href="painplianttie.html">Deux mots d'jerriais</a><p>
<li><a href="painbothladies.html">Both Ladies Volunteer</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pain1917a.html by HTTrack Website Copier/3.x [XR&CO'2014], Tue, 15 Jul 2025 13:45:36 GMT -->
</HTML>

