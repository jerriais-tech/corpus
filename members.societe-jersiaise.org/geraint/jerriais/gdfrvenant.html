<HTML>

<!-- Mirrored from members.societe-jersiaise.org/geraint/jerriais/gdfrvenant.html by HTTrack Website Copier/3.x [XR&CO'2014], Tue, 15 Jul 2025 13:59:57 GMT -->
<HEAD>
<TITLE>L&eacute; r'v&eacute;nant</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>L&eacute; r'v&eacute;nant</h2></font></center><p>

<font size="-1">
<i>Trenton,Michigan, USA.<br/>
L&eacute; 31 d&eacute; juilet, 1982.</i><br/></font>
<br/>
Moussieu l'R&eacute;dacteu,<br/>
<br/>
&quot;Papa,&quot; j'l&icirc; dis eune s&eacute;th&eacute;e quand j'tais mousse et qu&eacute; j'tais assis au pid du feu aupr&egrave;s l'th&eacute;e, &quot;pouorrais-tu nouos conter eune histouaithe du temps qu&eacute; tu'&eacute;tais naviguant?&quot;<br/>
<br/>
&quot;J't'en ai d&ecirc;j&agrave; racont&eacute; tant, man gar&ccedil;on,&quot; i' m'd&icirc;t, &quot;qu&eacute; ta Manman c'menche &agrave; s&eacute; d'mander si j'sis &agrave; l's &icirc;nventer! Mais la vie est si enn'yante en m&eacute; touos les jours, pr&icirc;ncipalement quand l'temps est b&eacute; et qu' nou-s-a bouan vent, qu&eacute; les naviguants sont &icirc;ncly&icirc;ns &agrave; faithe la bombe quand i' r'veinnent &agrave; t&egrave;rre et, malheutheusement, d&ecirc;penser lus sou dans l's aub&egrave;rges.<br/>
<br/>
&quot;Ch'tait rare qu&eacute; j'all&icirc;sse dans eune aub&egrave;rge m&eacute;-m&ecirc;me, mais un jour j'avions mangi un fricot d'mouothue sal&eacute;e &agrave; bord d&eacute; nouot' navithe, qu&eacute; les Rob&icirc;ns nouos avaient donn&eacute; &agrave; Pasp&eacute;dgia, et j'entris dans ieune car j'tais alt&eacute;th&eacute;. J'tions &agrave; Ou&ecirc;muee dans l'temps. J'avais &agrave; peine qu&eacute;menchi &agrave; m&eacute; d'salt&eacute;ther quand deux vi&egrave;rs matelots, mal habilyis et pon trop propres, arriv&icirc;drent.<br/>
<br/>
&quot;Iun d'ieux d'mandit &agrave; l'aub&egrave;rgiste s'i' conna&icirc;ssait eune Missis Smith tch'&eacute;tait suppos&eacute;e d'meuther dans l's envithons. <br/>
<br/>
'Oui dgia', l'aub&egrave;rgiste l&icirc; d&icirc;t 'j'en connais eune d&eacute;mi&eacute;-douzaine!' <br/>
<br/>
'Eh bein', l&eacute; matelot l&icirc; d&icirc;t, 'j'sis Bill Smith, et j'ai 't&eacute; hors pays eune quarantaine d'ann&eacute;es, ayant 't&eacute; naufragi au large d'<a href="gdfaustralie.html">Australie</a>, et j'sis r'v&eacute;nu pour souangni d'ma femme'.<br/>
<br/>
'Bon!', s'fit l'aub&egrave;rgiste, 'j'avais ou&iuml; p&acirc;le' d't&eacute;, mais j&eacute; n'savais pon qu' t'avais mathi&eacute;. &Eacute;tais-tu bieau gar&ccedil;on dans chu temps-l&agrave;?'<br/>
<br/>
'Mais oui', Bill l&icirc; d&icirc;t. 'J'n'ai pon changi fort!' (J'm'&ecirc;gouffis qu&acirc;si &agrave; rithe, car il 'tait laid comme l&eacute; p&eacute;ch&eacute; du <a href="dinmanche_jour.html">D&icirc;nmanche</a>.)<br/>
<br/>
&quot;'Eh bein', l'aub&egrave;rgiste l&icirc; d&icirc;t, 'j&eacute; n'sai pon latchelle des Missis Smith qu&eacute; j'connais 'tait ta femme, mais y'en a ieune tchi d&ecirc;cliathit s'n homme mort en louai y'a longtemps, viyant qu' ou n'avait pon ou&iuml; p&acirc;ler d'li pour bein d's ann&eacute;es. Et pis oulle ouvrit eune p&eacute;tite boutique &agrave; chucr&icirc;ns et a g&acirc;ngni sa vie d'm&ecirc;me'. <br/>
<br/>
'San nom est-i' L&icirc;sab&eacute;?' l&eacute; matelot &agrave; d'mandit. <br/>
<br/>
'Oui dgia, comme i' s'adonne!', i' l&icirc; dit. <br/>
<br/>
'S&acirc;bre d&eacute; bouais!', s'f&icirc;t Bill, 'ch'est ma femme! J'ai la chance. J'm'en vais pouver vivre comme un moussieu et m'&egrave;rposer dans la boutique aupr&egrave;s aver n&eacute;gr&eacute; ma vie en m&eacute; et aver qu&acirc;si 't&eacute; mangi par les ch&egrave;rques en Australie quand j'fus naufragi. M&eacute;n anm&icirc;n ich&icirc;n, tch'est auve m&eacute;, peut affirmer qu' ch'est la v&eacute;thith&eacute;, car ch'tait li tch'&ecirc;ffritit l'ch&egrave;rque tchi voulait m'mangi'. <br/>
<br/>
'Ma f&icirc;ngre,' l'aub&egrave;rgiste l&icirc; d&icirc;t, 'ch'est vrai tch'il est laid assez pour &ecirc;ffriter un ch&egrave;rque! &Ecirc;tesous pathents?' <br/>
<br/>
'Nann&icirc;n', s'f&icirc;t Bill, 'et j&eacute; n'sommes pon v'nus ich&icirc;n pour &ecirc;t' &icirc;nsult&eacute;s! Veins-t'en, Samuel. J'allons vaie ma boutique'.<br/>
<br/>
&quot;Sans faisant la minne d&eacute; rein, et par tchuthi&ocirc;sit&eacute; et n'ayant rein d'aut &agrave; faithe, j'les suivis d'un but et j'm&eacute; trouvis aupr&egrave;s d'la boutique &agrave; chucr&icirc;ns. En entrant, Bill &ecirc;prouvit &agrave; embraichi la maitr&ecirc;sse d&eacute; la boutique en l&icirc; disant: 'Ma chi&eacute;the L&icirc;sab&eacute;! J'sis r'v&eacute;nu pour t&eacute; souangni aupr&egrave;s aver 't&eacute; naufragi en Australie!' <br/>
<br/>
'Voul'-ous bein vouos en aller d'vant qu&eacute; j'appelle la police, vi&egrave;r affront&eacute;! Tchi toupet! M'appeler par man preunmi&eacute; nom et vouler mett' vouos sales pattes l&eacute; tou d'ma t&acirc;le!', ou l&icirc; d&icirc;t.<br/>
<br/>
'Mais j'sis t'n homme, ma chi&eacute;the L&icirc;sab&eacute;!', i' l&icirc; d&icirc;t. <br/>
<br/>
'Tchi niol&icirc;n!', ou l&icirc; d&icirc;t. 'M&eacute;n homme m'abandonnit y'a longtemps, et m'la&icirc;ssit sans l'sou. Mais ouaithe tch'i' n'e&ucirc;sse pon &agrave; quat' sou d'caract&eacute;the, il 'tait un bel homme. I' n&eacute; r'sembliait pon &agrave; un laid marmo&ucirc;set comme vous! Criy'-ous qu' j'&eacute;thais janmais mathi&eacute; un manni&eacute;the d'&ecirc;pe&ucirc;thas comme vous? Fichez m&eacute; l'camp d&ecirc;li&ecirc;ment!'<br/>
<br/>
&quot;I' s'adonnit qu&eacute; l's&egrave;rgent d&eacute; la police p&acirc;ssait dans l'temps et L&icirc;sab&eacute; l&icirc; criyit et l&icirc; d'mandit d'mett' ches deux-l&agrave; en cage. Mais quand Bill Smith racontit s'n histouaithe au s&egrave;rgent, ch't&icirc;l&agrave; eut eune id&eacute;e.<br/>
<br/>
'V-nouos-en auve m&eacute; &agrave; la st&acirc;tion, et arr&ecirc;tez-l&agrave;', i' lus dit.<br/>
<br/>
&quot;Eune d&eacute;mi'heuthe pus tard, l&eacute; s&egrave;rgent arrivit &agrave; la st&acirc;tion atout eune grosse vielle bouannefemme tchi l&eacute; t'nait par l&eacute; bras. Quand oulle ap&egrave;rchut Bill Smith ou l&icirc; sautit sus l'co, ses bras l'tou d'li, et l'embraichit eune douzaine d&eacute; fais en l&icirc; disant: 'J'savais bein qu' tu r'veindrais dans tchique temps soulagi ta L&icirc;sab&eacute; et d&eacute;meuther auve lyi. &Agrave; ch't heu, j'peux tchitter man travas d'laver&ecirc;sse et m'&egrave;rposer. Tchi bonheu! Et l's&egrave;rgent m'a prom&icirc;ns tchi s'en va faithe d's arrangements pour t&eacute; donner d'l'empliai comme routchi, et tch'i' s'en vont garder l'yi sus t&eacute; pour t'emp&ecirc;chi d'fichi tan camp eune deuxi&egrave;me fais'.<br/>
<br/>
&quot;La le&ccedil;on qu&eacute; l's aventuthes d&eacute; Bill Smith nouos apprend,&quot; Papa m'd&icirc;t, &quot;est, comme nouos l'dit l'vi&egrave;r diton, que l'm&ecirc;chant fait tr&eacute;jous eune oeuvre tchi l'trompe!&quot;<br/>
<br/>
<i><a href="lefeuvre.html">George d'La Forge</a></i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfcote.html">Les J&egrave;rriais &agrave; La C&ocirc;te</a><p>
<li><a href="gdfnaufragi.html">Papa fut Naufragi!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfrvenant.html by HTTrack Website Copier/3.x [XR&CO'2014], Tue, 15 Jul 2025 13:59:57 GMT -->
</HTML>

