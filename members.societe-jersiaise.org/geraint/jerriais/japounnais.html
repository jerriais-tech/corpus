<HTML>

<!-- Mirrored from members.societe-jersiaise.org/geraint/jerriais/japounnais.html by HTTrack Website Copier/3.x [XR&CO'2014], Tue, 15 Jul 2025 13:54:56 GMT -->
<HEAD>
<TITLE>Les Japounnais</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les Japounnais</h2></font></center><p><br>
<br>
'Dj&acirc;tre sait,' s'fit Phl'ip Desclios qui veint m'vaie siez m&eacute; l'aut' s&eacute; - car j'sortis d'h&ocirc;pita l&eacute; dgiex sept mars - 'Djatre sait, mais j'sis ti coument de t'&eacute;rvaie siex t&eacute;! I n'sen va pas t'enhanner, car tu t'en vas aver bein des gens v'ner t'vaie.'<br>
<br>
'J'en s'srai bein aise,' j'lis r&ecirc;ponnis, 'et y'erra tr&eacute;jous eun l&egrave;rm&icirc;n au found d'la bouteille pour les ravigotter.' 'Mais' le Phl'ip continuit, 'counte ten accident et ton s&eacute;jour &agrave; l'h&ocirc;pita coumme d&eacute; l'histouaithe pass&eacute;e, et, pour t&eacute; d&ecirc;lier l'esprit racounte m&eacute; ieune de tes sornettes du temps qu' tu 'tais &agrave; l'&ecirc;trangi.'<br>
<br>
'Eh bein' j'lis dis, 'en v'chein ieune. Devant qu'les Japounnais nos f&icirc;tent la dgerre lus gouvernement publiyit un tas d'propagande countre nous pour pr&eacute;parer l'peuple. Ch'tait dans tchu temps-l'a qu'eun am&icirc;n a me' dans l'Ambassade me proposit eun d&icirc;nmanche arlev&eacute;e d'aller dans son car faithe eune t&ocirc;uann&eacute; dans la campagne. Dans chu temps-l&agrave; Tokyo &eacute;n 'tait pas dutout si grand qu'achteu, et dans eune d&eacute;mi heuthe nou pouvait s'trouver en plienne campagne, entour&eacute;s que d'villages agricoles iou qu'i' craissaient du riz. J'nos enf&ucirc;mes et nos v'l&agrave; tout d'suite dans chutte campagne superbe, parmi des clios d'riz et d'mounts pliens d'bois.<br>
<br>
Mais, sus eune route &agrave; bein des teurses, b&acirc;tie sus l'haut d'eun embanqu&eacute;ment presqu'&agrave; pic, men amin, qui cachait, se heurte dans l'dri&egrave;the d'un harnais cachi par eun vi'er paysan, et 'coup fit d&ecirc;gringoler ava' la pente, hernais, ch'va et paysan dans le clios d'riz en d'sous. Le buonhoumme arrive &agrave; s'grappiner d'en d'sous du hernais et s'met &agrave; couathe au village, eun demi&eacute;-mille &agrave; travers le riz, ouestque les 'jeunes patriotes' 'taient dans l'mittan d'eune demounstratioun countre la Grande Br&eacute;tagne, et de ouesqu'j'taimes je l's entenda&icirc;mes hurler: 'A bas la Grande Bretagne, le cancer de l'orient'. Quand il' entenditent les nouvelles les v'l&agrave;, toute la dgainge, eune chinquantaine ou pus, &agrave; marchi, en rangs militaithes, envers nous, avec lus drapeaux et l'dgaible &agrave; quatre en heurlant: 'A bas la Grande Br&eacute;tagne'. Nous, j&eacute;n pouaimes pas nos sauver, m&ecirc;me bouogi, car not' esseu d&eacute; d'vant 'tait attrap&eacute; entre la route et la pente. J'nos entre ergard&icirc;mes, craignant qu'nos jours 'tait finis. Les 'jeunes patriotes' s&eacute; rangitent alentou d'nous et n'faisaient pas belle meine. Lus chef vient nos d'mander si j'ta&icirc;mes Britaniques. Bein seux, j'd&icirc;mes qu&eacute; oui, car malgr&eacute; l'dangi je n'ta&icirc;mes pas &agrave; m&ecirc;me de nier not' nationalit&eacute;.<br>
<br>
Mais d&egrave;s chu moment-l&agrave; chein tchi s'd&ecirc;rouallit fut bein diff&eacute;rent de chein que j'avaimes craint. Le chef des Japounnais dounne eun ordre et trais ou quatre de sa brigade couathent d'aut bord d'la route, arrachent eun jeune sapin qui craissait l&agrave;, l'fouare dsous not'esseu d&eacute; d'vant, le l&egrave;vent et nos r'mett' sus la route. Apr&egrave;s s'&ecirc;tre asseuth&eacute;s que la v&eacute;tuthe n'avait souffert de doumage et marchait coumme i'faut i's rangitent alentou d'nous en heurlant: pas 'A bas la Grande Bretagne' mais 'Eikoju banzai' - que la Grande Bretagne prosp&egrave;the chent milles ans.<br>
<br>
Men am&icirc;n, qui 'tait deux ans pus vi qu'm&eacute; dans l'service et qui palait le Japounnais coumme eun natif, less r'mercyiet de tout not' tchoeur et lus offrit eun 'pourb&egrave;the' pour aver eune peinte d&eacute; bi&egrave;the, mais lus chef les excthusit poliment, disant que j'tait eun grand pliaisi et privelege d'aver peut nos aidgi, et tous nos souhaitent buoanne chance et eun paisiblye &eacute;rtou' &agrave; Tokyo. Et pis, i's'enrf&ucirc;tent &agrave; lus village heurlant, coumme lus avait pr&eacute;scrit lus gouvernement: 'A bas la Grande Bretagne, le cancer de l'Orient.' <br>
<br>
D'm&ecirc;me, chutte ptite histouaithe te fra mus coumprendre, mon chi&egrave;r Phl'ip, pourtchi que, malgr&eacute; toutes les choses affreuses qu'i' fitent duthant la dg&egrave;rre, j'n'ai jamais peu hair les Japounnais, coumme tant d'gens fount acquo au jour d'aniet. Y'a du boun et du mauvais dans tout l'mounde, qu'i' s'raient m'importe d&eacute; d'iou.<br>
<br>
Mais me, qui counnais les Japounnais d'pr&egrave;s, je s'rais preumi &agrave; admett' que ches d'dr&ocirc;les de p&egrave;rrots, bein difficiles &agrave; coumprendre. En dg&egrave;rre, i' sount des pus atroces, dans la paix i' sount des pus gentis et pus Amicaus du mounde' 'Tribunal de Brest', se fit l'Phl'ip Desclios, 'm'jai n' sais pas coumment qu'tu peus &ecirc;tre am&icirc;n avec chutte sorte &eacute;d mounde-l&agrave;' J'sais bein que me, avec tout tchit nos fitent duthant la dg&egrave;rre j&eacute; n'pourrais pas &ecirc;tre de t' n'avis.'<br>
<br><p>
<i><a href="delamare.html">Le vi&egrave;r Trin'tais</a></i><br>
30/4/1993<br>

&nbsp;<p>
<FONT SIZE=2>
<I>Viyiz &eacute;tout:</I><p>
<UL>
<li><a href="pays.html">Des pays du monde en J&egrave;rriais</a><p>

<li><a href="japonadlm.html">Au Japon &egrave;s ann&eacute;es 1930s</a><p>
<li><a href="coree.html">En Cor&eacute;e</a><p>
<li><a href="thailandeadlm.html">En Thailande</a><p>
<li><a href="terroristesadlm.html">L'Ambassadeu et les terroristes</a><p>
<li><a href="lettrejerriaise2.html">La Lettre J&egrave;rriaise</a><p>
</UL>
</FONT>


&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/japounnais.html by HTTrack Website Copier/3.x [XR&CO'2014], Tue, 15 Jul 2025 13:54:56 GMT -->
</HTML>
