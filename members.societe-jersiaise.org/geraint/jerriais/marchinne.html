<HTML>

<!-- Mirrored from members.societe-jersiaise.org/geraint/jerriais/marchinne.html by HTTrack Website Copier/3.x [XR&CO'2014], Tue, 15 Jul 2025 13:58:39 GMT -->
<HEAD>
<TITLE>Mar marchinne</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Mar marchinne</h2></font></center><p>

L&eacute; mais d'Mar est tout pliein d'&icirc;nt&eacute;th&ecirc;t. Ch'est en tchi j'avons un v&egrave;rbe pouor d&ecirc;crithe chein tchi s'adonne duthant chu mais. Si tchiquechose marchinne, chenna veurt dithe qu'oulle arrive au mais d'Mar. S'lon un <a href="ditons.html">diton</a>: &quot;Quand P&acirc;ques marchinne - peste, dg&egrave;rre ou fanminne&quot;. Ch't' ann&eacute;e P&acirc;ques marchinne, v&eacute;the, et si j'n'avons pon 't&eacute; achou&ecirc;mis pouor achteu atout peste, dg&egrave;rre ou fanminne, y'a sans doute d'aut's malheurs tchi marchinnent. Et nou peut tout s&icirc;mpli&eacute;ment dithe qu&eacute; &quot;Mar marchinne&quot; pouor faithe penser &agrave; du mauvais temps.<br/>
<br/>
Jules C&eacute;sar fut achou&ecirc;mi, li, &egrave;s Ides d&eacute; Mar en l'an 44 d'vant l'Christ. M&ecirc;fi'-ous don d's Ides d&eacute; Mar, car i' marchinnent tr&eacute;jous. Et ch'tait les Romains tchi donn&icirc;tent l&eacute; nom du dgieu Mars au mais qu&eacute; j'conna&icirc;ssons coumme Mar. Mars 'tait lus dgieu d'la dg&egrave;rre, et quand Mar marchinne nou pou&ocirc;rrait &icirc;nmaginner coumme tchi qu'les gens du temps p&acirc;ss&eacute; &eacute;thaient creu qu&eacute; Mars 'tait m&acirc;rri et &agrave; mart&eacute;ler atout ses armes. Tout coumme, nou dit &eacute;tout qu&eacute; &quot;quand Mar mart&egrave;le, Avri cout&egrave;le&quot;.<br/>
<br/>
Mar soulait &ecirc;t' l&eacute; preunmi&eacute; mais d'l'ann&eacute;e quand nou-s'esp&eacute;thait l'arriv&eacute;e du R'nouv&eacute; et les preunmi&eacute; p'tits j'tons tchi marchinnent dans l'gard&icirc;n. Quand nou vait des flieurs tchi marchinnent, nou peut r&ecirc;ver d'frits &agrave; v'n&icirc;n - mais i' n'y'a pon d'pommes dans les gard&icirc;ns et ch'est bein trop he&ucirc;thi pouor penser au mar du S'tembre. L'&ecirc;tamp'sie n&eacute; marchinne pon et nou n'couoche pon l'mar au mais d'Mar. <br/>
<br/>
Nou n'joue pon &agrave; la gamme d&eacute; c&acirc;sse-m&acirc;rron au mais d'Mar nitout, car les m&acirc;rrons n'marchinnent pon. Mais nou n'dit pon qu'il' <a href="octobre_mais.html">octobrent</a>; Nou&eacute; n'a janmais <a href="dezembre_mais.html">d&eacute;zembr&eacute;</a>; et nos vacanches d'&Ecirc;t&eacute; n'<a href="aout_mais.html">ao&ucirc;tent</a> janmais. Nou n'peut pon s'r&ecirc;joui d'la <a href="fevri_mais.html">f&eacute;vri&eacute;thie</a> d'la Saint Valent&icirc;n, ni d'la <a href="novembre_mais.html">novembr&eacute;thie</a> d'la <a href="guyfawkes.html">S&eacute;th&eacute;e d'Guy Fawkes</a>. Nan, ch'est ra&icirc;que l&eacute; mais d'Mar tchi marchinne, atout ses pestes, dg&egrave;rres ou fanminnes, et tout chein qu'nou peut faithe ch'est d'ma&ucirc;dithe la fichue marchinn'nie et m&acirc;rronner qu'Mar est tout en margalot. Et les vacanches &egrave;s &ecirc;coles sont margouoillies &eacute;tout par d'ssus l'marchi!<br/>
<br/>
<i><a href="jerpoem.html">Geraint Jennings</a>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="mar_mais.html">Mar</a><p>
<li><a href="meismars.html">Le Meis d'Mars</a><p>
<li><a href="ides.html">M&ecirc;fi'-ous d's ides d&eacute; Mar!</a><p>
<li><a href="gzettes3.html">Les g'zettes ap&egrave;rtes ont picot&eacute; l'mais d'Mar</a><p>
</ul>
</font>

&nbsp;<p>

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/marchinne.html by HTTrack Website Copier/3.x [XR&CO'2014], Tue, 15 Jul 2025 13:58:39 GMT -->
</HTML>
