<HTML>

<!-- Mirrored from members.societe-jersiaise.org/geraint/jerriais/pmserclye.html by HTTrack Website Copier/3.x [XR&CO'2014], Tue, 15 Jul 2025 14:00:01 GMT -->
<HEAD>
<TITLE>La serclye, le Chantgni et les courses</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>La serclye, le Chantgni et les courses</h2>
Du d'saccord au Port&icirc;nf&eacute;</font></center><p>

Moussieu l'Editeu,<br/>
<br/>
M&ecirc;credi, apr&egrave;s d&icirc;n&eacute;, la Merrienne s'en fut dans san gardin, avec sa p'tite frouchette pour s&eacute;rclyi. Quand ou rendtrit, dans les quatre heuthes et d'mie pour une t&acirc;sse de tais, ou s'assi&eacute;vit s&ucirc;s l'sofa, toute &ecirc;pu&icirc;s&eacute;e.<br/>
<br/>
&quot;Ah, man pou&ocirc;re Ph'lip,&quot; ou m'dit, &quot;j'n'en peux p&ucirc;s. J'n'ai qu'&agrave; m'baissi un couplye d'fais, et j'attrape un ma dans l'dos de tchi que j's'y pr&ecirc;te &agrave; m'&eacute;vanni. Tch&egrave;sque chonna veur dithe don, bouonhomme - je n'tais pas d'm&ecirc;me aut'fais.&quot;<br/>
<br/>
&quot;Bein seux qu'nan,&quot; j'l'y dit, &quot;mais n'oublie pas Merrienne, que comme m&eacute;, tu n'est p&ucirc;s jeune. Y'a p&ucirc;s d'une chose que nou pouvait faithe y'a une quarantaine d'ann&eacute;es, que nou n'peut pas faithe ach'teu, et y n'faut pas t&acirc;chi d'n faithe trop. As-tu trouv&eacute; d'la s&eacute;rclye parmi tes flieurs?&quot;<br/>
<br/>
&quot;Si j'en ai trouv&eacute;,&quot; ou s'fit. &quot;Je n'sait pas combain d'vari&ecirc;t&eacute;s d's&eacute;rclye que y'a en J&ecirc;rri, mais chen tch'est bein seux ch'est tchi n'en manque pas yunne dans l'gardin. J'en ai veu agniet de p&ucirc;s qu'chent sortes, et j'voudrais sav&eacute; d'iou qu'toute chutte salet&eacute;-l&agrave; veint. Mais y'a une autre chose, Ph'lip. Quand j'tais &agrave; digot&eacute; avec ma frouch&eacute;tte, une id&eacute;e m'est v'nue.&quot;<br/>
<br/>
&quot;Oh bon!&quot; je m'fit, &quot;et as-tu attrap&eacute; mal-&agrave;-t&ecirc;te?&quot;<br/>
<br/>
&quot;Ne t'fiche pas d'm&eacute;,&quot; ou dit, &quot;mais &ecirc;coute, car ch'est s&eacute;rieux. Les patates attrapent la maladie, mes gradilliers et mes grouaisilliers sont pliens d'carpilleuse et mes flieurs de colimachons et d'limaches; mais rain n'fait d'ma &agrave; la maudite s&eacute;rclye. Peux-tu m'&eacute;xplyitchi chonna?&quot;<br/>
<br/>
&quot;N&acirc;nin,&quot; j'l'y dit, &quot;mais ch'est un point hardi int&eacute;r&ecirc;ssant. Nou pou&ocirc;rrait d'mand&eacute; au Recteur tch'est un homme hardi &ecirc;dutchi, ou m&ucirc;s qu'chonna, &agrave; notre D&eacute;put&eacute;, tch'y s'est r'mint, comme tu'as deu vais, &agrave; envi&eacute; des l&eacute;ttres &agrave; la g&acirc;zette.&quot;<br/>
<br/>
&quot;J'n'en a veu qu'yunne,&quot; ou dit, &quot;et j'n'en ai pas comprint un mot, mais sans doute ch'est parsque j's'y si inouothante. Ch'est une bouonne id&eacute;e d'l'y d'mand&eacute; pour la s&eacute;rclye. Ach'teu, Ph'lip, p&acirc;slant d'autre chose, la Post a dit que yun des Chantgniers de la Ville a tait suspendu. Tchesque'il a fait, sais-tu?&quot;<br/>
<br/>
&quot;Nous en ouait d'p&ucirc;s d'une sorte,&quot; j'l'y dit, &quot;mais pour le moment une p&eacute;rsonne sage ne dit rain.&quot;<br/>
<br/>
&quot;Mais,&quot; ou dit, &quot;j'sy bein tchuthieuse.&quot;<br/>
<br/>
&quot;Ch'n'est pas d'agniet que j'sais chonna, ma vieille,&quot; j'l'y dit. &quot;J'ai connu hardi d'femmes dans ma vie, mais j'n'en ai pas ocquo trouv&eacute; yunne tch'y n'souffrait pas d'chutte maladie-l&agrave;. Ou n'est pas ocquo n&eacute;e!&quot;<br/>
<br/>
Ou me r'gardit. &quot;Tu te r'pentithas d'av&eacute; dit chonna,&quot; ou s'fit. &quot;La pr&eacute;chaine fais qu'tu voudras all&eacute; &egrave;s courses tu r&eacute;stethas ichin &agrave; hall&eacute; d'la s&eacute;rclye de man gardin.&quot;<br/>
<br/>
&quot;Eh bin, Merrienne,&quot; j'l'y dit, &quot;je n's'y pas trop seux que j'voudrai y r'all&eacute; &egrave;s courses. j'en eut assez Lundi. J't'&eacute;thais racont&eacute; l'histouaithe quand je r'vint, mais j'me trouvit trop l&acirc;ss&eacute;.&quot;<br/>
<br/>
&quot;Y faut dithe que ch'tait chonna,&quot; ou s'fit, &quot;mais j'pou&ocirc;rrais sugg&eacute;th&eacute; tchiquechose de bein diff&eacute;thent. Enfin, dis-nous chein tchi s'arrivit &egrave;s courses, car je s'y ocquo tchuthieuse.&quot;<br/>
<br/>
&quot;Chein tchi m'arrivit,&quot; j'l'y dit, &quot;ch'tait chonnechin. Y'avait un bid&eacute;t-l&agrave; v'nant d'<a href="st_ouen.html">Saint-Ou</a> et appartentant &agrave; un Saint-Ouennais. Etant patriotique ji gagit d's&ucirc;s trais fais d'si&eacute;tte.&quot;<br/>
<br/>
&quot;Et veur-tu m'dithe,&quot; ou d'mandit, &quot;que l'm&ecirc;me bid&eacute;t couothit trais fais?&quot;<br/>
<br/>
&quot;N&acirc;nin,&quot; j'l'y dit, &quot;ch'tai justement chonna. La preumi&eacute; fais y r'f&ucirc;sit d'bouogi, la qu&eacute;dolle. La deuxi&egrave;me fais ch'fut la m&ecirc;me chose et j'perdit l'r&eacute;stant d'mes chinq ch'lins.&quot;<br/>
<br/>
&quot;Tu veur dithe mes chinq ch'lins,&quot; oulle interrompit. &quot;Mais continue, car je s'y ocquo tchuthieuse.&quot;<br/>
<br/>
&quot;J'avais dans l'id&eacute;e,&quot; j'l'y dit, &quot;que chutte fais y s'n'allait g&acirc;gni, et don j'empruntit chinq ch'lins d'un amin (J'&eacute;sp&egrave;the tch'y les r'v&ecirc;rra, mais j'en doute), et, ma f&eacute;, l'bidet s'en fut avec les autres!&quot;<br/>
<br/>
&quot;Et tu r'attrapit chein qu'tu avais p&eacute;rdu, sans doute.&quot;<br/>
<br/>
&quot;Nouff&eacute;,&quot; j'l'y dit, &quot;car s&ucirc;s la fin la vilaine b&ecirc;te ne pouvait pas gallop&eacute; vite assez. Si par chance i' s'&eacute;cappit et que je l'trouvais dans yun d'mes clios il &eacute;thait bein vite une trait d'arme &agrave; travers la t&ecirc;te.&quot;<br/>
<br/>
&quot;Et tu'en &eacute;thais pour au mains ciez mais en boua&icirc;te,&quot; ou dit. &quot;Ach'teu, r'venant &agrave; chu Chantgni. T'en vas-tu m'dithe pourtchi qu'nou l'a suspendu?&quot;<br/>
<br/>
&quot;N&acirc;nin&quot; j'l'y dit, &quot;vieille t&eacute;toigne, n&acirc;nin et ocquo, n&acirc;nin!&quot;<br/>
<br/>
<i><a href="lebrocq.html">Ph'lip</a></i><br/>
<i>9/8/1958</i><br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gardin.html">L&eacute; gardinnage</a><p>
<li><a href="mangardin.html">Man gard&icirc;n</a><p>
<li><a href="cahouain_flieurs.html">Des flieurs</a><p>


<li><a href="courses.html">&Egrave;s courses</a><p>
<li><a href="coursespliemont.html">Les Courses &agrave; Pli&eacute;mont</a><p>
<li><a href="pmhorse.html">Ph'lip backs a horse</a><p>
<li><a href="pmpoint.html">Ph'lip Wants to go to the Point to Point</a><p>
<li><a href="irishsweep.html">L&eacute; Caouain et l'Irish Sweep</a><p>
<li><a href="cashbox.html">L&eacute; Caouain et la &#147;cash-box&#148;</a><p>
<li><a href="dreg_honts.html">Les &#147;Dreg Honts&#148;</a><p>
<li><a href="hunt.html">Le Caouain va au Hunt</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmserclye.html by HTTrack Website Copier/3.x [XR&CO'2014], Tue, 15 Jul 2025 14:00:01 GMT -->
</HTML>

