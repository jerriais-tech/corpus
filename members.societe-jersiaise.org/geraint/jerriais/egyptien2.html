<HTML>

<!-- Mirrored from members.societe-jersiaise.org/geraint/jerriais/egyptien2.html by HTTrack Website Copier/3.x [XR&CO'2014], Tue, 15 Jul 2025 13:58:39 GMT -->
<HEAD>
<TITLE>Marchi coumme un &Ecirc;gyptien</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Marchi coumme un &Ecirc;gyptien</h2></font></center><p>
<br/>
<br/>
Y'a l'&Ecirc;gypte en Afrique et y'a l'&Ecirc;gypte en J&egrave;rri &eacute;tout. J'sommes un mio &agrave; court d&eacute; pithamides par compatha&icirc;son, mais j'avons au mains un ob&eacute;lisque dans la Grand' Rue. Pouortchi qu'nou-s'app'lait au mains eune partie d'la Grand' Rue - la Rue d'&Ecirc;gypte? L'explyic&acirc;tion n'est pon cliaithe. Ch'tait-i' pouor l'amas d'sablion vent&eacute; d'sus les mielles par chu but-l&agrave; d'la Ville? Ou of&ucirc;che pouor des boutiques couothues par des Juis, qu'nou m&ecirc;nommait d's &quot;&Ecirc;gyptiens&quot;? Y'a des th&eacute;ories et des suppositions. L'&Ecirc;gypte, la cheinne &agrave; La Trinn't&eacute;, pr&icirc;nt san nom of&ucirc;che d'eune camp'thie d'gitans au temps p&acirc;ss&eacute;. Mais tout chenna sembl'ye coumme l&eacute; myst&eacute;the du Sph&icirc;nx, mi&eacute;-muchi souos l'sablion.<br/>
<br/>
Y'avait d'l'&icirc;nt&eacute;thet dans l'&Ecirc;gypte, j'veurs dithe l&eacute; pays Afritchain, aupr&egrave;s les d&ecirc;couv&egrave;rtes du c'menchement du dgi&ecirc;x-neuvi&egrave;me si&egrave;cl'ye. La ma&icirc;son tch'a nom &quot;Egyptian Lodge&quot; &agrave; la carre d'la Rue du Va et la Rue Midvale mouontre l'&icirc;nfluence d'l'architectuthe &Ecirc;gyptienne dans l's ann&eacute;es 1830s. Mais la pus grande &icirc;nfluence sus l's &ecirc;tudes &Ecirc;gyptiennes 'tait la d&ecirc;couv&egrave;rte &eacute;pis la d&ecirc;chiffr&eacute;thie d'<a href="rosette.html">la Pi&egrave;rre d&eacute; Rosette</a>. Ch'fut l'Coronel Hilgrove Turner (d'la fanmil'ye Hilgrove d&eacute; J&egrave;rri) tchi pr&icirc;nt ch&egrave;rge d'la pi&egrave;rre stchulpt&eacute;e pouor l'accompangni &agrave; Londres sus l'navithe pr&icirc;ns &egrave;s Fran&ccedil;ais l&eacute; &quot;NSM Egyptienne&quot;. S'lon chein qu'i' dit, ch'fut li tch'avait gaff&eacute; la Pi&egrave;rre pouor c'menchi, tout coumme i' 'tait antitchaithe et ardguit qu'les antitchaithes d&eacute; Londres d&eacute;vthaient aver l'opporteunit&eacute; d'l'&ecirc;tudier d'vant qu'ou f&ucirc;sse transf&eacute;th&eacute;e au M&ucirc;s&eacute;e Britannique. Messire Tomkyns Hilgrove Turner d'v&icirc;nt Lieut'nant-Gouv&egrave;rneux d'J&egrave;rri 1814-1816.<br/>
<br/>
J'ai dit qu&eacute; j'sommes &agrave; court d&eacute; pithamides en J&egrave;rri, mais j'avons au mains ieune et ch'est la cheinne dans l'Vi&egrave;r Marchi. Quand la statue du Rouai George II fut pliaichie l&agrave; en 1751, l&eacute; pi&eacute;destal 'tait pithamida, ch'est &agrave; dithe en forme d'eune pithamide. La statue don 'tait m&ecirc;nomm&eacute;e &quot;La Pithamide&quot;, et m&ecirc;me aupr&egrave;s l'rempliaichement du pi&eacute;destal en 1819, chu m&ecirc;nom-l&agrave; enduthait. S'lon un <a href="ditons.html">diton</a>, nou dit &quot;haut coumme la Pithamide du Vi&egrave;r Marchi&quot; - bein haut. <br/>
<br/>
<i><a href="jerpoem.html">Geraint Jennings</a><br/>
</i><br/>
&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="egyptien.html">Marchi coumme un &Ecirc;gyptien</a><p>
<li><a href="rosette.html">La Pi&egrave;rre d&eacute; Rosette</a><p>
<li><a href="pythamide.html">Eune Pythamide</a><p>
<li><a href="gdfegypte.html">George d'La Forge en &Ecirc;gypte</a><p>

<li><a href="birthright.html">Drouait d'a&icirc;nage</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>

<!-- Mirrored from members.societe-jersiaise.org/geraint/jerriais/egyptien2.html by HTTrack Website Copier/3.x [XR&CO'2014], Tue, 15 Jul 2025 13:58:39 GMT -->
</HTML>
