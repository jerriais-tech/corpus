<HTML>
<HEAD>
<TITLE>Des femmes sus l'jury</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Des femmes sus l'jury</h2>
Et nos sales visiteurs</font></center><p>

Moussieu l'Editeu,<br/>
<br/>
Quand la Merrienne entendit que y'avait trais femmes s&ucirc;s l'Jury, &egrave;s Assises, ou m'dit qu'ou n'en approuvait pas du-tout.<br/>
<br/>
&quot;Ch'est tout bein bon pour yeux,&quot; ou s'fit, &quot;mais pense &agrave; l&ucirc;s pou&ocirc;res hommes, tch'ont &agrave; les port&eacute; en Ville le matin et les ram'n&eacute; siez-yeux &agrave; la fin d'l'arlev&eacute;e, apr&egrave;s ave&eacute; yeu tout l'travas d'la maison dans l'jour. Quant &agrave; m&eacute;, j'les pliains hardi.&quot;<br/>
<br/>
&quot;Et quant &agrave; m&eacute;, Merrienne,&quot; j'l'y dit, &quot;je n'les pliains pas du-tout, car, &agrave; qu'menchi y n'y'en a qu'deux d'chais femmes tch'y sont mathi&eacute;es, et l&ucirc;s hommes n'ont pas l'djobbe d'all&eacute; les port&eacute; et les ram'n&eacute;, car d&eacute;pis Lundi les femmes n'ont pas rentr&eacute; siez-yeux.&quot;<br/>
<br/>
&quot;Et ou&egrave;squ'elles ont couochi?&quot; ou d'mandit bein vite.<br/>
<br/>
&quot;Elles ont couochi dans la grande maison attachie au Coll&egrave;ge Victoria,&quot; j'l'y dit, &quot;et je n'doute pas tch'ils ont bein dormi.&quot;<br/>
<br/>
&quot;Et veur-tu m'dithe,&quot; ou s'&ecirc;criyit, &quot;que l's'hommes et les femmes 'taient touos m&ecirc;l&eacute;s ensemblyes dans la m&ecirc;me maison?&quot;<br/>
<br/>
&quot;Oh,&quot; j'l'y dit, &quot;je n'voudrais pas craithe tch'y 'taient m&ecirc;l&eacute;s ensemblyes. Sans doute les femmes avaient l&ucirc;s chanbres dans une partie et l's'hommes dans une autre,&quot;<br/>
<br/>
&quot;Et y'avait-y tchiques policemans &agrave; vais qu'autchun n'se trompait pas d'chambre dans l'mitan d'la niet?&quot; ou d'mandit.<br/>
<br/>
&quot;Tu d&eacute;v'thais av&eacute; honte de chais soup&ccedil;ons-l&agrave;, Merrienne,&quot; j'l'y dit. &quot;Les membres du Jury, hommes et femmes, sont des gens r&eacute;sp&eacute;ctablyes.&quot;<br/>
<br/>
&quot;Faut l'&eacute;speth&eacute;,&quot; ou dit, &quot;mais avec chonna je s'sais contente de sav&eacute; que les femmes pouvaient mettres lus portes &agrave; la cliet. Enfin, y a une autre chose que j'ai oui, Ph'lip, et p't'&ecirc;tre que tu m'dithas si ch'est vrai. Nou m'a asseuth&eacute;e que yunne des femmes changit d'robe trais ou quatre fais dans les trais preumiers jours, mais j'ai bein d'la peine &agrave; l'craithe.&quot;<br/>
<br/>
&quot;Et pourtchi?&quot; j'l'y d'mandit. &quot;Y n'y'a rain dans la louai tchi dit qu'une femme sus l'Jury n'peut pas changi d'robe aussi souvent comme ou veur, pour bein qu'ou n'le faiche pas en pliene Cour. Y n'y'a pas d'ma l&agrave;-d'dans et j'ai d'la peine &agrave; craithe que parmi l's'hommes y n'y'en avait pas tchitchun tch'y changites lus brais une fais ou deux. Y d'vait faithe caud dans la Cour quand v'nait l'arlev&eacute;e.&quot;<br/>
<br/>
La Merrienne dit qu'ou viyait bein que je r'fusais d'&ecirc;tre s&eacute;rieux.<br/>
<br/>
&quot;Changeant d'sujet,&quot; ou dit. &quot;Sans doute tu vit la lettre du S&eacute;nateur Troy s&ucirc;s la g&acirc;zette au sujet du Sieur Pod&ecirc;tre, le Conn&ecirc;tablye d'la Ville, et chein tch'y proposait d'faithe.&quot;<br/>
<br/>
&quot;Oh, bein seux j'ai liut la l&eacute;ttre,&quot; j'l'y dit, &quot;et j'm'attendais que l'Conn&ecirc;tablye ethait raiponni, t&acirc;chant d'explitchi tch&egrave;squ'il avait yeu dans la t&ecirc;te en allant contraithe &agrave; chein tch'avait 'tait d&eacute;cid&eacute; en comit&eacute;. Apr&egrave;s tout, il en est membre, et y 'tait l&agrave; quand la d&eacute;cision fut faite.&quot;<br/>
<br/>
&quot;Et y n'objectit pas dans l'temps?&quot; ou d'mandit.<br/>
<br/>
&quot;Nan,&quot; j'l'y dit, &quot;et y n'a pas raimponnu &agrave; la lettre du sieur Troy. Le fait est, Merrienne, que la Ville a un dr&ocirc;le de Conn&ecirc;tablye. Dans autchune p&acirc;raisse de Campagne, y n'&eacute;thait pas peut faithe dit&eacute;t, mais comme tu'as dit p&ucirc;s d'une fais, les Villais n'se g&egrave;nent pas d'nos jours de chein tchi s'p&acirc;sse dans l&ucirc;s p&acirc;raisse. Ch'est une affaithe de deus-trais &agrave; l'H&ocirc;tel de Ville tch'y font comme y veulent, et s'fichent du r&eacute;stant, et chonna n'peut pas duth&eacute; longtemps. Tu v&ecirc;rras!&quot;<br/>
<br/>
&quot;Je sais bein tch&egrave;sque j'v&ecirc;rrai,&quot; ou dit, &quot;si j'vis longtemps assez j'v&ecirc;rrai la fin du syst&egrave;me honorifique &agrave; Saint-H&eacute;lier, et p&ucirc;s d'hommes en uniforme. Mais pourtchi s'en g&ecirc;n&eacute;? Chein tch'aff&eacute;cte nos compagnards p&ucirc;s qu'les b&ecirc;tises faites en Ville au moment, ch'est l'prix des tomates.&quot;<br/>
<br/>
&quot;Y'a une autre chose, Merrienne, que tu'oublie,&quot; j'l'y dit. &quot;Y n'y'a pr&egrave;sque pas d'iaux dans les r&eacute;servoirs et si n'veint pas tchiques bouonnes achies bein vite, les h&ocirc;tels ne pou&ocirc;rront pas p&eacute;rmettre des bains &agrave; l&ucirc;s visiteurs.&quot;<br/>
<br/>
&quot;Tant m&ucirc;s,&quot; ou s'fit. &quot;Une chose que j'n'ai jamais comprint Ph'lip, ch'est pourtchi qu'chais Angliais ont &agrave; s'lav&eacute; d'un but &agrave; l'autre touos les jours. Nou n'se lave pas sinon quand nous est sale. Y m'semblye tchi dait y'av&eacute; hardi d'salopes parmi nos touristes.&quot;<br/>
<br/>
&quot;Je n'craithais pas chonna, Merrienne,&quot; j'l'y dit. &quot;Ch'est p&ucirc;st&ocirc;t une cou&ocirc;tume tch'a &eacute;xist&eacute; parmi l's'Angliais pour bein longtemps.&quot;<br/>
<br/>
&quot;Heutheusement, ch'n'est pas d'm&ecirc;me parmi les J&ecirc;rriais,&quot; ou s'fit, &quot;et j'n'en vait pas la n&eacute;cessit&eacute;. Je m'lave dans ma chambre une fais par mais, et deus-trais pintes d'iau dans l'basin suffit. Quand &agrave; t&eacute;, Ph'lip, tu m'as tr&eacute;jous dit que quand tu vas &agrave; la p&ecirc;que tu t'mouoille jusqu'au co mais j'admets que j'ai tr&eacute;jous yeu mes doutes. Enfin, le fait est que t&eacute; et m&eacute; et bein d'autres peuvent de p&acirc;ss&eacute; d'chais bains, et d'n'en &ecirc;tre pas d'pi&egrave;the.&quot;<br/>
<br/>
&quot;V&egrave;the,&quot; j'l'y dit, &quot;mais j'ai un mio peux qu'la pompe pou&ocirc;rrait v'nin &agrave; sec. Ne prends pas tan bain pour deux ou trais mais.&quot;<br/>
<br/>
<i><a href="lebrocq.html">Ph'lip</a></i><br/>
<i>Les Chroniques de Jersey 12/9/1959</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="crinme.html">L&eacute; cr&icirc;nme et la louai</a><p>
<li><a href="noncoupablye.html">Non Coupablye</a><p>
<li><a href="piteurjury.html">How Piteur convinced the Jury</a><p>
<li><a href="pmassises.html">L's'Assises dans les viers temps</a><p>
<li><a href="pmjuge.html">L&eacute; Juge d&eacute; La P'tite Cour</a><p>
<li><a href="pmprison.html">Un M&ecirc;lange &agrave; La Prison</a><p>
<li><a href="assembliee/cour.html">Visite &agrave; la Cour Rouoyale</a><p>
<li><a href="mancrime.html">Man Crime</a><p>

<li><a href="pmsouffre.html">Merrienne souffre</a><p>
<li><a href="pmchaleu.html">Merrienne et la chaleu</a><p>
<li><a href="pmjugements.html">Dr&ocirc;les d&eacute; jugements, dit Merrienne</a><p>
<li><a href="painjuratship.html">Peter and the Juratship</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

