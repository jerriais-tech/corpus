<HTML>

<!-- Mirrored from members.societe-jersiaise.org/geraint/jerriais/pmholiday.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
<HEAD>
<TITLE>Merrienne Wants a Holiday</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne Wants a Holiday</h2>
But Doesn't Like Ph'lip's Ideas<br></font></center><p><br>
<br>
Moussieu l'Editeu,<br>
<br>
'Sais-tu ben, Ph'lip' la Merrienne dit hier au s&eacute; quand j'tiomes en train d'nos couochi, 'j'tais a pens&eacute; ch't'arlev&eacute;e tch'il est temps d'prendre eune s'maine ou deux d'vacances. Ch'est ach'teu ou pas du tout, car b&eacute;t&ocirc;t y'&eacute;tha les tomates et je n'pou&ocirc;rrons pas sorti. Tch&egrave;sque tu'en dis?'<br>
<br>
'Ma f&eacute;' je l'y raiponnit, en d&ecirc;boutonnant mes g&eacute;lasses, 'je n'sait pon trop. Sans doute nou pouorrait trouv&eacute; tchitchun &agrave; v'nin soigni les b&ecirc;tes pour eune p&ocirc;se mais &agrave; qu'menchi j'n'avons pon grand sous &eacute;pis iou all&eacute;.'<br>
<br>
'Y'a tchique temps que j'n'avons pas tait en <a href="dgernesy.html">Djern&eacute;zi</a>' ou dit, en hallant ses cauches.<br>
<br>
'V&egrave;the' je l'y dit, 'et che s'sa longtemps d'vant qu'j'y r'aille. Y n'sont pas civilis&eacute;s, ches gens-l&agrave;. Par exemplye, tout est freum&eacute; au <a href="dinmanche_jour.html">dimanche</a>.'<br>
<br>
'Je n'te p&acirc;sle pas d'chapelles' ou dit, et tu l'sait ben. Aide-m&eacute; &agrave; hall&eacute; chutte c'm&icirc;nse ich&icirc;n. Je n'sais pas tch&egrave;sque tu fais &agrave; mes c'm&icirc;nses, mais y rap'tichent aupr&egrave;s chaque lavage. L&agrave;, la v'la horte et achteu n'me p&acirc;sle pas d'autre de Djern&eacute;zi. J'en eut plien l'dos la derni&eacute; bord&eacute;e.'<br>
<br>
'Eh, ben, d'pis qu'ch'est d'm&ecirc;me' ou s'fit 'j'ithons ailleurs. J'n'ai jamais tait en <a href="ser.html">Sercq</a>, ni t&eacute; ni'n'tout, mais j'ai tr&eacute;jous ou&iuml; qu'ch'est eune belle pi&eacute;che. Tch&egrave;sque tu'en dis?'<br>
<br>
'Ocquo pi&egrave;the' je l'y dit. 'J'y cr&eacute;v'thais d'engni en Sercq. N'y'a rein &agrave; faithe et rein &agrave; vais. Pique m&eacute; ma c'm&icirc;nsole.'<br>
<br>
'J'n'avanchons pas ben vite' ou s'fit, en br&icirc;ngeant ses j'veux d'vant l'mitheux. 'Y'a <a href="auregnais.html">Orgniyi</a>, mais nou m'a dit qu'y'a p&ucirc;s d'auberges que d'bouais l&agrave; et qu'les gens sont si inouothants tch'y p&acirc;slent pas l'J&ecirc;rriais.'<br>
<br>
'J'n'y tcheins pas p&ucirc;s qu'chonna' j'l'y dit. 'Quand l'temps est rude les batiaux n'peuvent pas en appr&eacute;chi et nou pou&ocirc;rrait s'trouve prisonniers l&agrave; pour un couplye d'mais. B&acirc;ille-m&eacute; les c&icirc;siaux que j'vos trimme chutte barbe un mio.'<br>
<br>
'Il est b&eacute;t&ocirc;t temps' ou dit. 'Chen tchi m'&egrave;tonne ch'est qu'tchiques linnots n'on pas fait l&ucirc;s nids d'dans. Mais dis-m&eacute; don ou&ecirc;sque tu veur all&eacute;.'<br>
<br>
'Nou pouorrait p't'&ecirc;tre all&eacute; en ville, &agrave; yunne de ches hotels' j'l'y dit. 'Nou rencontrethait tout plien d'monde et y'&eacute;thait d'la m&ucirc;sique au s&eacute;. Sans doute il en cou&ocirc;t'tait, mais j'avons ocquo tchiques h&eacute;rpins et quand j'veindr&acirc;imes &agrave; but, j'pouorr&acirc;imes fichi notre camp. Es-tu d'chutte id&eacute;e-l&agrave;?'<br>
<br>
'Ah, mais n&acirc;nin, j'n'y s'y pas,' ou m'raiponnit en me m'nichant auvec l'esp&egrave;ce d'&eacute;crede qu'ou fait servi pour ses j'veux. 'Tu d&eacute;v'thais av&eacute; honte de m'prop&ocirc;s&eacute; ditet. Pour tch'y qu'tu m'prends don?' Et la r'v'la en d'vant du mitheux.<br>
<br>
J'me mint au liet, et pour tchiques minutes je n'dis rein. Mais quand vint de temps j'l'y dit, comme chonna. 'Aupr&egrave;s tout Merrienne, j'sommes tout-&agrave;-fait ben siez nous. Pourtchi all&eacute; ailleurs? Chen-tchi nos faut ch'est un mio de r'pos et j'pouvons l'av&eacute; ich&icirc;n a bouon marchi. Es-tu d'accord?'<br>
<br>
'Je n'sis pas se&ucirc;ze' ou dit, en grimpant aupi d'm&eacute;. J'm'en vais dormi d'sus et j'te dithai d'main.<br>
<br>
&nbsp;<p>
<i><a href="lebrocq.html">PH'LIP</a><br>
10/7/1948<br></i>

&nbsp;<p>
&nbsp;<p>


<i>V&egrave;rsion mod&egrave;rn&icirc;s&eacute;e:</i><p>
&nbsp;<p>

<center><font color="#215e21"><h2>Eune lettre d&eacute; Ph'lippe d&eacute; Port&icirc;nfer entouor eune vacance.</h2></font></center>

<P>Moussieu l'R&eacute;dacteu,</P>

<P>"Sai-tu bein, Ph'lippe," la M&ecirc;rrienne dit hi&egrave;r au s&eacute; quand j'&eacute;tions en train d'nos couochi, "j'tais &agrave; penser ch't' arl&eacute;v&eacute;e tch'il est temps d'prendre eune s&eacute;maine ou deux d'vacances. Ch'est &agrave; ch't heu ou pas du tout, car b&eacute;t&ocirc;t i' y'&eacute;tha les tonmates et j&eacute; n'pou&ocirc;rrons pas sorti. Tch'est qu' tu'en dis?"</P>

<P>"Ma f&eacute;", j'l&icirc; r&ecirc;ponnis, en d&ecirc;boutonnant mes gu&eacute;lesses, "j&eacute; n'sai pon trop bein. Sans doute, nou pou&ocirc;rrait trouver tchitch'un &agrave; v'n&icirc;n souongni les b&ecirc;tes pour eune pause, mais &agrave; c'menchi, j' n'avons pon grand sou, et pis iou aller?"</P>

<P>"I' y'a tchique temps qu&eacute; j' n'avons pas 't&eacute; en Dg&egrave;rn&eacute;sy", ou dit, en halant ses cauches.</P>
<P>"V&eacute;the", j'l&icirc; dis, "et ch&eacute; s'sa longtemps d'vant qu' j'y r'aille. I' n'sont pas civilis&eacute;s, ches gens-l&agrave;. Par exempl'ye, tout est freunm&eacute; au d&icirc;nmanche."</P>

<P>"J&eacute; n't&eacute; p&acirc;le pas d'chapelles", ou dit, "et tu l'sai bein." "A&icirc;gue-m&eacute; &agrave; haler chutte c'm&icirc;nse-ch&icirc;n. J&eacute; n'sai pon tch'est qu' tu fais &agrave; mes c'm&icirc;nses, mais i' rap'tichent aupr&egrave;s ch&acirc;que lavage. L&agrave;, la v'l&agrave; horte, et &agrave; ch't heu n'm&eacute; p&acirc;le pas d'autre d&eacute; <a href="dgernesy.html">Dg&egrave;rn&eacute;sy</a>. J'en eus pliein l'dos la d&egrave;rni&eacute; bord&eacute;e."</P>

<P>"Eh bein, d'pis qu' ch'est d'm&ecirc;me", ou s'fit, "j'&icirc;thons ailleurs. J' n'ai janmais 't&eacute; en S&egrave;r, - ni t&eacute; ni n'tout, - mais j'ai tr&eacute;jous ou&iuml; qu' ch'est eune belle pliaiche. Tch'est qu' tu'en dis?"</P>
<P>"Acouo pi&eacute;the", j' l&icirc; dis. "J'y cr&eacute;v'thais d'ennion, en S&egrave;r. N' y'a rein &agrave; faithe et rein &agrave; vaie. Pique-m&eacute; ma c'm&icirc;nsole."</P>

<P>"J' n'avanchons pas bein vite", ou s'fit, en br&icirc;ngeant ses g'veux d'vant l'mitheux. "Y'a <a href="auregnais.html">Aur'gny</a>, mais nou m'a dit qu'i' y'a pus d'auberges qu&eacute; d'bouais l&agrave;, et qu' les gens sont si innouothants tch'i' n'p&acirc;lent pas l'J&egrave;rriais."</P>
<P>"J' n'y tcheins pas pus qu' chenna", j' l&icirc; dis. "Quand l'temps est rude les batchieaux n'peuvent pas en appraichi, et nou pou&ocirc;rrait s'trouver prisonni&egrave;rs l&agrave; pour un coupl'ye d'mais. Baille-m&eacute; les c&icirc;sieaux qu&eacute; j'vos tr&icirc;nme chutte barbe un mio."</P>

<P>"Il est b&eacute;t&ocirc;t temps," ou dit. "Chein tchi m'&ecirc;tonne ch'est qu' tchiques linnots n'aient pas fait lus nids d'dans. Mais dis-m&eacute;, don, o&ugrave;'est qu' tu veurs aller?"</P>

<P>"Nou pou&ocirc;rrait p't-&ecirc;tre aller en Ville, &agrave; ieune d&eacute; ches h&ocirc;tels", j'l&icirc; dis.</P>
<P>"Nou rencontr&eacute;thait tout pliein d'monde, et i' y'&eacute;thait d'la musique au s&eacute;. Sans doute, il en cou&ocirc;t'tait, mais j'avons acouo tchiques h&egrave;rp&icirc;ns et quand j'veindra&icirc;mes &agrave; but, j'pou&ocirc;rra&icirc;mes fichi not' camp. Es-tu d' chutte id&eacute;e- l&agrave;?"</P>

<P>"Ah, mais n&acirc;nn&icirc;n, j' n'y sis pas", ou m'r&ecirc;ponnit en m&eacute; m'nichant atout l'esp&egrave;ce d'&ecirc;cr&egrave;de qu' ou fait s&egrave;rvi pour ses g'veux- "Tu d&eacute;vthais aver honte d&eacute; m'proposer d'it&eacute;. Pour tchi qu' tu m'prends, don?" Et la r'v&eacute;l&agrave; en d'vant du mitheux.</P>

<P>J' m&eacute; m&icirc;ns au liet, et pour tchiques minnutes j&eacute; n'dis rein. Mais quand v&icirc;nt un temps, j'l&icirc; dis, comme chenna: "Aupr&egrave;s tout, M&ecirc;rrienne, j' sommes tout &agrave; fait bein siez nous. Pourtchi aller ailleurs? Chein tch'i' nos faut ch'est un mio d&eacute; r'pos, et j'pouvons l'aver ich&icirc;n &agrave; bou&ocirc;n marchi. Es-tu d'accord?"</P>
<P>"J&eacute; n'sis pon se&ucirc;se", ou dit, en gr&icirc;mpant au pid d'm&eacute;. "J' m'en vais dormi d'ssus, et j't&eacute; dithai d'main."</P>

<i><P><a href="lebrocq.html">Ph'lippe</a> </P></i>



&nbsp;<p>

<FONT SIZE=2><i>Viyiz &eacute;tout</i>:

<ul>
<li><a href="pmindex.html">&Icirc;ndex d&eacute; Ph'lip et M&ecirc;rrienne</a><p>
<li><a href="iles.html">Les &Icirc;les d'la Manche</a><p>
<li><a href="dgernjer2.html">Dg&egrave;rn&eacute;siais et J&egrave;rriais 2</a><p>
<li><a href="ptithist.html">P'tite histouaithe des vi&egrave;rs</a><p>
<li><a href="paquthie.html">La Paqu'thie d'Pouques</a><p>
<li><a href="france.html">Tchiq' jours a viagi en France</a><p>
<li><a href="vacances.html">Les Vacances</a><p>
</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/pmholiday.html by HTTrack Website Copier/3.x [XR&CO'2014], Tue, 15 Jul 2025 13:58:49 GMT -->
</HTML>
