<HTML>

<!-- Mirrored from members.societe-jersiaise.org/geraint/jerriais/gdfabcde.html by HTTrack Website Copier/3.x [XR&CO'2014], Tue, 15 Jul 2025 13:46:49 GMT -->
<HEAD>
<TITLE>Les D'vis du Bouan'homme George</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Les D'vis du Bouan'homme George</h2></font></center><p>

Quand l'y'a deux'trais femmes &agrave; badiner dans l'parleux, ch'est r&icirc;sibl'ye d'les ou&iuml;. Ch'est comme un tas d'poules &agrave; caqueter quand l'co est &agrave; ho&ucirc;ter &agrave; san tout-seu dans la carre du poulailli.<br/>
<br/>
L'aut' arlev&eacute;e, opr&egrave;s l'th&eacute;e, l'y'avait les Missis A. B. C. D. siez Missis E. Missis A. tait &agrave; r'garder par la f'n&ecirc;tre, et ou vit tchitch'un passer. L&eacute; v'ch&icirc;n la conversation:-<br/>
<br/>

<table cellspacing="0" cellpadding="4" border="0" width="100%">
  <tr>
    <td>
      <b>
        A.
      </b>
    </td>
    <td>
      Tch'est qu'est chette-l&agrave;?
    </td>
  </tr>
  <tr>
    <td>
      <b>
        B.
      </b>
    </td>
    <td>
      Latchelle?
    </td>
  </tr>
  <tr>
    <td>
      <b>
        A.
      </b>
    </td>
    <td>
      Eh Bein, chette-l&agrave; tchi passe!
    </td>
  </tr>
  <tr>
    <td>
      <b>
        C.
      </b>
    </td>
    <td>
      Iou?
    </td>
  </tr>
  <tr>
    <td>
      <b>
        A.
      </b>
    </td>
    <td>
      Dans la route!
    </td>
  </tr>
  <tr>
    <td>
      <b>
        C.
      </b>
    </td>
    <td>
      Tchi route?
    </td>
  </tr>
  <tr>
    <td>
      <b>
        A.
      </b>
    </td>
    <td>
      Oh! mais! Tu n'vai pas, don - nou n'vait pon deux routes d'ich&icirc;n!
    </td>
  </tr>
  <tr>
    <td>
      <b>
        B.
      </b>
    </td>
    <td>
      Mais je n'vai pas personne, m&eacute;!
    </td>
  </tr>
  <tr>
    <td>
      <b>
        A.
      </b>
    </td>
    <td>
      Tu n'vai pas personne? Ou'est qu'est tes yi&egrave;rs, don? Tu n'vai pas chutte femme-l&agrave; tchi montre avau a route?
    </td>
  </tr>
  <tr>
    <td>
      <b>
        C.
      </b>
    </td>
    <td>
      Est-che chette-l&agrave; tch'&agrave; eune capote?
    </td>
  </tr>
  <tr>
    <td>
      <b>
        A.
      </b>
    </td>
    <td>
      Mais oui, ch'est chette-l&agrave;! N'y'en a pas deux!
    </td>
  </tr>
  <tr>
    <td>
      <b>
        C.
      </b>
    </td>
    <td>
      J'crai qu'ch'est Missis V&egrave;nement!
    </td>
  </tr>
  <tr>
    <td>
      <b>
        B.
      </b>
    </td>
    <td>
      Latchelle?
    </td>
  </tr>
  <tr>
    <td>
      <b>
        C.
      </b>
    </td>
    <td>
      Eh bein, la femme &agrave; La&iuml;esse V&egrave;nement!
    </td>
  </tr>
  <tr>
    <td>
      <b>
        D.
      </b>
    </td>
    <td>
      Ch'n'est pas yi! Oulle a pass&eacute; l'y'&agrave; vingt munutes.
    </td>
  </tr>
  <tr>
    <td>
      <b>
        E.
      </b>
    </td>
    <td>
      Ch'n'est pas Missis V&egrave;nement. Ch'tait M&ecirc;rrienne B&ecirc;ch&egrave;rvaise!
    </td>
  </tr>
  <tr>
    <td>
      <b>
        D.
      </b>
    </td>
    <td>
      Tch'est qu'tu nouos chante? J't&eacute; dis que ch'tait Missis V&egrave;nement, m&eacute;! J'dai bein saver, m&eacute;, - j'allions apprendre &agrave; cou&ocirc;tre ensembl'ye!
    </td>
  </tr>
  <tr>
    <td>
      <b>
        E.
      </b>
    </td>
    <td>
      Vaithe, mais l'y'&agrave; ch&icirc;nquante ans, d'ch'l&agrave;! J't&eacute; dis que ch'tait M&ecirc;rrienne B&ecirc;ch&egrave;rvaise, tch'a pass&eacute; l'y'&agrave; vingt munutes!
    </td>
  </tr>
  <tr>
    <td>
      <b>
        D.
      </b>
    </td>
    <td>
      Tu r'dotte! Ch'tait Missis V&egrave;nement! Jamais Missis B&ecirc;ch&egrave;rvaise ne sort sans san paraplyie!
    </td>
  </tr>
  <tr>
    <td>
      <b>
        E.
      </b>
    </td>
    <td>
      Mais i' n'tchait pas d'plyie!
    </td>
  </tr>
  <tr>
    <td>
      <b>
        D.
      </b>
    </td>
    <td>
      Ah! Mais tchi p&acirc;tienche tch'i' faut auve t&eacute;! Tu'est si t&ecirc;tue! ch'est comme eune &acirc;ne!
    </td>
  </tr>
  <tr>
    <td>
      <b>
        A.
      </b>
    </td>
    <td>
      N'allez pas aver d'brit, vouos deux. La v'ch&icirc;n qu'ou r'veint. Oulle a r'touon&eacute; sus ses pas. J'allons bein vaie tch'est qu'ch'est dans deux munutes!
    </td>
  </tr>
  <tr>
    <td>
      <b>
        B.
      </b>
    </td>
    <td>
      Ch'est Souky Ernon!
    </td>
  </tr>
  <tr>
    <td>
      <b>
        D.
      </b>
    </td>
    <td>
      Noufait! Oulle est horte en Dgu&egrave;rn&eacute;si vaie san couosin germain, Ph'lippe Robin!
    </td>
  </tr>
  <tr>
    <td>
      <b>
        E.
      </b>
    </td>
    <td>
      J'crai qu'ch'est Bett&eacute; Luce, m&eacute;!
    </td>
  </tr>
  <tr>
    <td>
      <b>
        D.
      </b>
    </td>
    <td>
      Bett&eacute; n'&agrave; jamais m&icirc;ns eune capote dans les rues, - oulle est trop ordgilleuse!
    </td>
  </tr>
  <tr>
    <td>
      <b>
        E.
      </b>
    </td>
    <td>
      Ch'n'est pas vrai, ch'l&acirc;! Tchitch'uns avaient dit qu'oulle tait ordgilleuse car oulle avait pass&eacute; Jeanneton Patriarche sans l&icirc; dithe bonjour. Mais ch'tait pas par expr&eacute;s, - ch'est qu'ou vait d'pr&egrave;s!
    </td>
  </tr>
  <tr>
    <td>
      <b>
        C.
      </b>
    </td>
    <td>
      L'&agrave; connais-tu, t&eacute;?
    </td>
  </tr>
  <tr>
    <td>
      <b>
        E.
      </b>
    </td>
    <td>
      Eh, bein, j'cr&eacute;thais que j'l'&agrave; connais. J'sommes pathents!
    </td>
  </tr>
  <tr>
    <td>
      <b>
        C.
      </b>
    </td>
    <td>
      D'tchi c&ocirc;t&eacute;?
    </td>
  </tr>
  <tr>
    <td>
      <b>
        E.
      </b>
    </td>
    <td>
      Du c&ocirc;t&eacute; d'ma couosine M&ecirc;raieu!
    </td>
  </tr>
  <tr>
    <td>
      <b>
        A.
      </b>
    </td>
    <td>
      J'avais ou&iuml; qu'oulle tait morte, ta couosine!
    </td>
  </tr>
  <tr>
    <td>
      <b>
        E.
      </b>
    </td>
    <td>
      Tchi diff&eacute;thence que v'l&agrave; tchi fait? Ch'est ma couosine quand-m&ecirc;me!
    </td>
  </tr>
  <tr>
    <td>
      <b>
        B.
      </b>
    </td>
    <td>
      N'p&acirc;slez pas si haut, ou' vouos ou&iuml;tha! La v'ch&icirc;n qu'oulle appreche!
    </td>
  </tr>
  <tr>
    <td>
      <b>
        C.
      </b>
    </td>
    <td>
      Ou r'garde en bas. Ch'est dr&ocirc;le qu'ou marche le long du foss&eacute;. Nou dithait qu'oulle a perdu tchiquechose!
    </td>
  </tr>
  <tr>
    <td>
      <b>
        E.
      </b>
    </td>
    <td>
      Tch'est qu'oulle a perdu?
    </td>
  </tr>
  <tr>
    <td>
      <b>
        C.
      </b>
    </td>
    <td>
      J'sai-t-i', m&eacute;? J'sis pas chorchi&eacute;the!
    </td>
  </tr>
  <tr>
    <td>
      <b>
        C. [sic]
      </b>
    </td>
    <td>
      Eh bein, j'l'esp&eacute;the qu'tu n'l'as pas dit!
    </td>
  </tr>
  <tr>
    <td>
      <b>
        A.
      </b>
    </td>
    <td>
      N'y'a pas d'chorchi&eacute;thes acheteu!
    </td>
  </tr>
  <tr>
    <td>
      <b>
        E.
      </b>
    </td>
    <td>
      Oh nan? Pourtant, ch'est bein dr&ocirc;le qu&eacute; Missis Mathet n'pouvait pas faithe san beurre!
    </td>
  </tr>
  <tr>
    <td>
      <b>
        A.
      </b>
    </td>
    <td>
      Bah! Tchi niol&icirc;n! La derni&eacute; chorchi&eacute;the tchi d'meuthait en J&egrave;rri fut br&ucirc;l&eacute;e quand sa bijuque happit &agrave; feu &agrave; Pli&eacute;mont l'y'&agrave; bein d's'ann&eacute;es. Ch'tait d'vant nout' temps. Fra&icirc;nque Le Maistre en a &ecirc;crit l'histouaithe!
    </td>
  </tr>
  <tr>
    <td>
      <b>
        B.
      </b>
    </td>
    <td>
      Tais'ous! La v'ch&icirc;n qu'oulle entre! ch'est Souky Ernon, comme j'vouos l'avais dit!
    </td>
  </tr>
  <tr>
    <td>
      <b>
        A. B. C. D. E.
      </b>
    </td>
    <td>
      Bonsou&egrave;r, Missis Ernon!
    </td>
  </tr>
  <tr>
    <td>
      <b>
        Missis Ernon:
      </b>
    </td>
    <td>
      Bonsou&egrave;r! Tch'est qu'i l'y'a tchi n'va pas beine? J'vouos ou&iuml;yais p&acirc;sler d'laut' bord d'la route!
    </td>
  </tr>
  <tr>
    <td>
      <b>
        A. B. C. D. E.
      </b>
    </td>
    <td>
      Bon! J'n'avons presque pas dit rein!
    </td>
  </tr>
</table><p>

&nbsp;<p>



<i><a href="lefeuvre.html">George d'La Forge</a></i><br/>
<i>Les Chroniques de Jersey 6/12/1947</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a HREF="gdfaspi.html">Eune langue d'aspi!</a><p>
<li><a href="gdfsaipon.html">J&eacute; n'sai pon!</a><p>
<li><a HREF="gdfmiecmin.html">Rencontre &agrave; mi&eacute;-c'min!</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfabcde.html by HTTrack Website Copier/3.x [XR&CO'2014], Tue, 15 Jul 2025 13:46:49 GMT -->
</HTML>

