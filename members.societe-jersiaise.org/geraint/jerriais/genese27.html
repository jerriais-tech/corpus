<HTML>
<HEAD>
<TITLE>G&eacute;n&ecirc;se, Chapitre 27, v&egrave;rsets 3-33</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>G&eacute;n&ecirc;se</h2>

Chapitre 27, v&egrave;rsets 3-33</font></center><p>


Assa, l'vi&egrave;r Isra&euml;l aimait Joseph bein pus qu'touos ses aut's &ecirc;fants, car i' fut n&eacute; quand il allait d&ecirc;j&agrave; sus l'&acirc;ge, et i' l&icirc; f&icirc;t faithe eune longue c&acirc;saque. Mais ses fr&eacute;thes 'taient bein m&acirc;rris quand i' r&eacute;al&icirc;s&icirc;tent qu&eacute; lus p&eacute;the l'aimait pus qu'les aut's; il avaient eune hie contre li et l'picangnaient. Joseph eut un r&ecirc;ve et l'racontit &agrave; ses fr&eacute;thes, v'l&agrave; tchi lus f&icirc;t prendre acouo eune hie contre li. Et i' lus dit, &quot;J'm'en vais vos raconter chein tchi s'adonnit dans man r&ecirc;ve. J't&ecirc;mes ensembl'ye dans l'clios &agrave; havotchi, et mes dg&egrave;rbes lus m&acirc;taient, et vos dg&egrave;rbes f&ucirc;drent gav'l&eacute;es l'avant &agrave; la meinne. Et ses fr&eacute;thes l&icirc; d&icirc;drent, &quot;Es-tu pouor &ecirc;t' rouai sus nous? Est-tu pouor nos gouv&egrave;rner?&quot; Et san r&ecirc;ve et ses patholes &ecirc;tibotch&icirc;drent lus hie contre li. &Eacute;pis il eut acouo un r&ecirc;ve, et l'racontit &agrave; ses fr&eacute;thes, et lus dit, &quot;J'r'ai r&ecirc;v&eacute;: l'sol&eacute; et la leune et onze &ecirc;tailes m'honothaient.&quot; Et i' l'racontit &agrave; san p&eacute;the et ses fr&eacute;thes, mais san p&eacute;the objectit, &quot;Tch'est qu'est chu r&ecirc;ve-l&agrave;? J'sommes-t-i' s'pos&eacute;, m&eacute; et ta m&eacute;the et tes fr&eacute;thes, d'nos prost&egrave;rner l'avant &agrave; t&eacute;?&quot; Et ses fr&eacute;thes 'taient jaloux, mais san p&eacute;the ram&eacute;mouaithait ses patholes. I s'adonnit qu'ses fr&eacute;thes lus en f&ucirc;drent garder l'troup&eacute; &agrave; lus p&eacute;the &agrave; Chechem. Et Isra&euml;l dit &agrave; Joseph, &quot;Tes fr&eacute;thes, n'sont-i' pon auve l&eacute; troup&eacute; &agrave; Chechem? J't'envi&ecirc;thai l&acirc;-bas. Et i' l&icirc; r&ecirc;ponnit, &quot;M&eacute; v'ch&icirc;n.&quot; Et i' l&icirc; dit, &quot;Va don, et vai coumme tchi qu'tes fr&eacute;thes vont et coumme tchi qu'est l'troup&eacute;; et r'veins m'dithe tout.&quot; I' l'env'yit don hors du Va d'H&eacute;bron, et il arrivit &agrave; Chechem. Et un houmme l&eacute; vit &agrave; s'tra&ucirc;ler dans la campagne, et l&icirc; dit,&quot; Tch'est qu'tu ch&egrave;rche?&quot; Et i' dit, &quot;J'sis &agrave; traichi mes fr&eacute;thes. Di-m&eacute;, s'i' t'plia&icirc;t, o&ucirc;'est qu'i' gardent lus troup&eacute;. Et l'houmme dit, &quot;I' sont hors d'ich&icirc;n, car j'les ou&iuml;yis dithe, 'Allons &agrave; Dothan'.&quot; Joseph don allit souotre ieux et les rattrappit &agrave; Dothan. Mais i' l'&ecirc;py&icirc;drent d'bein au liain, et d'vant qu'i' l's appr&ecirc;ch&icirc;sse il' avaient compliot&eacute; en d'muchon contre li &agrave; seule f&icirc;n d'l&eacute; tuer. Et i' lus ent'-d&icirc;drent, &quot;N&eacute; v'ch&icirc;n chu r&ecirc;vacheux tchi veint. Tuons-l&eacute; et muchons san corps dans iun d'ches creux-ch&icirc;n, et j'd&icirc;thons qu'eune vilaine b&ecirc;te l'avait tu&eacute;, &eacute;pis tch'est qu'en s'sa d'ses r&ecirc;ves?&quot; Mais R&ucirc;ben, tch'avait ou&iuml; ches patholes et voulant l'&ecirc;pa&icirc;ngni, lus dit, &quot;N'l&eacute; tuons pon, i' n'faut pon l'machacrer. Pliaichiz-l&eacute; s&icirc;mpli&eacute;ment dans iun d'ches creux.&quot; Et i' dit chenna &agrave; seule f&icirc;n d'l&eacute; prot&eacute;gi et d&eacute; l'ram'ner &agrave; san p&eacute;the. &Eacute;pis, quand Joseph v&icirc;nt aupr&egrave;s d'ses fr&eacute;thes, i' hal&icirc;drent sa longue c&acirc;saque, et l'pr&icirc;ndrent et l'pliaich&icirc;drent dans l'creux, tchi 'tait s&eacute;. Et i' lus assi&eacute;v&icirc;drent et mang&icirc;drent. Quand i' l'v&icirc;drent les i&egrave;rs, i' v&icirc;tent eune dga&icirc;ngue d'Isma&euml;lites tchi viageaient d'Gil&eacute;ad en &Ecirc;gypte auve d's &ecirc;pices et des parfums sus lus chanmeaux. Et J&ucirc;da dit &agrave; ses fr&eacute;thes, &quot;Pouortchi tuer not' fr&eacute;the et aver &agrave; muchi san sang sans rein en g&acirc;ngni? Vendons-l&eacute; &agrave; ches Isma&euml;lites, et j'n'&eacute;thons pon &agrave; tuer not' fr&eacute;the car il est d'not' chai.&quot; Et ses fr&eacute;thes l'&ecirc;cout&icirc;drent. Et coumme y'avait des marchands d'Midgian tchi p&acirc;ssaient, i' hal&icirc;drent Joseph d&eacute; d'dans l'creux et l'vend&icirc;drent &egrave;s Isma&euml;lites pouor v&icirc;ngt pi&egrave;ches d'argent, et ieux, i' l'emm'n&icirc;drent en &Ecirc;gypte. Quand R&ucirc;ben r'v&icirc;nt au creux, Joseph n'tait d'aut' l&agrave;-d'dans, et i' r'allit &agrave; ses fr&eacute;thes en plieuthant et dit, &quot;Man p'tit fr&eacute;the est hors. Tchi faithe?&quot; Et i' pr&icirc;ndrent la c&acirc;saque &agrave; Joseph, et la douoth&icirc;drent atout du sang d'un bichot qu'il' avaient tu&eacute;. Et il' apport&icirc;drent la c&acirc;saque &agrave; lus p&eacute;the et d&icirc;drent, &quot;J'trouv&icirc;nmes chennech&icirc;n. Ch'est-i' bein la c&acirc;saque &agrave; tan fis?&quot; Et i' la r'connut et dit, &quot;V'l&agrave; tch'est la c&acirc;saque &agrave; man fis. Eune vilaine b&ecirc;te l'a tu&eacute;, et sans doute man Joseph est bein mort.&quot;<br/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="biblye.html">La Bibl'ye</a><p>
<li><a href="biblye_hasard.html">Des v&egrave;rsets d'la Bibl'ye en J&egrave;rriais au h&acirc;sard</a><P>
<li><a href="anydream.html">Autchun r&ecirc;ve m&eacute; f'tha</a><p>
<li><a href="genese7.html">G&eacute;n&ecirc;se, Chapitre 7</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a>

</BODY>
</HTML>
