<HTML>
<HEAD>
<TITLE>Espions Allemands</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Espions Allemands</h2></font></center><p>

Comme si j'n'avais pas d&ecirc;j&agrave; assez d'occhup&acirc;tions &agrave; souogni d'mes affaithes et &agrave; vos garder renseignis sus les affaithes d'autrui, v'l&agrave;-t-i' pas que nou voudrait oquo m'imposer une nouvelle t&acirc;che!<br/>
<br/>
Un haut personnage me dit l'aut'e jour: &quot;Caouain, t&eacute; qui vais un mio partout et qui conna&icirc;t tout l'monde, tu pouorrais p't-&ecirc;tre rendre de grands services &egrave;s autorit&eacute;s en nouos baillant un coup-de-main &agrave; d&ecirc;nichi touos les espions allemands qui sont oquo rest&eacute;s dans l'Ile. Car, tu v&eacute;, le Chantnyi Luxon ne peut pas faithe tout tout seu et ch'est bein seux qu'i' te s'sait bein erconna&icirc;ssant si tu pouvais les signaler touos l's individus qui t'patha&icirc;traient un mio suspectes.&quot;<br/>
<br/>
Je lis d'mandi tch'est qu'&eacute;taient les salaithes pour une job comme chette-l&agrave;, mais i' fit tout d'suite une longue fache et c'menchi &agrave; p&acirc;ler d'patriotisme et d'amour pour sa patrie, et ainsi d'suite.<br/>
<br/>
Ou pouvez bein penser que je n'tais pas fort tchuthieux d'entreprendre un biznesse comme ch'tis-l&agrave; sans &ecirc;tre bein p&eacute;yi pour. J'y viyais des risques, m&eacute;! J'&eacute;tais pr&ecirc;t &agrave; admettre que je pouvais me faithe couvri d'glouaithe, si par chance que je r&eacute;sussissais &agrave; d&ecirc;noncer tchique ennemin ambustchi parmi nous, mais, par exemple, i' n'tait pas d'm&ecirc;tchi de s'tromper. I' n'y-avait pas vingt-quatre heuthes que je v'nais d'vaie un homme condamn&eacute; &agrave; p&eacute;yi chinq louis d'amende simpyi&eacute;ment pour av&eacute; dit qu'san va&icirc;sin &eacute;tait un Allemand quand i' n'y-&eacute;tait pas pus qu'm&eacute;.<br/>
<br/>
J'ai 'tai souvent dans la P'tite Cour, dans la galelie, dans l'banc des journalistes et m&ecirc;me dans la boua&icirc;te &agrave; t&eacute;moins, mais jamais oquo dans l'banc des acch&ucirc;s&eacute;s et ch'est-l&agrave; un honneur que je sais tout-&agrave;-fait bein qui m'est r&ecirc;serv&eacute; pour dans tchique occasion, mais j'esp&eacute;the bein que l'jour en est oquo bein &ecirc;loigni.<br/>
<br/>
Criyons que v'l&agrave; qu'en f'thait une sensation, si l'brit s'r&ecirc;pandait dans l'&icirc;le que l'Caouain s'en allait &ecirc;tre pr&eacute;sent&eacute; &agrave; la barre? Jamais la Cour ne s'sait grande assez pour acc'moder tout l'monde qui voudraient y-entrer, et je crai bein que m&ecirc;me le Juge Vaudin es'sait obligi de s'y trouver &agrave; neuf heuthes et d'mie pour &ecirc;tre seux d'aver une pliaiche.<br/>
<br/>
Mais dormez trantchilles, bouannes gens, chu jour-l&agrave; n'est pas oquo pr&ecirc;t d'&ecirc;tre arriv&eacute;. Je na'i pas id&eacute;e d'aller m'mettre la corde au co par pliaisi.<br/>
<br/>
Je dis alors &agrave; chu moussieu-l&agrave; que je n'y tenais pas du tout &agrave; sa proposition, mais je lis donni ma pathole de Caouain qu&eacute;, sans doute, si en faisant mes promenades je trouvais tchique individu &agrave; copper le <a href="cahouain_cablye.html">c&acirc;blye t&eacute;l&eacute;graphique</a>, &agrave; endommagi les wiyeurs du t&eacute;l&eacute;phone ou &agrave; pliaichi un lopin de dynamite en d'sous la Biblioth&egrave;que ou d'la Mus&eacute;e J&ecirc;rriaise, je me f'thais un d'v&eacute; d'aller tout-d'suite en averti les autorit&eacute;s comp&eacute;tentes, &agrave; seule fin que l'coupable es'sait amen&eacute; d'vant la Justice pour r&ecirc;pondre pour ses m&ecirc;faits. I' pathu assez content de chute promesse-l&agrave; et en me r'merciant bein sinc&eacute;thement, i' s'en allit.<br/>
<br/>
<div align="center">* * *</div><br/>
<br/>
Je vai par les g&acirc;zettes qu'il est tout probablye qu'un contingent j&ecirc;rriais s'en va &ecirc;tre demand&eacute; de volunteerer pour la djerre.<br/>
<br/>
Eh bein, gar&ccedil;ons, je vos connais assez bein pour saver que pas iun d'entre vous ne hall'la dri&eacute;the quand chu moment-l&agrave; veindra, et que ch'est bein seux qu'ou don'nez une bouanne accompte de vous-m&ecirc;mes quand ou s'sez l&agrave;-bas. Che ne s'sa pas si enniant comme d'&ecirc;tre &agrave; faithe la garde dans les <a href="gdfmielles.html">mielles</a> de la <a href="pmbaie.html">baie d'St. Ou</a>, ou dans les falaises du Nord. Mais afin que les gens d'ichin 'saient gard&eacute;s renseignis sus touos vos mouvements, il est absolument n&eacute;cessaithe qu'ou s&eacute;y&ecirc;tes accompagnis d'un journaliste d'un certain talent pour servi comme correspondant de djerre.<br/>
<br/>
Deustre&icirc;s d'nous ont d&ecirc;j&agrave; 'tai erqu&eacute;mand&eacute;s pour la poste, mais jusqu'&agrave;cheteu i' n'y-a pas oquo ieu auchune d&eacute;cision sus l'sujet. I' y-a des gens qui disent qu'i' faut y-envi&eacute; l'homme le pus capablye, d'autres trouvent que comme i' y-a un certain dangi que jamais i' ne r'veindra, i' vaudrait mus y-envier le sien de tchi que nou voudrait s'd&ecirc;faithe le pus vite.<br/>
<br/>
 A propos d'chenna, les uns voudraient que che s'sait l'maudit Caouain d'autres ont sugg&egrave;r&eacute; l'Editeur du <i>Jerseyman</i>, tandis que bein des pi&egrave;ches sont en faveur de Querist' de l'<i>Evening Post</i>.<br/>
<br/>
 N'importe le tchel qui s'sa chouaisi, je sommes touos pr&ecirc;ts &agrave; nouos mettre en route, et je vos asse&ucirc;the que n'y-&eacute;tha raique les nouvelles en votre faveur qui s'sont envi&eacute;es ichin. Si ch'est qu'ou faites des b&ecirc;tises ou qu'ou touannez l'dos &agrave; l'ennemin, eh bein, ou comprenez bein, nou n'en p&acirc;lela pas. Dans un correspondant de djerre la discr&eacute;tion est une qualit&eacute; des pus n&eacute;cessaithes et i' faut un homme qui sait quand tchi s'taithe et quand tchi chanter les louanges de ses soudards.<br/>
<br/>
 Marie Hibou qui voudrait s'd&ecirc;faithe de m&eacute;, prie touos les jours que che s'sa m&eacute; qui s'sa chouaisi. Enfin, nou verra.<br/>
<br/>
<div align="center">* * *</div><br/>
<br/>
<div align="center"><i>Ra&icirc;ponses &egrave;s Correspondants.</i></div><br/>
<br/>
Tch&eacute;thetchi. - Ouest qu'tu as 'tai &ecirc;lev&eacute; don, man pouore gar&ccedil;on? Tu veur saver tchest qu'ch'est qu'une lettre majuscule. Une lettre majuscule en est iune qui, - qu'a, - qu'est - bah! j'en oublie la d&eacute;finition pour le moment, mais je sis pus qu'&ecirc;tonn&eacute; que tu n'saches pas tchest qu'ch'est qu'une lettre majuscule.<br/>
<br/>
<i><a href="gwdec.html">Caouain</a></i><br/>
<i>5/12/1914</i><br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="cahouain1914armes.html">Aux armes, citoyens!</a><p>
<li><a href="cahouain1914volontaithes.html">Ertroussez vos manches de qu'minse gar&ccedil;ons</a><p>
<li><a href="cahouain1914bailli.html">L'&egrave;rtou du Bailli et la dg&egrave;rre</a><p>
<li><a href="cahouain1914a.html">La djerre &eacute;tait d&ecirc;cliath&eacute;e</a><p>
<li><a href="cahouain1914b.html">Le grand sabre au kaiser</a><p>
<li><a href="cahouain1914c.html">Nouvelles de la djerre</a><p>
<li><a href="cahouain_lanchon2.html">L&eacute; Caouain au lanchon</a><p>
<li><a href="lanchon2.html">Du lanchon</a><p>
<li><a href="dcaenlanchon.html">Cli&eacute;ment d'Caen va au lanchon</a><p>
<li><a href="peterhome.html">Peter is coming home</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="trenches.html">Jersey-French from the Trenches</a><p>
<li><a href="berlin.html">En route pour Berlin</a><p>
<li><a href="londres.html">Londres et Jerry et l's' Allemands</a><p>
<li><a href="kaiser.html">Le Souper Du Kaiser</a><p>
<li><a href="kaiser2.html">Souhait all&eacute;gorique au Kaiser</a><p>
<li><a href="voleux.html">Le voleux couronn&eacute;!</a><p>
<li><a href="armee.html">Ch'est coumme ch'l&agrave; dans l'arm&egrave;e!</a><p>
<li><a href="9pm.html">9 p.m.</a><p>
<li><a href="ladies1914.html">Both Ladies Offer their Services</a><p>
<li><a href="soudardes1916.html">Our Patois Letter</a><p>
<li><a href="pains_bill.html">The Pains discuss the Bill</a><p>
<li><a href="lonore_nouvelles.html">Lonore dounne de lus Nouvelles</a><p>
<li><a href="cahouainnoue1914.html">Touos l's ans &agrave; Nou&eacute; j'ai ieu l'habitude d'adressi &agrave; mes lecteurs des bouans souhaits</a><p>
<li><a href="cahouainmargarine.html">L&eacute; Caouain et la margarine</a><p>
<li><a href="petrole1916.html">Caouain et la p&eacute;trole</a><p>
<li><a href="paincoal2.html">The coal crisis affects Mrs. Pain</a><p>
<li><a href="paincoal1.html">How Lon&ocirc;re went coal hunting</a><p>
<li><a href="sympathie.html">Sympathie</a><p>
<li><a href="incidents1914.html">Tchique petits incidents</a><p>
<li><a href="elieslamente.html">Elie s'lamente et fait des suggestions</a><p>
<li><a href="prussien.html">Le Proc&egrave;s du Prussien</a><p>
<li><a href="painforecast.html">A Forecast as to the future</a><p>
<li><a href="landarmy.html">&quot;Land Army&quot;</a><p>
<li><a href="recruiting.html">&quot;Recruiting Rally&quot;</a><p>
<li><a href="tchuthiosites.html">L'exhibition de tchuthiosit&eacute;s</a><p>
<li><a href="chucre1918.html">Du chucre pour faithe de la g'lee</a><p>
<li><a href="cahouainpows.html">Caouain et les prisonni&egrave;rs Allemands</a><p>

<li><a href="cahouain_cablye.html">Le c&acirc;blye est rompu!</a><p>
<li><a href="painbill.html">Piteur's opinion on the Bill</a><p>
<li><a href="cahouain_turc1.html">Je r'sis hors du Dispensaithe</a><p>
<li><a href="cahouain_turc2.html">Chutte histou&egrave;the du vi&egrave;r Turc qu'avait douze femmes</a><p>
<li><a href="cahouain_tribunal.html">Quand tchi que l'Caouain s'en va passer d'vant l'Tribunal?</a><p>
<li><a href="cahouain_nueuxpids.html">Nueux pids &agrave; marchi sus la terre</a><p>
<li><a href="cahouain_stbrieuc.html">V'l&agrave; tchiques semaines que je n'vos ai pas p&acirc;l&eacute; d'Marie Hibou</a><p>
<li><a href="cahouain_boutelles.html">L&eacute; Caouain &agrave; la Chambre des D&eacute;bats</a><p>
<li><a href="1914gj.html">L&eacute; r&ecirc;sultat d&eacute; chutte dg&egrave;rre-ch&icirc;n</a><p>
<li><a href="dgerre.html">La dg&egrave;rre</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

