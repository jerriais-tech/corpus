<HTML>
<HEAD>
<TITLE>What befel Lon&ocirc;re at the Review</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>What befel Lon&ocirc;re at the Review</h2></font></center><p>

H&eacute;, les femmes! Tch&egrave;s qui s'en vint ov m&eacute; a la R'vue? que j'dis, l'aut' jour apr&egrave;s d&icirc;n&eacute; (des pas-d'mai fricachis, des poummes-de-terre sou&ocirc;s lus p&eacute;, du pain, du cidre, ov des cr&egrave;pes soupoudr&eacute;es de m'lasse pour fini - j'n'ai rin a faithe ch't'arlev&eacute;e, et, s'ous etes de m'n'avis, j'ithonbs vaie les soudards pilvastchi sus la gr&eacute;ve.<br/>
<br/>
Lon&ocirc;re m'sauti au co, coumme de cou&ocirc;tune quand oul est contente, s'en fut dans sa chambre s'&egrave;stchipp&eacute;, et La&iuml;z&eacute; dit qu'si j'voullais y'aidji a &egrave;ssuy&eacute; la vaisselle (y s'adounne qu'nos deux servantes sont hortes soignyi lus memm&eacute;es qu'ont la coq'luche toutes les deux) ou'l y vindrait bin etout. Mais oul 'tait un mio &egrave;snerv&eacute;e tout d'm&ecirc;me; &quot;Y'etha des connons, qu'ou disait, et d'la g'vallie; les soudards f'thont 'quick-march' d'un bord et d'lautre; et tu sais bin qu&eacute; j'tr&eacute;ssaute quand les connons tithent.&quot;<br/>
<br/>
N't'&egrave;snerve pon, La&iuml;z&eacute;, que j'r&egrave;spounni. J't&eacute; tchiendrait par souos l'bras, et j'mettrons du sablion dans tes ouies pour que tu n'entende pon la tiththie. Et pis, j'counnais l'Colonel, pour y'av&eacute; souvent f&eacute;th&eacute; san j'va; j'tach'chai d'apprechi lis dithe que j'soummes l&agrave; et de n'pon faithe pus d'bri qui n'faut, a cause d&eacute; t&eacute;.<br/>
<br/>
En l'heu, nos v'la &egrave;stchipp&eacute;s. J'dounne le bras a ma femme; Lon&ocirc;re siet dri&egrave;the ov un ponnyi dans tchi y'avait des paids-d'mai frets dans eunne bolle, du pain, et eunne boutelle de cidre - j'comptaimes bethe not' t&eacute;e, assis sus les gallots, quand la r'veue s'sait fini et les soudards er'horts.<br/>
<br/>
Les soudards 'taient d&egrave;sja a manoeuvr&eacute; quand j'arriv&icirc;mes. Les c'valiers trottaient d'chin-et-l&agrave; en ch&acirc;tchant lus sabres; les connons galoppaient tout a l'entou; tandi qu'les officiers faisaient des hourras sus l'dos des siens tchi cachaient, et tachaient d'faithe sembliant d'sav&eacute; tch&egrave;s qu'tout cheunna voulait dithe. Je r'counnu pus d'un offici. Y'avait l'sien de tchi j'soullais f&eacute;th&eacute; le j'va, l'sien qui m'det d'la rente, l'sien qui fit eune crache a ma belle-soeu - et oquo deus-tr&egrave;s autres. J'lus disais bonjour de la main; y'm'r&egrave;spounnaient ov lus sabre, car ils 'taient trop pr&egrave;ssis pour rest&eacute; p&acirc;sl&eacute;; et pis, &eacute;tou; lus ch'vaux lus dounnaient d'l'embaras - pon moyen d'les faithe tn&eacute; en plieche.<br/>
<br/>
B&eacute;tot, n&eacute; v'l&agrave; la r'veue finie et l'monde qui c'menche a ramont&eacute;. Autant vaut manji nos pais-d'mai achteu, que j'dis a La&iuml;z&eacute;, en m'd&egrave;stouonnant. Ou-&egrave;s qu'est l'ponnyi? Mais n'y'avait ni ponnyi ni fille en veue; Lon&ocirc;re n'tait pon dri&egrave;the nous, coumme j'pensais. Nos v'la a cherchi tout a l'entou, et a d'mand&eacute; &egrave;s gens si par-chance tchiq'un &eacute;thait veu eunne fille en bliu ov un nier ponnyi dans tchi y'avait des pais-d'mai. Rin!<br/>
<br/>
N&eacute; v'la La&iuml;z&eacute; au m'zesp&eacute;, et m&eacute; bin marri d'av&eacute; perdu ma vit&acirc;lle. Tracas de garce! que j'dis a ma femme; yiou d'jantre qu'ou s'est &egrave;sj&eacute;th&eacute;e ov le fricot? <br/>
<br/>
&quot;Vot fille! m'dit Douard Ernon a tchi j'dit que j'cherchais eunne fille en bliu ov eunne pan'n&eacute;e d'provisions, j'vains d'la vaie au bas d'la neuve route de <a href="st_pierre.html">St. Pierre</a>. Oul est jutchie a tch&eacute;rfourchon sus un connon, y'a deux artilleurs qui la souotiennent par la t&acirc;lle; et y sont tou&ocirc;s les tr&egrave;s a manji du fricot hors de d'dans un ni&eacute;r ponnyi!&quot;<br/>
<br/>
Nos v'la pus au m'zesp&eacute; que d'vant, ma femme et m&eacute;. Mais tchi faithe? Je r'gagny&icirc;mes sies nous au pus tot, et quand j'eut soup&eacute;, j'm'en fut &egrave;s Casernes de St. Pierre ou-&egrave;s qu&eacute; j'comptais bin r'trouv&eacute; notr' &egrave;sfant. tou&ocirc;s les soudards m'juthitent, qui n'avaient pon ramn&eacute; d'bliue fille sus un connon, et qui fallait que j'fusse sus les connons d'la Milice qu'la fille avait yeu eunne 'ride.'<br/>
<br/>
Enfin! pour cop&eacute; court la m'n'histou&eacute;the; qu&eacute; j'sait sus un connon ou sus je n'sais tchi, not fille a dispathu! Je n'l'avons pon r'veue d'pis la r'veue. sa m&eacute;the s'ait d'avis d'en p&acirc;sl&eacute; a la Police, mais je m'y'oppose. J'n sis pon si g&ecirc;n&eacute; qu'tout cheunna. Ma fille r'sourdra y'un d'ches jours, et je r's&eacute;thons touos coummes des p'tites clioches ensembye.<br/>
<br/>
<a href="brambilo.html">Piteur Pain</a><br/>
 8/8/1912<br/>
<br/>

&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfrusse.html">L&eacute; r&eacute;giment appel&eacute; 'Les Russes'!</a><p>
<li><a href="militia.html">Ph'lip on the Old Militia</a><p>
<li><a href="soudards2.html">Soudards</a><p>
<li><a href="milice_caouain.html">La Milice</a><p>
<li><a href="gdfle.html">Les Berr&egrave;xes d&eacute; la Gr&egrave;ve d&eacute; L&eacute;</a><p>
<li><a href="soudards.html">La Sortie des Soudards</a><p>
<li><a href="gdfsoudards.html">Les soudards</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

