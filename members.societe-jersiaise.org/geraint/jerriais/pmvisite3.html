<HTML>
<HEAD>
<TITLE>Merrienne a une visite</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Merrienne a une visite</h2> <p/>
Et ou s'marrie.</font></center><p>



Moussieu l'Editeu, <p/>
<p/>
M&ecirc;credi matin, en r'venant de r'mu&eacute; les vaques j'ap&eacute;rchut une femme tch'y couothait comme une h&eacute;thone de la porte de la tchu&icirc;sine &agrave; travers du bel et &agrave; la route. Dri&egrave;the l'y, y'avait la Merrienne, rouoge comme un picot, et la longue bringe &agrave; la main. &quot;Grand doux d'la vie,&quot; je m'dis, &quot;tch&egrave;squ'y s'est arriv&eacute;?&quot; <p/>
<p/>
La Merrienne, hors d'haleine, rentrit, et tchiques minutes apr&egrave;s j'la trouvait assise dans sa grand-tchaise. B&eacute;t&ocirc;t, ayant bu une t&acirc;sse de tais, ou m'explitchit tch&egrave;squ'y s'&eacute;tait arriv&eacute;. <p/>
<p/>
&quot;Chutte femme-l&agrave;,&quot; ou qu'menchit, &quot;a yeu l'toup&eacute; de v'nin me d'mand&eacute; d'l'y lou&euml; deux chambres pour la saison. Ou prend des v&icirc;siteurs touos l's'ans, et chutte fais ou n'a pas l'ac'mod&acirc;tion pour touos les siens tch'y veulent v'nin. Ou m'a dit qu'oulle avait ch&eacute;rchi partout l'vaisin&eacute; sans trouv&eacute; chein qu'on voulait, et qu'oulle espethait que j'veindrais &agrave; s'n'aide. Ou tait pr&ecirc;te &agrave; p&eacute;yi deux louis la s'maine.&quot; <p/>
<p/>
&quot;Deux louis,&quot; je m'fit, &quot;ch'est d&ecirc;j&agrave; tchiquechose. Mais tch&egrave;sque tu y'as dit?&quot; <p/>
<p/>
&quot;J'y'ai d'mand&eacute; &agrave; qu'menchi tch'y sorte d'gens qu'ou nos envi&ecirc;thait, et oulle a raiponnu qu'ou f'thait d'san m&ucirc;s d'nos donn&eacute; du monde r&eacute;spectablyes mais que d'nos jours nou prenait chein tchi v'nait, et tchi n'fallait pas &ecirc;tre trop partitchuliers.&quot; <p/>
<p/>
&quot;Sans doute,&quot; j'l'y dit, &quot;quand y veint des jeunes couplyes tch'y pr&eacute;tendent d'&ecirc;tre mathi&eacute;s ou n'lus d''mand&eacute; pas d'produithe l&ucirc;s c&eacute;rtificats d'mathiage.&quot; <p/>
<p/>
&quot;J'y'ai d'mand&eacute; chonna, et oulle a yeu l'affront de m'dithe que pourvu tch'y n'fichaient pas l'camp sans la p&eacute;yi au but d'l&ucirc;s s'maine ou l&ucirc;s tchinzejours ou n'se g&ecirc;nait pas du restant. La seule chose qu'ou n'aimait pas p&ucirc;s qu'chonna ch'tait quand y r'vennaient dans les p'tites s'heuthes avec des bouteilles et s'm&eacute;ttaient &agrave; chant&eacute; et dans&eacute; dans l'mitan d'la niet. Oulle ajou&ocirc;tit qu'les vaisins avaient voulu envi&eacute; pour la police p&ucirc;s d'une fais, mais qu'ni Chantgniers ni Officiers du Con&ecirc;tablyes avaient voulu d&eacute;shall&eacute; &agrave; ch't'heuthe-l&agrave;, et nou n'pouvait pas les bliaum&eacute;.&quot; <p/>
<p/>
&quot;J'&eacute;thais fait comme yeux, &quot; j'l'y dit. &quot;Apr&egrave;s tout, la police a l'drouait de se r'p&ocirc;s&eacute; tchiquefais. Mais enfin, j'pense bein qu'ou n'avez pas tchais d'accord. Et pourtant, deux louis la s'maine ch'est deux louis, et j'n'aime pas trop l'appathence de mes patates. Je crains hardi que j'n'ai f'thait pas fortune s&ucirc;s l'bridge ch't'ann&eacute;e.&quot; <p/>
<p/>
&quot;Fiche des patates!&quot; ou s'fi. &quot;J'aim'thais m&ucirc;s chent fais nos vais souos l'fou que d'm'abaissi &agrave; prendre chu p&eacute;ltas-l&agrave; dans une maison qu'a tait toujours r&eacute;spectablye. Quand j'rencontrethai man p&egrave;the et ma m&egrave;the p&ucirc;s tard j'voudrai pouv&eacute; l&ucirc;s dithe qu'autchun sous qu'j'ai ram&acirc;ss&eacute; ont tait gagnis honn&ecirc;tement. Quant est v'nu un temps, j'ai dit tout trantchillement que je n'pouvais pas consideth&eacute; s'n'offre, et s'oulle avait sorti s&ucirc;s l'coup n'y'&eacute;thait pas yeu d'brit, mais en se l'vant oulle a fait une r'm&eacute;rque au sujet des gens tch'y s'criyaient miyeurs que d'autres et qu'l'yi au mains p&eacute;yait ses d&eacute;ttes et n'gardait pas l'bouochi siez mais d'vant l'y p&eacute;yi chein qu'ou d'vait. S&ucirc;s chonna la col&egrave;the m'a print, et j'ai gaff&eacute; la bringe, mais je n'r'sy pas si leste comme aut'fais et oulle a yeu l'temps d's'&ecirc;capp&eacute; d'vant que j'p&ucirc;sse y'attrap&eacute; une wappe. Y'a une chose qu'est c&eacute;rtaine, man Ph'lip, et ch'est qu'ou ne r'veindra pas me r'd&eacute;mand&eacute; d'l'y lou&euml; mes belles chambres pour des salopes tch'y s'm&eacute;ttent &agrave; ribot&eacute; et &agrave; chant&eacute; quand des gens honn&ecirc;tes sont &agrave; dormi. Mais, Ph'lip, quant &egrave;s patates, j'avais tait les vais hier et y m'semblye qu'y n'sont pas tant-pi&egrave;the. Avec tchiques bouonnes achies et un mio d'biau sol&eacute;, y pou&ocirc;rrait ocquo y'av&eacute; une bouonne r&eacute;colte. Y n'faut pas s'faithe de mauvais sang si vite. Et si j'faisons mal j'ne s'ons pas les seuls.&quot; <p/>
<p/>
&quot;Bein seux qu'nan, Merrienne,&quot; j'l'y dit, &quot;mais v'la tchi n'ramend'da pas les choses pour nous. Va d'mand&eacute; &agrave; la providence de nos donn&eacute; un mio d'mouoill&ecirc;tuthe au p&ucirc;s vite.&quot; <p/>
<br/>
<i><a href="lebrocq.html">Ph'lip</a></i><br/>
<i>15/5/1954 </i> <p/>

&nbsp;<p>

<font size="2">

<I>Viyiz &eacute;tout:</I><p>

<ul>
<li><a href="invasion.html">L'&Icirc;nv&acirc;sion</a><p>
<li><a href="pmvisitors.html">Merrienne on the Visitors</a><p>
<li><a href="pmvisitor.html">A Visitor Calls at Portinfer</a><p>

<li><a href="pmvisiteurs.html">Les Visiteurs</a><p>
<li><a href="pmtouristes.html">Les touristes, les Villais et la campagne</a><p>

<li><a href="pmholiday.html">Merrienne Wants a Holiday</a><p>
<li><a href="pmroyale.html">Merrienne et la Royale</a><p>
<li><a href="payingguests.html">Mrs. Pain discourses on &quot;paying guests&quot;</a><p>
<li><a href="cahouain_holiday.html">J'criyais d'av&egrave;r un holiday</a><p>
<li><a href="assembliee/tourisme.html">Visite &agrave; l'office du Tourisme</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>
</HTML>

