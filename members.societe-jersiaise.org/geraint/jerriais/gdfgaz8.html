<HTML>

<!-- Mirrored from members.societe-jersiaise.org/geraint/jerriais/gdfgaz8.html by HTTrack Website Copier/3.x [XR&CO'2014], Tue, 15 Jul 2025 13:45:04 GMT -->
<HEAD>
<TITLE>Dans la g&acirc;zette</TITLE>
<META  name="keywords" content="JÃ¨rriais, Jersey language, langue jersiaise">
<META  name="description" content="J&egrave;rriais: la langue d'J&egrave;rri.">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

<center><font color="#215e21"><h2>Dans la g&acirc;zette</h2></font></center><p>

<br/>
<i><font size="-1"><br/>
San Antonio, Texas,<br/>
U.S.A.<br/>
L&eacute; 21 d&eacute; d&eacute;zembre, 1974<br/></font></i>
<br/>
Moussieu l'R&eacute;dacteu,<br/>
<br/>
L'&icirc;nc&egrave;rtitude d'au jour d'aniet est la poste. J'avais qu&acirc;si p&egrave;rdu esp&eacute;thance d&eacute; janmais r'ch&eacute;ver des g&acirc;zettes d&eacute; J&egrave;rri, mais &agrave; ma grand' surpr&icirc;nse - et grand plia&icirc;si en m&egrave;me temps - j'en ai r'chu quatre chutte s&eacute;maine, trais l'm&ecirc;me jour et la quatri&egrave;me deux jours pus tard. La dreine &egrave;rchue est la cheinne du sept d&eacute; novembre, ch'est en tchi ou viyiz qu'les nouvelles d&eacute; J&egrave;rri sont siex s'maines en r'tard. Mais i' n'en sont pon les mains beinv'nues, car ouaithe qu&eacute; j&eacute; n'sis pon malheutheux en Am&eacute;thique, mes pens&eacute;es sont l'pus souvent en J&egrave;rri.<br/>
<br/>
Eune chose qu&eacute; les g&acirc;zettes d&eacute; J&egrave;rri m'annoncent est la m&ecirc;me chose ich&icirc;n &eacute;tout - la renchi&eacute;the des vivres et d's habits et d'toutes sorte d'marchandises continnue. J'vai qu&eacute; l'lait est deux ch'l&icirc;ns la p&icirc;nte &agrave; ch't heu dans l'&Icirc;le. Sans doute l&eacute; prix d&eacute; dgiex p&eacute;n&icirc;ns n'patha&icirc;t pon t&egrave;rribl'ye quand nou l'vait par &ecirc;crit, mais ch'est quand m&ecirc;me deux ch'l&icirc;ns! Et avouo j'comprends qu&eacute; l'pouorre f&egrave;rmyi n'peut pon faithe d&eacute; profit sus l'lait d'ses vaques. O&ugrave;'est tch'est l&eacute; r'mi&egrave;de? Sans doute Moussieu Percy L'Masuthi nouos en donne eune id&eacute;e quand i' nouos dit qu'les boulets qu&eacute; nou donne &egrave;s vaques a r'doubli&eacute;e d'prix - d&eacute; quarante-ch&icirc;n louis l'tonn&eacute; &agrave; n&eacute;nante - et qu'l'engrais a r'doubli&eacute; &eacute;tout - d&eacute; trente-ch&icirc;n louis &agrave; septante. Ch'est seux qu&eacute; l'fret d'transport d&eacute; l'engrais et des boulets d'Angli&eacute;t&egrave;rre en J&egrave;rri a ieu hardi &agrave; faithe dans la renchi&eacute;the, et ch'&eacute;thait 't&eacute; un bouan sujet &agrave; distchuter auve l&eacute; S&eacute;gr&eacute;taithe G&eacute;n&eacute;ral du S&#375;ndicat d'Transport, quand il 'tait en J&egrave;rri v&egrave;rs la f&icirc;n d'octobre, mais &agrave; la pliaiche d&eacute; l'apostrophier au sujet, j'vai qu&eacute; L's &Ecirc;tats donn&icirc;drent un d&icirc;ner &agrave; s'n honneu &agrave; l'H&ocirc;tel l'Horizon! Nouos anciens &eacute;thaient bein vite dit qu&eacute; &quot;Nouos couochons n'veulent pus d'chours&quot; si d'it&eacute; avait ieu lieu dans lus temps!<br/>
<br/>
En p&acirc;lant d'couochons (resp&eacute; vouot' honneu - m's anm&icirc;ns raffinn&eacute;s m'dithont qu&eacute; d&eacute;v'thais p&ucirc;t&ocirc;t dithe &quot;B&ecirc;tes &agrave; Saie&quot; mais j'ai voulu mentionner l'mot comme nou l'dit dans l'diton) j'vai dans eune des g&acirc;zettes qu&eacute; les Ste Mathiais s'en vont p&egrave;rdre l'honneu d'aver ieune des pus belles et mod&egrave;rnes cotte d&eacute; l'&Icirc;le dans lus p&acirc;raisse. San portrait dans la g&acirc;zette du 17 octobre est sup&egrave;rbe - un palais &agrave; b&ecirc;tes &agrave; saie compath&eacute; &egrave;s cottes qu&eacute; nou viyait dans les bels des b&egrave;rmes quand j'tais mousse. I' faut penser qu'les gens &agrave; l'entou s'en vont garder un bouan souv'n&icirc;n du parfum tchi dispatha&icirc;tra auve la d&eacute;molition. quant &agrave; m&eacute;, ouaithe qu&eacute; j'crai bein tch'il en est trop tard &agrave; ch't heu, j'&eacute;thais voulu proposer qu'au mains ieune des cottes &eacute;thait 't&eacute; am&ecirc;nagie un mio, mais pon assez pour p&egrave;rdre san parfum, pour y louogi l&eacute; Sieur Peter Tombs &agrave; la cli&eacute; et &quot;&agrave; perp&eacute;tuit&eacute;&quot; comme disent les &ecirc;crivains!<br/>
<br/>
J'sis bein content d'vaie qu&eacute; l'Parti Communiste en J&egrave;rri a cond&acirc;mn&eacute; l'Sieur Tombs. Ch'est danmage qu&eacute; les cheins tchi voulaient l&icirc; mett' la patte sus l'co la s&eacute;th&eacute;e tch'i' s'montrit sus la t&eacute;l&eacute;vision n'en e&ucirc;drent pon la chance viyant tch'i' m&ecirc;nagit &agrave; s'&ecirc;capper. enf&icirc;n, l&eacute; Parti Communiste m&eacute;thite un &quot;Hourras&quot; chutte fais.<br/>
<br/>
Mes f&eacute;licit&acirc;tion &agrave; l'Avocat Ph'lippe Bailhache tchi s'en va &ecirc;t' nouot' pr&eacute;chain Avocat G&eacute;n&eacute;ral. J'ai connu san papa, tch'&eacute;tait iun d's &ecirc;crivains dans La Rue des Trais Pigeons quand j'tais cl&egrave;rcot dans l'office &agrave; Moussieu Binet. J'n'ai pon l'honneu d'conna&icirc;tre l'Avocat, mais i' patha&icirc;t bieau gar&ccedil;on par san portrait dans la g&acirc;zette. J&eacute; n'sis pon seux, car nou n'peut pon vaie l'dri&eacute;the d&eacute; sa t&ecirc;te dans l'portrait, mais si ses g'veux sont longs en dri&eacute;the il &eacute;tha l'honneu d'&ecirc;t' l&eacute; preunmyi Offici d'la Couronne &agrave; long g'veux d&eacute;pis qu&eacute; ch'tait la mode y'a tchiques chents ans. Si tel est l'cas, comme nou l'dit en Angliais, &quot;History repeats itself!&quot; Ch'n'est pon par manque d&eacute; resp&eacute; qu&eacute; j'mentionne chenna - ch'est eune affaithe historique - l'id&eacute;e m'a frapp&eacute; en r'gardant san portrait. Enf&icirc;n, v'l&agrave; tch n'l'emp&ecirc;che pon d'&ecirc;t' au-fait dans sa carri&eacute;the et j'l&icirc; souhaite succ&egrave;s et sant&eacute; dans san nouvieu grade, et j'sis bein content d'vaie qu'j'avons acouo d'bouans J&egrave;rriais &agrave; s&egrave;rvi la Couronne.<br/>
<br/>
En p&acirc;lant d'J&egrave;rriais, comme j'l'ai mentionn&eacute; d'vant, i' dispatha&icirc;ssent &agrave; grands pas. Sus ch&icirc;nquante-tch'ieune na&icirc;ssances dans l'entchi des quat' g&acirc;zettes &egrave;rchues dreinement, i' n'y a qu&eacute; dgiex vrais noms J&egrave;rriais. Deux aut' noms m'patha&icirc;ssent Dg&egrave;rn&eacute;siais. V'l&agrave; tchi m'a fait penser qu&eacute; j'd&eacute;v'thais examinner les noms dans l's annonces des fianchailles car i' s'sont les pathents d'la fututhe g&eacute;n&eacute;th&acirc;tion. H&eacute;las! Sus tch&icirc;nze coupl'yes, j'trouve trais noms vra&icirc;nment J&egrave;rriais parmi les jannes hommes, et ch&icirc;nq parmi les jannes filles. Malheutheusement, les filles n&eacute; comptent pon car les &ecirc;fants n'port&eacute;thont pon lus noms.<br/>
<br/>
Ch'est vrai tch'i' y'en a un tas &agrave; l'&ecirc;trangi, d'J&egrave;rriais, mais lus &ecirc;fants d'veinnent ditouoyens des pays d'lus na&icirc;ssance - et i' sont p&egrave;rdus &agrave; lus &Icirc;le natale!<br/>
<br/>
<i><a href="lefeuvre.html">George d'La Forge</a></i><br/>



&nbsp;<p>

<font size="2">

<I>Viyiz &eacute;tout:</I><p>

<ul>

<li><a href="gdfpigeons.html">Progr&egrave;s, pigeons et avocats</a><p>
<li><a href="gdfgazette.html">Dans la g&acirc;zette...</a><p>
<li><a href="gdfgaz2.html">Dans la g&acirc;zette 2</a><p>
<li><a href="gdfgaz4.html">Dans la G&acirc;zette...</a><p>
<li><a href="gdfgaz5.html">Dans la g&acirc;zette</a><p>
<li><a href="gdfgaz6.html">Dans la G&acirc;zette</a><p>
<li><a href="gdfgaz7.html">Dans la g&acirc;zette...</a><p>
<li><a href="gdfnouvelles2.html">Des nouvelles de J&egrave;rri</a><p>
<li><a href="gdfnouvelles1968.html">Des nouvelles d&eacute; Jerri!</a><p>
<li><a href="gdfnouvelles3.html">Des Nouvelles d&eacute; J&egrave;rri</a><p>
<li><a href="gdfnouvelles1968b.html">Les nouvelles d&eacute; J&egrave;rri sont tr&eacute;jous les beinv'nues!</a><p>
<li><a href="gdfintethet.html">Nouvelles d'&icirc;nt&eacute;th&ecirc;t</a><p>
</ul>
</font>

&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises" title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfgaz8.html by HTTrack Website Copier/3.x [XR&CO'2014], Tue, 15 Jul 2025 13:45:04 GMT -->
</HTML>

