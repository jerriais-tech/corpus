<HTML>

<!-- Mirrored from members.societe-jersiaise.org/geraint/jerriais/gdfdemons.html by HTTrack Website Copier/3.x [XR&CO'2014], Tue, 15 Jul 2025 13:45:22 GMT -->
<HEAD>
<TITLE>Les d&eacute;mons &icirc;nmaginnaithes</TITLE>
<META  name="keywords" content="Jèrriais, language, langue, Halloween, superstions, folklore, folklorique, croyances, folk beliefs, ghosts, witchcraft, Channel Islands, îles anglo-normandes">
</HEAD>
<body bgcolor="#ffffff" text="#000000" alink="#00FF40" link="#6BB12C" vlink="#215e21">

<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>



<center><font color="#215e21"><h2>Les d&eacute;mons &icirc;nmaginnaithes</h2>

Contes &agrave; l'entou d'l'&acirc;tre</font></center><p>

&nbsp;<p>



Sans doute, les jannes d'&agrave; ch't heu n'ont pon ou&iuml; les noms des "ogres" ou d&eacute;mons &icirc;nmaginnaithes tchi hantaient les c'm&icirc;ns dans les vi&egrave;rs temps et tch'&eacute;taient en f&icirc;n d'compte les gardgiens d'bouan comport pour les mousses, m&ecirc;me aussi tard comme y'a septante ans. L's anciens en p&acirc;laient &egrave;s &ecirc;fants si solonnellement tch'i' n'y avait autcheun doute dans lus id&eacute;es d'l'existence d&eacute; ches d&eacute;mons-l&agrave;. <p>

<TABLE align="right">
<TR>
<TD>
<center><FONT SIZE=2><a href="halloween4.html"><IMG SRC="ballealeunettes.jpg" WIDTH=150 HEIGHT=175 border=0 alt="l&eacute; balle-&agrave;-leunettes"></a><br>
<i>l&eacute; balle-&agrave;-leunettes</i>
</FONT></center></TD>
</TR>
</TABLE>

Ch'tait un <b>balle-&agrave;-leunettes</b> tchi faisait la sentinnelle dans les routes des Landes quand j'tais mousse &agrave; La Forge, et Papa et Manman m'disaient: "<i>Si tu'es m&eacute;chant, l&eacute; Balle-&agrave;-leunettes veindra t&eacute; qu'si!</i>" L&eacute; bouan dictionnaithe J&egrave;rriais nouos dit qu&eacute; l'appathence d&eacute; la chandelle dans un navet ou m'lon, cre&ucirc;s&eacute; pour &egrave;rpr&eacute;senter l'v&icirc;sage d'un d&eacute;mon &agrave; la c&eacute;l&eacute;br&acirc;tion d&eacute; La Toussaint, et p't &ecirc;t' d&eacute; "Guy Fawkes", donnit l'id&eacute;e du nom viyant qu&eacute; v'la tchi r'sembliait &agrave; eune balle alleunm&eacute;e. &Eacute;videmment, j&eacute; n'fus janmais assez m&eacute;chant pour tch'i' v&icirc;nsse m&eacute; qu'si!<p>


Y'en avait plusieurs d&eacute; ches d&eacute;mons &icirc;nmaginnaithes-l&agrave;. Iun 'tait l'<b>b&eacute;lengi</b>. Janmais Papa n&eacute; l'mentionnit comme iun des chein tchi veindrait m&eacute; qu'si si j'tais m&eacute;chant, mais nou-s-en ou&iuml;yait p&acirc;ler quand nou passait les longues s&eacute;theees d'hiver au pid d'l'&acirc;tre, et comme mousses nou-s-en avait eune c&egrave;rtaine appr&eacute;hension. Ch'tait eune manni&eacute;the d&eacute; lueu tchi sauticottait en d'ssus du mathais et des pr&egrave;s la niet, sustout quand i' bli&acirc;sait. Quand l's anciens en p&acirc;laient, nou-s-&ecirc;coutait &agrave; grand's ouothelles et p'tit b&eacute; car nou-s-appr&eacute;hendait qu&acirc;si d'en r'p&acirc;ler trop d&eacute; peux qu&eacute; l'b&eacute;lengi nouos ou&iuml;thait et veindrait nouos hanter!<p>

Et pis i' n'faut pon oublier l'<b>ouathou</b>. Ch'ti-l&agrave; 'tait suppos&eacute; &ecirc;tre &agrave; maintchi homme et maintchi loup et aver la faim-valle! Quand v'nait minniet i' s&eacute; m'ttait &agrave; cou&ocirc;rre les c'm&icirc;ns. "<i>Malheu au chein tch'a 't&eacute; m&eacute;chant et tchi l'rencontre!</i>" l's anciens disaient &egrave;s &ecirc;fants.<p>

Y'avait m&ecirc;me eune fr&eacute;gate. Oulle 'tait appel&eacute;e "<b>La Fr&eacute;gate au Dgi&acirc;bl'ye</b>", et quand les mousses 'taient m&eacute;chants, l's anciens lus disaient: "<i>La Fr&eacute;gate du Dgi&acirc;bl'ye veindra vouos qu'si!</i>"<p>

<A HREF="tchian_bouolay.html"><IMG SRC="tchiandubouolay.jpg" WIDTH=200 HEIGHT=166 align="left" border=0 ALT="L&eacute; Tchian du Bou&ocirc;lay" ></A>

Et pis y'avait des tchians tchi hantaient les rues, et m&ecirc;me les grand' p&egrave;rsonnes avaient peux d'les rencontrer la niet. L&eacute; "<b>Tchico</b>" en 'tait iun. Il' 'tait l'tchian des r'v&eacute;nants, ou l'tchian d'la mort.<p>

Un autre 'tait l'<b>tchian du Bou&ocirc;lay</b>, tch'&eacute;tait &ecirc;pouvantabl'ye, patha&icirc;t-i'. Il 'tait ni&egrave;r, et il avait d's i&egrave;rs grands comme des sou&ocirc;t&acirc;sses tchi r'l&icirc;saient dans la niet, et quand nou viyait eune p&egrave;rsonne tch'avait ieu eune peux et tchi s'&icirc;nmaginnait des choses tchi n'sont pon, nou l&icirc; disait, "<i>Tu'as 't&eacute; mordu par l&eacute; tchian du Bou&ocirc;lay, valet!</i>" I' n's&eacute; gardait pon au Bou&ocirc;lay tout l'temps, chu mauvais tchian-l&agrave;. I' r&ocirc;dait les c'm&icirc;ns liain d'siez-li la niet et avait 't&eacute; m&ecirc;me veu dans l'Carrefour des Ch&icirc;nq V&egrave;rgues ich&icirc;n &agrave; St. Ou&euml;n!<p>

La <b>Cocanne </b>hantait les pits et les fontaines, et l's anciens disaient &egrave;s &ecirc;fants :- "<i>N'allez pon trop pr&egrave;s du pits ni d'la fontaine, mes p'tits, car y'a eune Cocanne l&agrave; et ou vouos mang'gea!</i>" I' patha&icirc;t qu'un tas d'ches Cocannes-l&agrave; d'meuthaient dans l'fond du Mouothi &agrave; Ste. Mathie, et tch'il 'tait appel&eacute; L'Pays des Cocannes!<p>

<a href="rvenants.html"><IMG SRC="rvenant.jpg" alt="un r'v&eacute;nant" border=0 align="right" WIDTH=100 HEIGHT=176></a>

La <b>Blianche Femme</b> hantait les rues &eacute;tout la niet, et les femmes et l's avi&egrave;rs en avaient peux. I' n'y'a pon d'doute qu&eacute; les farceurs en prannaient avantage et tch'i' m'ttaient un l&icirc;ncheu sus lus t&ecirc;tes et &ecirc;ffritaient les gens. Et y'avait eune vision ou appathition appel&eacute;e "Un <b>Fa&ucirc;t&ocirc;me</b>" tchi fa&icirc;sait les gens s'p&egrave;rdre. Les vi&egrave;rs prannaient un c'm&icirc;n d'clios tchiquefais au lieu d'la bouanne route la niet. I' lus p&egrave;rdaient et 'taient en risque d'marchi toute la niet en lus r'trouvant tr&eacute;jous &agrave; la m&egrave;me pliaiche! Ch'tait un Fa&ucirc;t&ocirc;me tchi les t'nait, et nou disait tch'il' avaient 't&eacute; enfa&ucirc;t&ocirc;m&eacute;s! Et l's anciens disaient &egrave;s mousses :- "<i>I' n'faut pon aller l'tou du vi&egrave;r mangni au s&eacute;, avi&egrave;rs, car ou v&egrave;rrez d's appathitions!</i>"<p>

<a href="dgiablye.html"><IMG SRC="dgiablye.gif" WIDTH=99 HEIGHT=117 align="left" border=0 alt="l&eacute; Dgi&acirc;bl'ye"></a><p>

D&eacute; nouos jours, un tas d'gens n'craient ni &agrave; Dgieu ni &agrave; Dgi&acirc;bl'ye, mais ch&eacute; n'tait pon d'm&ecirc;me l&eacute; temps p&acirc;ss&eacute;. Pour les vi&egrave;rs, l&eacute; <b>Dgi&acirc;bl'ye</b> 'tait par les c'm&icirc;ns et ch'tait la crianche d&eacute; tout l'monde qu&eacute; san mal&icirc;n esprit 'tait tr&eacute;jous &agrave; dgetter pour eune occ&acirc;sion d'aver la chance d&eacute; les tenter &agrave; faithe l&eacute; ma. I' prannaient les pri&eacute;thes d&eacute; la Litanie s&eacute;thieusement, sustout la cheinne tchi dit :-" <i>De tout mal et de toute m&eacute;chancet&eacute;; de p&eacute;ch&eacute;, des ruses et des assauts du diable, Bon Dieu d&eacute;livre-nous! </i>" (La Litourgie d'l'&Eacute;glyise Anglicane, page 47). Sa philonmie 'tait m&egrave;me connue. Il avait des cornes sus la t&ecirc;te, et un visage comme un bichot et iun d'ses pids 'tait fourtchi comme les pids d'eune vaque et il avait eune longue coue auve un barbet au but et san corps 'tait couv&egrave;rt d&eacute; p&eacute; comme eune biche. Ch't &icirc;nmage-l&agrave; d'li 'tait d'autant pus r&ecirc;el dans m'n id&eacute;e viyant qu&eacute; ch'tait man papa Giffard tch'avait stchulpt&eacute; l'dgi&acirc;bl'ye en bouais tch'&eacute;tait dans L'Creux du Vis m&ecirc;nomme L&eacute; Cr&eacute;ux au Dgi&acirc;bl'ye, et Papa L'Feuvre m'avait emmen&eacute; l'vaie un d&icirc;nmanche viyant qu' l'avais 't&eacute; bou&acirc;n gar&ccedil;on. S'n &icirc;nmage 'tait actuellement si r&ecirc;el qu'eune niet j'r&ecirc;vis tch'i' v&icirc;nt dans ma chambre et m'm&icirc;nt sus sa t&ecirc;te entre ses deux cornes. J&eacute; t'nais eune corne a ch&acirc;que main pour n&eacute; tchaie pon, et nouos v'l&agrave; &agrave; d'scendre ava la mont&eacute;e. Arriv&eacute;s au bas, j'viyais Papa assis au pid du feu &agrave; feunmer sa pipe. J'&ecirc;prouvis &agrave; l&icirc; criyer d&eacute; m'sauver, mais dans man r&ecirc;ve j&eacute; n'pouvais m&egrave;me pon ouvri ma bouoche et j&eacute; m'criyais p&egrave;rdu, et pis j'm&eacute; revilyis! J'fus tchiques minnutes &agrave; r'prendre mes sens et r&ecirc;aliser qu&eacute; j'tais sain et sauf dans man liet, et qu&eacute; j'n'avais fait qu' r&ecirc;ver la rouoge trie!<p>


L's anciens n'travaillaient pon au D&icirc;nmanche, m&ecirc;me les cheins tchi n'allaient pon &agrave; l'&eacute;glyise ou &agrave; la chapelle. Ch'est vrai, sans doute, tchi travaillaient d'longues heuthes siex jours la s'maine et qu&eacute; l'jour du Sabbat 'tait pour ieux un jour d&eacute; r'pos, mais y'avait du resp&eacute; &eacute;tout pour les dgiex c'mandements, sustout l'chein tchi nouos dit qu&eacute; l'D&icirc;nmanche est l'jour du r'pos, et i' disaient &egrave;s mousses:- "<i>S'ou travailliz au D&icirc;nmanche, l&eacute; Mal&icirc;n vouos &eacute;tha!</i>"<p>

Ou m'dithez p't-et' qu&eacute; ch&eacute; n'tait pon la chose &agrave; faithe d'&ecirc;pe&ucirc;ther l's &ecirc;fants atout d's histouaithes d&eacute; d&eacute;mons et d'fa&ucirc;t&ocirc;mes, mais i' lus p&acirc;laient du Bou&acirc;n Dgieu &eacute;tout, et du bonheu tch'&eacute;tait la r&ecirc;compense du bou&acirc;n comport, et v'l&agrave; tchi n'lus fa&icirc;sait pon d'ma d'apprendre la diff&eacute;thence entre ch'la et la mauva&icirc;tchi!<p>

<i><a href="lefeuvre.html">George d'la Forge </a></i><br>
<i>R&eacute;daction d&eacute; deux articl'yes d'Octobre 1969</i><p>


<P>&nbsp;</P>
<P>&nbsp;</P>


<FONT SIZE=2>
<I>Viyiz &eacute;tout</I>:

<ul>
<li><a href="astrologie.html">L'astrologie et les crianches</a><p>

<li><A HREF="dgiablye.html">L&eacute; Dgi&acirc;bl'ye</A><p>

<li><a href="rvenants.html">Les R'v&eacute;nants d'Aut'fais</a><p>
<li><a href="rvenants2.html">D's histouaithes d&eacute; r'v&eacute;nants</a><p>

<li><a href="tchian_bouolay.html">L&eacute; Tchian du Bou&ocirc;lay</a><p>

<li><a href="tchian_bouolay2.html">L&eacute; Tchian du Bou&ocirc;lay</a><p>
<li><a href="bouoley.html">Le Tchan du Bou&ocirc;ley</a><p>

<li><a href="gdfblianche.html">La Blianche Femme</a><p>
<li><a href="cocangne.html">L&eacute; Pits </a><p>
<li><a href="rigodon.html">Rigodon d'Chorchel'lie</a><p>
<li><a href="belengi.html">L&eacute; B&eacute;lengi</a><p>
<li><a href="cahouain_belengi.html">L&eacute; B&eacute;lengi</a><p>

<li><a href="belangi.html">Le B&eacute;l&acirc;ngi</a><p>
<li><a href="mefioushalloween.html">M&ecirc;fi'-ous!</a><p>
<li><a href="halloween5.html">La Tche&ucirc;t'tie d'la S&eacute;th&eacute;e &egrave;s Chorchi&egrave;rs</a><p>
<li><a href="creuxvis.html">L&eacute; Creux du Vis</a><p>

<li><a href="gdfmalin.html">L&eacute; Malin Esprit</a><p>
<li><a href="gdfcrianches1.html">Vielles crianches</a><p>

<li><a href="gdfcrianches2.html">Acouo des crianches</a><p>

<li><a href="gdfcrianches3.html">Crianches et cou&ocirc;teunmes</a><p>

<li><a href="gdfcrianches4.html">Et acouo des crianches</a><p>

<li><a href="assembliee/folklore.html">L&eacute; folklore d&eacute; J&egrave;rri</a><p>
<li><a href="gdfcrianches5.html">L's annees et les crianches s&eacute; p&acirc;ssent</a><p>
<li><a href="gdfsuperstitions.html">Sup&egrave;rstitions du temps jadis</a><p>

<li><A HREF="rvenant.html">Un R'venant</A><p>
<li><a href="rvenants3.html">Les R'venants</a><p>

<li><a href="albert.html">L&eacute; P'tit Albert</a><p>

<li><a href="gdfchorchelllie.html">La chorchell'lie</a><p>

<li><a href="mortchor.html">La Mort D'la Vielle Chorchi&eacute;the</a><p>

<li><a href="halloween.html">Halloween</a><p>

<li><a href="halloween2.html">Halloween - des mots muchis</a><p>

<li><A HREF="halloween4.html">La Tche&ucirc;t'tie d&eacute; Halloween</A><P>
<li><a href="blianchefemmegj.html">La blianche femme</a><p>
<li><a href="horreu2.html">L'H&ocirc;rreu d'achteu</a><p>


<li><a href="leune.html">L'Homme d&eacute; d'dans la Leune</a><p>

<li><a href="bacaillot.html">L&eacute; Bacaillot</a><p>

</ul>
</FONT>


&nbsp;<p>
<a href="../jerriais.html" target="_top"><img align=middle src="pagesjerriaises.jpg" width=600 height=60 border=0 alt="Les Pages J&egrave;rriaises"  title="D'&egrave;rtou &egrave;s Pages J&egrave;rriaises"></a><p>

</BODY>

<!-- Mirrored from members.societe-jersiaise.org/geraint/jerriais/gdfdemons.html by HTTrack Website Copier/3.x [XR&CO'2014], Tue, 15 Jul 2025 13:45:22 GMT -->
</HTML>
